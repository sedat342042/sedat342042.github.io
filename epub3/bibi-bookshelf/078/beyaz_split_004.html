<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_2">İKİNCİ GECE</h1>
				<p class="normal">Gülerek yaklaşınca iki elimi birden sıkarak: </p>
				<p class="normal">“İşte, görüyor musunuz, hâlâ ayaktasınız ve yaşamınız sürüyor.” dedi. “Bakın, iple çektiğiniz ana da ulaştınız; öyle değil mi?” </p>
				<p class="normal">“Tam iki saatten beri burdayım. Gün boyu benim neler çektiğimi ah bir bilebilseniz!” </p>
				<p class="normal">“Evet evet, merak etmeyin, biliyorum! Ama siz, siz benim neden buraya geldiğimi biliyor musunuz şimdi?” </p>
				<p class="normal">“Anlatın dinliyorum...” </p>
				<p class="normal">“Dünkü gibi söz yarıştırmak, çene yormak için değil tabii. Şu andan başlayarak daha akıllı davranmalıyız. Tedbiri elden bırakmamalıyız. Öyle yapmamız gerekiyor. Dün gece tüm bunları düşündüm tek tek, ben de... Ancak çok daha akıllı olmalıyız... Ya da daha sakınımlı davranacağız...” </p>
				<p class="normal">“Ne bakımdan daha akıllıca? Niçin daha sakınımlı davranacağız? Ben buna razıyım ama inanın yaşamımda şimdiye dek bu derece akıllı usluca davranış gösterdiğimi hiç aklımdan geçirmiyorum. Ve hiçbir zaman bu denli aklı başında olmadım ben...” </p>
				<p class="normal">“Gerçek mi? Tamam olabilir. Ama önce ellerimi bu denli kuvvetli şekilde sıkmayınız, rica ederim. Sonra, sizi bugün çok ama çok düşündüğümü de bildirmeliyim.” </p>
				<p class="normal">“..Sonra? Peki sonuç?” </p>
				<p class="normal">“Sonuç mu? Her şeye sil baştan başlamak gerekir bence. Sizi daha önce çok daha iyi tanıyamadığıma, dün bir bakıma bir çocuk gibi davranmış olduğuma karar verdim. Sonunda da kuşkusuz kendi iyilik dolu yüreğimi suçlu çıkardım. Ve kendimi çözümlemeye başladığımız anda sürekli gerçekleştiği gibi kendi kendimi övdüm. Öyle ki yanlışımı ortadan kaldırmak için, size ilişkin en küçük, incecik bilgi kırıntısını bile kazanmak istiyorum. Ama yine ancak sizden başka kimseye başvuramayacağım için... Siz ne tür bir insasınız, söyleyin lütfen! Bana hemen başınızdan geçen serüveninizi ve kendinizi tepeden tırnağa anlatmanızı istiyorum. Çünkü ben bunu bir başkasından asla öğrenemem...” </p>
				<p class="normal">Hem şaştım, hem bayağı korktum: </p>
				<p class="normal">“Ne serüveni?” diye haykırdım. “Benim serüvenim falan yok. Bunu böyle bilmenizi isterim...” </p>
				<p class="normal">“Ama bunu bana daha dün söz veriyordunuz. Sonra her insanın her zaman bir serüveni olmalıdır. Vardır da... Yoksa siz serüvensiz mi yaşadınız? Başınızdan hiç mi bir şey geçmedi? Bunu nasıl başardınız?” </p>
				<p class="normal">“Evet serüvensiz yaşadım. Bir ot gibi... Öyle geçti benim yaşamım. Ben bir bencil gibi salt kendim için yaşadım. Yani yapayalnız yaşadım. Yapayalnız... Bu sözcüğün ne anlama geldiğini algılayabiliyor musunuz?” </p>
				<p class="normal">“Nasıl, anlayamadım... Yalnız... Siz hiçbir zaman tek bir insan yüzü görmeden mi yaşam sürdünüz?” </p>
				<p class="normal">“Hayır, gördüm görmesine ama yine de yapayalnızdım işte.” </p>
				<p class="normal">“Hiç kimseyle konuşmuyordunuz o zaman, öyle mi?” </p>
				<p class="normal">“Evet öyle... Hiçbir kimseyle...” </p>
				<p class="normal">“Ah, çok merak ettim şimdi... Doğrusu siz neyin nesisiniz? Anlatın haydi... Bir saniye, durun hele! Anladım şimdi... Herhalde sizin de benim gibi bir ‘Babuşka’nız var. Babuşka’mın gözleri görmez. Kadıncağız bu son zamanlara dek beni de dışarı salıvermezdi... Beni hiç yanından ayırmaz. Bu yüzden az kaldı konuşmayı da unutuyordum. Dilsiz kalacaktım nerdeyse... Bundan aşağı yukarı iki yıl kadar önce, bazı yaramazlıklar yapardım. O zaman da benim eteğimi kendi eteğine iğneledi ninem. Benimle başa çıkarmayacağını anlamıştı çünkü. Varın siz beraber geçirdiğimiz günleri hesap edin. Bir kez gözünüzün önüne getirin bunu. Kadıncağız kördü ama sürekli çorap da örerdi. Ben de her zaman usanmadan ona yüksek sesle kitap okurdum... Garip değil mi? İki yıldır sevgili nineciğime böyle iğneyle bağlı olarak yaşayıp gidiyorum.” </p>
				<p class="normal">“Ah ulu Tanrım! Yazık size doğrusu. Ne büyük bir felaket? Ama benim böyle bir Babuşka’m, böyle bir ninem yok!..” </p>
				<p class="normal">“Peki sizin de Babuşka’nız yoksa, o halde niçin evde yalnız oturuyorsunuz?” </p>
				<p class="normal">“Bir dakika dinleyin beni... Benim kim olduğumu gerçekten öğrenmek ister miydiniz?” </p>
				<p class="normal">“Elbette isterim. Hem de bütün ayrıntılarıyla!..” </p>
				<p class="normal">“En ince ayrıntılara dek bilmek istiyorsunuz, demek ki...” </p>
				<p class="normal">“Evet en ince noktalarına dek... Tam anlamıyla istiyorum.” </p>
				<p class="normal">“Pekâlâ oldu o zaman... Ben tuhaf bir adamım.” </p>
				<p class="normal">“Bir tuhaf adam mı? Ne tuhafı?” diye soran genç kız, en azından bir yıldır gülmemiş bir kadın gibi kahkahalar savurdu. </p>
				<p class="normal">“Ah, siz çok ömür birisiniz inanın... Çok eğlenceli bir adamsınız bence. Bakın şurada bir bank var. Gelin oraya oturalım. Bu yoldan hiç kimse geçmiyor bayım. Sizi hiç kimsenin duymasına olanak yok... Serüveninizi anlatmaya başlayın ne olur,” diye konuşmasını sürdürdü.</p>
				<p class="normal">“Evet evet, kimse duymaz sizi burada... Amann, bank mı deniyor, sıra mı oturun hele şuraya! Serüveninizi anlatmaya başlayın hemen bana... Çünkü siz demin az daha beni aldatıyordunuz. Sizin mutlaka bir serüveniniz var! Dünyada bir yaşam öykünüz, bir serüveniniz olmadığına inandıramazsınız beni. Bir kez ‘tuhaf adam’ ne demek oluyor, onu anlatın bana! Açıklayın canım, ne duruyorsunuz?” </p>
				<p class="normal">Ben de aynı anda onun dostça gülmesine kendimi kaptırarak gülmeye tutuldum. </p>
				<p class="normal">“Tuhaf bir adam mı? Açıklayayım... Garip, gülünç bir adam demektir. O da kendine özgü bir huyla, tabiatla kendini gösterir. Ama düşçünün ne demek olduğunu bilirsiniz tabii... Hayalperest adam.” </p>
				<p class="normal">“Düşçü mü? Düşçü bir adam mı? Durun, ben kendim de düşçünün tekiyim. Babuşka’mla sürdürdüğüm uzun günlerde usumdan nice şeyler geçerdi. Düşlerim uzaklara, ötelere doğru yol alır giderdi. Bir defasında Çinli bir prensle evlenmeyi kurmuştum. Düşlere dalıp gitmek bazen ne kadar iyi bir şeydir.” </p>
				<p class="normal">“Çok güzel! Ah, eğer siz bir Çinli prensle evlenecek bir kadınsanız eğer, beni öyle güzel anlarsınız ki... Ama izin verin efendim, henüz adınızı bile bilmiyorum.” </p>
				<p class="normal">“Ah, evet... Hele şükür iyi ki adımı sormak düşüncesi aklınıza geldi.” </p>
				<p class="normal">“Ah, Tanrım! Benim aklıma gelmedi bile. Öylesine mutlulukla doluydu ki yüreğim... O büyüyü bozmak istemezdim hiçbir zaman.” </p>
				<p class="normal">“Şey... Adım Nastenka!” </p>
				<p class="normal">“Nastenka ha? O kadarcık mı yalnızca?”</p>
				<p class="normal">“Evet yalnızca o kadar. Yetmez mi bu kadarı?” </p>
				<p class="normal">“Oh, çok bile bayan! Çok çok, Nastenka... Benim iyi yürekli kızım. Pek çok, mademki daha birinci günden benim için yalnızca Nastenka olduğunuz çok bile.” </p>
				<p class="normal">“Nastenka, öyleyse benim dinleyeni gülmekten kırıp geçiren serüvenimi dinleyin lütfen. Yani size komik bir serüven anlatacağım...” </p>
				<p class="normal">O an, yanına oturuverdim. Ağır ve bilgiç bir tavırla ve adeta kitaptan okurcasına serüvenimi anlatmaya koyuldum: </p>
				<p class="normal">“Nastenka, güzel kızım... St. Petersburg’ta -belki de siz bunu bilmezsiniz- oldukça garip köşe-bucaklar bulunur. Bu köşelerin ayrı ayrı görünümleri vardır. Dört bir yanda pırıl pırıl olan güneş, o köşeleri aydınlatmaz. Orada bir başka güneş parıldar. Oraların güneşleri sanki Petersburgluları aydınlatan, ışıtan güneş değildir. Efendim, sanki o güneş bu yerler için ısmarlanmış, değişik, yepyeni bir güneştir. Ve adeta çok özel yaratılmış bir güneş. Orada sevgili Nastenka, sizinkinden daha başka, çok başka bir yaşam sürülür. Bir yaşam ki çevremizde kaynaşıp duran yaşama hiç ama hiç benzemez. Öylesine bir yama ki ancak uzak iklimlerde varsayılabilir. Bizim dünyamızın, bizim yaşamımızın akla yatkın yaşamı değildir bu yaşam. İşte o yaşam, Nastenka; benim yaşamımdır. Hayali ve çevre olarak ideal bir çevre aynı zaman da ne yazık ki kaba saba, sıradan ve oldukça bayağı bir şey; saygınlığını yitirmişliğin son derecesine varacak kadar çok rastlanılabilir bir şey.” </p>
				<p class="normal">“Hey Tanrım! Ne garip, ne biçim bir giriş?.. Dur bakalım, daha neler öğreneceğiz giderek?..”</p>
				<p class="normal">“Öğreneceksiniz Nastenka. Bana öyle geliyor ki size Nastenka demekten hiç ama hiç bıkmayacağım, yorulmayacağım. Öğreneceksiniz ki o yerde, o köşede garip insanlar, düşçü insanlar yaşamlarını sürdürür. Bir düşçü, bir insan değildir. Tarafsız bir yaratıktır. Sürekli bir gölge içinde yaşar. Sanki kendini günden güneşten saklar. Kendi deliğine bir salyangoz gibi yapışır. Ya da bir kaplumbağayı andırır daha çok. Siz bu konuda ne düşünürsünüz, sevgili Nastenka? Mutlaka Yeşile boyalı olan isli, hüzünlü dört duvarı niçin bu denli sever? Eğer yakınlarından biri kendisini görmeye gelecek olursa, niçin bu garip adam onu bu kadar sıkıntıyla isteksizlikle, bu kadar yüzünü gözünü buruşturarak karşılar? Öylesine ki daha içeriye adımını atar atmaz insanın, bu evde ya cinayet işlenmiş ya da kalp para basıyorlar diye bir düşünceye kapılası gelir. Ya da ev sahibi; sanki yaşamını yitirmiş, bilinmeyen bir şairin dostu olarak ev davranışını kutsal bir görev diye nitelendirerek, yayınevlerinden herhangi birine altında imza bulunmayan bir mektup yazmış, şimdi de yayınlanması için bazı şiirler kalemle almakla uğraşmaktadır. Neden ev sahibiyle konuğu tüm çabalarına karşın aralarında konuşulacak bir konu, bir söz bulamaz? Başka bir zamanda, hiç durmadan çene çalan, attığı kahkahalarla ortalığı boğan, güzel kadınlara, kızlara ilişkin ve diğer neşeli konuları konuşmaya can atan adamın dili birden niçin tutulup kalır? Bu ilk ve sanırım son görüşmeye gelişte; çünkü böylece bir rastlaşmadan sonra ikinci kez gelmeyi aklının ucundan bile geçirmez elbette, niçin konuk da ev sahibinin şaşkın, donuk durumunu görür görmez onun şekline bürünür? Onun durumunu alır ve onun gibi olur, bilinmez. Karşısındaki gibi, toplum yaşamıyla, kadınlarla ilgili konularda bilgili görünmeye çalışmak, kendini kapısını elinde olmaksızın yanlışlıkla çalan acınası konuğun beğenisine uydurmak istemesine ne demeli peki?” </p>
				<p class="normal">Bu görüşmeye gelişe ben kez pişman duruma düşen konuk, kırdığı potları düzeltmeye çabalayan ev sahibinin elinden elini çekip aldıktan sonra, şapkasını aldığı gibi bir an önce sıvışmak için neden önemli önemli ve ivedi işler uydurur? Bir soru da şöyle: Neden kendini yanlışlıkla kapısını çalan biçare konuğun zevkine uydurmak ister? </p>
				<p class="normal">Bu yaptığı ziyarete konuk belki bin kez pişman olmuştu. O yüzden de pot üstüne pot kırınca, ev sahibinden kurtulduktan sonra, önemli ve ivedi işler uydurduğu gibi bir an önce kaçmaya yeltenmişti. Niçin bir kez dost, dışarıya adım atar atmaz kahkahalarla güler? Bu tuhaf adamın, bununla beraber her şeye karşın bu iyi çocuğun, evine ne olursa olsun, bir daha gitmeyeceğine ant içer?.. Onun yüzünü, çocuklar tarafından hırpalanmış, acı çektirilmiş ve az önce gelip sandalyenin altına kıvrılmış ve gölgede, uzun, düzgün iki küçük pençesi ve parlak ufak burnuyla neden sonra yine hâlâ doğaya ve yaşama içinde bir öç almayı güden öfke duyarak bakan, o mutsuz kendinin açık yüzüne benzetmekten bir türlü kendini alamaz? Zavallı kedicik, acımasız ellerden kurtulunca, odanın dipteki karanlığına, bir sandalyenin altına saklanmıştı. Orada tüyleri diken gibi havaya dikilmiş bir şekilde, aksırarak, tipi değişik yüzceğizini patisiyle temizledikten sonar, dış dünyaya düşmanca bakmıştı. Hatta yufka yürekli kalfa kadının beylerin sofrasından güçlükle aparıp getirdiği yiyeceğe bile... İşte o adamın bu benzetmeyi vurgulamasına neden neydi?”</p>
				<p class="normal">Gözleri ipiri açılmış bir şekilde beni dinleyen Nastenka, sonunda ağzı bir karış açılmış olarak sözünü kesti:</p>
				<p class="normal">“Haydi, yormayın kendinizi... Ben bütün bu anlattıklarınızın nedenlerini de hiç mi hiç bilmem. Bana bu derece tuhaf gelen soruları neden sorup durduğunuzu da bir türlü anlayamıyorum. Bilemem de elbette. Bilebildiğim bir şey varsa, o da, bu anlattıklarınızın eksiksiz olarak sözcüğü sözcüğüne sizin başınızdan geçmiş olabileceğidir.”</p>
				<p class="normal">Çok ciddi bir biçimde:</p>
				<p class="normal">“Hiç kuşku yok,” diye yanıt verdim.</p>
				<p class="normal">“Madem öyle, anlatın. Ne olursa olsun serüvenin sonunu mutlaka öğrenmek istiyorum.”</p>
				<p class="normal">“Zavallı küçük kedimizin, sandalyesinin altında ne olduğunu mu, yoksa daha çok benim ne olduğumu mu öğrenmek istiyorsunuz Nastenka? Mademki bu serüvenlerin sıradan kahramanı benim; gün boyu bu bütün günümün, bu hiç beklenmeyen dostun konukluğuyla neden darmadağın olduğunu, odamın kapısının açılır açılmaz, neden bu denli coşkulandığımı, geleni niçin böylesine kötü karşıladığımı, kendi konukseverliğimin eksik oluşu yüzünden niçin ağır bir yük altında ezilip kahrolduğumu mu duyup öğrenmek istiyorsunuz?”</p>
				<p class="normal">“Ya evet evet!” dedi, Nastenka. “Öğrenmek istediğim bu... Beni lütfen dinler misiniz? Siz hem çok güzel anlatıyorsunuz. Bunu bu denli güzel, allayıp pullayıp anlatmasanız olmaz mı? Yani nasıl söylesem... Biraz daha kötü anlatsanız diyorum. Öyle yapmaz mısınız? İnsan bunları sizin sanki bir kitaptan okuduğunuzu sanıyor.” diye karşılık verdi. “Konuşmuyor da kitap okuyormuş gibi yani...”</p>
				<p class="normal">Kendimi gülmemek için zorlukla tutarak, güvenli bir tavırla:</p>
				<p class="normal">“Nastenka, güzel anlattığımı ben de biliyorum.” dedim. “Ama istesem de başka türlü konuşmam olanaksız. Sevgili Nastenka, ben şu anda, yedi mühre sahip bir çekmecede bin yıl tutsaklıktan sonra özgürlüğe kavuşan Süleyman Peygamber’in ruhu gibiyim adeta. Uzunca yıllar süren hasretten sonra -çünkü ben sizi çok önceden tanıyordum- biz birbirimize ancak kavuşabildik. Zaten ne zamandır yana yana birisini aramaktaydım. İşte o aradığım sizdiniz Nastenka birbirimize karşılaştığımız anda başımdaki binlerce supap açılıverdi. İzin verin, ben kendimi bir söz seli halinde size aktarayım. Eğer içimdeki söz seli taşıp bir yerlere gitmezse; boğulurum. O yüzden beni şimdi hanım hanımcık, hem de sözümü ağzıma tıkamadan, kesmeden dinlemenizi rica ediyorum. Yoksa keserim sesimi, ağzımı bir daha açmam.”</p>
				<p class="normal">“Aman sakin öyle bir şey yapmayın ne olur! Artık tek bir sözcük bile duymayacaksınız benden. Sizi dinliyorum!..”</p>
				<p class="normal">“Peki devam ediyorum. Sevgili Nastenka, günün bir saati vardır ki onu çok severim ben. O saat tüm işlerin sona erdiği saattir. O zaman herkes akşam yemeğini yemek, dinlenmek üzere evine koştura koştura gider. Hem de yürürken akşamı, geceyi ya da kendine kalan tüm boş zamanı geçirmek için bazı hazlar arar. İşte o saatte, benim serüvenimin kahramanı; -eh artık izninizle Nastenka, bu öyküyü üçüncü kişiden söz eder gibi anlatacağım. Çünkü kendimi anlatmak tuhaf geliyor bana- ivet, demek o saatte boş olmayan kahramanımız, herkes gibi sokaklardadır. Ama tuhaf bir duygunun verdiği haz, onun soluk ve yorgun durumdaki çehresini coşkuya boğar.</p>
				<p class="normal">St. Petersburg’un serin gökyüzünde ağır ağır sönen akşam güneşine büyük bir merakla bakmaktadır. Bu seyir ona büyük bir zevk verir. Bakmaktadır, dediğim zaman belki de yalan söylemiş olurum. Bakmaz, yorgun bir insan gibi ya da kendi içinde var olan daha önemli şeylerle uğraşan biri gibi dalgın bir şekilde seyreder. Öyle ki yalnızca bazen ve hemen hemen elinde de olmaksızın çevresine de gözatacak zamanı bulunur. Sevinçlidir, çünkü can sıkıcı, usanç verici işlerini yarın için hazırlayıp tamamlamıştır. Okuldan azat edilmiş bir okul öğrencisi gibi neşe içerisindedir. Kendi dilediği oyunlara ve kendi şeytanlıklarına, muzipliklerine koşan bir okul çocuğu gibi...</p>
	  <p class="normal">Neşe içindedir... Ona dikkatle bakın Nastenka... İyi ki öncelikle neşenin, onun duyarlı sinirleri üzerinde etkileşim yaptığını ve düşgücünü hastalık derecesinde harekete getirip uyandırdığını çok çabuk görürsünüz. O sürekli düşünür. Siz sanırsınız ki büyük olasılıkla o da akşam yemeğini ya da dün geceyi düşünüyor. Böyle neye bakıyor acaba?</p>
				<p class="normal">Böylesine güzel atların koşulduğu şu arabanın içindeki hanımefendi, yanından geçerken ona oldukça ‘sanatkâra yakışırcasına’ bir selam veren şu görkemli adamı mı düşünüyor yoksa? Hayır Nastenka, onu bu denli uğraştıran şeyler, bu hiçler değildir işte. O, şu anda iç dünyası zengin bir adamdır. Size ‘zengindir’ diyorum, hem batan güneşin son ışıkları kendisi için boş yere ışıldamış değildir. Bu ışıklar onun yüreğinde bütün bir yığın duyguyu ayaklandırmış, uyandırmıştır. Şimdi o yolun tüm ayrıntısını gözden geçiriyor, şimdi sıcaklığı yükselen yüreğinde bir yığın anlam doluyor. Şimdi Düş Tanrıçası -Sevgili Nastenka, siz Jukovski’yi<sup class="calibre2"><a href="beyaz_split_010.html#footnote-100-2" id="footnote-100-2-backlink" name="footnote-100-2-backlink">[2]</a></sup> okumuşsunuzdur- olasıya güzel elleriyle altın tülünü işlemiştir büyülü kasnağından görülmemiş, sıradışı bir yaşamın biçimlerini, üstün resimlerini dokumaya girişmiştir.</p>
				<p class="normal">Kimbilir hep o becerikli eliyle kahramanınız rahatlıkla yürümekte olduğu granit kaldırımdan billur gökyüzünün yedinci katına çoktan uçuruvermiştir bile... İşte o kutsal gökyüzüne götürmüştür onu. Sınamak isterseniz, onun hareketini engelleyip ansızın o anda nerede olduğunu, hangi sokaklardan geçip gittiğini soracak olan bakalım; kesinlikle ne yürüdüğü yolun, ne de nerede olduğunun ayırdında olmadığını görebilirsiniz. Açıkçası pek çok şeyin farkında bile değildir. Küplere binerek yüzü gözü kızarır ve durumu uygun bir duruma sokmak için üstüne üstlük bir de yalan kıvırır. Bu attığı yalana kim inanır ki? Birinde soylu ve yaşlı bir kadın, tam sokağın orta yerinde, kendisini durdurup yolunu kaybettiği için kendisinden bu konuda yardımcı olmasını istemiş, ona yolu soracak olmuş.</p>
	  <p class="normal"> Kahramanımızın yüreği o anda öylesine korku ve şiddetle çarpmaya başlamış ki irkilmekten kendini alamamış. Az daha avazı çıktığı kadar bağıracak olmuş. Sonra da asık bir suratla yoluna devam etmeye koyulmuş. Sağdan soldan gelip geçenlerin kendisine bakarak gıcık gıcık güldüğünün, hatta ardından tuhaf bir şekilde baktığının, genç bir kızın ona çekinerek yol verirken, yüz hatlarında ansızın oluşan dalgın gülümseyişi ve el hareketlerini görünce, attığı çıngıraklı kahkahanın farkında bile olamamıştır. Ama yorulmak bilmeyen imge, yaşlı kadıncağızı, ilgili yolcuları, gülen küçük kızı ve Fontanka’yı baştan başa kaplayan mavnalarda (kahramanımızın oradan geçtiğini kabul edecek olursak) akşam yemeğini atıştıran tayfayı da alıp örümcek ağının sinekleri dolanışını andırırcasına, altın tığ örgüsünün üstüne sıralayıp yığmıştır. Sinekler daha önce denildiği gibi örümcek ağlarına nasıl bilerek bilmeyerek düşerse, o imge de bunların hepsini kendi çemberinde sıkboğaz eder, soluksuz bırakır. Adamcağız böylelikle hepsini kendi içine sindirerek kutsal inine dönüp girer. Sofraya çöküp yemeğini yiyip bitireli hayli zaman geçtiği halde, ancak getir götür işlerine bakan sürekli dalgın ve daima küskün Matrena, masayı derleyip toparladıktan sonra içmesi için piposunu getirdiğinde kendine gelebilmiştir. Şaşkınlığından yemeğin nasıl sürdüğünü, ne yediğini içtiğini hiç ayrımsamadığının farkına varmıştır. Evin içi ansızın kararmıştır ve içinde tuhaf bir boşluk ve üzüntü vardır.</p>
	  <p class="normal">Çevresindeki imge ülkesi yıkılmakta, hiçbir iz bırakmaksızın göçüp gitmektedir. Her şey düş gibi gürültüsüz patırtısız, sessizce geçip gitmiştir. Şu anda imgelerinin neler olduğunu bile hatırlamamaktadır. Ama içini sızlatan yeni, yepyeni bir duygu, uyarıcı bir istek, imgeleme gücünü kimi zaman gıdıklıyor, kimi zaman kamçılıyor; belli belirsiz bir yığın yeni imgelere davetiye çıkarıyordur... Küçük odada alabildiğine bir sessizlik egemenlik kurmuştur. Bu sessizlikte yalnızlık ve tembellik düşgücünü kaşıyıp tava getirmektedir. İmge dünyası yaşam bulmaya, yaşlı hizmetçi Matrena’nın mutfakta kendisi için özenle hazırladığı kahvenin suyu gibi inceden inceye fokurdamaya başlamaktadır.	  </p>
	  <p class="normal"> Ağır ağır taşmakta; şöylesine böylesine almış olduğu kitap daha üçüncü sayfaya erişmeden imgecimizin elinden kayıp düşmektedir. O anda beyninin içi yeniden harekete geçmiştir. Önünde yepyeni bir evren, yeni ve vantuzlarıyla çekici bir yaşam ansızın tüm parıltıları ile ortaya çıkmıştır. Yeni imgelemler ona yeni mutluluk getirmektedir. Tadı ve türü değişik, kandırıcı, tatlı bir zehir!.. Gerçek yaşam artık onu ilgilendirmemektedir. O evrenin görünüşüyle sizinle benim yaşamımız oldukça ağrı aksak, tembel ve yavaş geçmektedir. Hatta uyuşuk da diyebiliriz. Hepimiz alınyazımıza dargınız, yaşamdan bıkıp bezmişiz. Gerçekten de öyledir; bakın, ilk anda sanki birbirimize küsmüşüz gibi ne denli buz dağları koymuşuz araya. Sopsoğuk duruyoruz.</p>
				<p class="normal">Buz gibi görünüyoruz... Buna baktıkça, imgecimiz; ‘Vah zavallılar!’ diye aklından geçirmektedir. Onun bu düşüncesinde pek şaşılacak durum da yoktur. Önünde uzayıp giden ucu bucağı belirsiz, hatta görünmeyen yaşam dolu bir tablo gibi büyülü bir masal evreni durmaktadır. Doğaldır ki bu evrenin en önde gelen kahramanının, imgecimizin değerli kişiliği olduğunu söylemeye hiç gerek yoktur. Şu bildik türlü türlü serüvenlere, harıl harıl akan imgelere bakın siz. Belki düşlediği imgelerin neye ilişkin olduğunu sormaya kalkışırsınız. Bu her şeye ilişkindir... İlkin kendi kabuğunda, kimseden begenip yüceltme görmeksizin yaşamını sürdüren ama sonunda utkuya, başarıya erişen şairi bir aklınızda tartın. Düşünün onu bir kez...</p>
				<p class="normal">Aklından neler geçirmez... İmgelerinde neler canlandırmaz: Örneğin Hoffman’la arkadaşlığı, Bartoleome Gecesi, Diana Veron, Kazan şehri düşmandan alınırken, İvan Vasilyeviç’in yiğitliği, Klara Mobray, Evfia Dens, Yan Gus’un Papazlar Konseyi’nin önündeki duruşu, Robert’te ölülerin dirilişi... (Bunun ezgisini hatırlar mısınız bilmem? Bir bakıma baştan sona mezarlık kokar.) Minna ve Brenda, Berezina’daki savaş, Danton, Kleopatra ve Âşıkları... Kolomno’da küçücük bir yuva... İçinde, onu -tıpkı sizin gibi meleğim- ağzını, gözlerini açaraka derin bir hayretle dinleyen sevimli bir yaratık...</p>
				<p class="normal">İşte Nastenka söylediğim gibi bu tembellik budalası sizin, benim aramakta olduğumuz yaşamı ne yapsın? O, bu yaşamı karalar ve değersiz olarak görür. Ama belki bir gün, beğenmediği bu yaşamın bir günü için, hem de zevk, mutluluk düşünmeden, pişmanlık ve sonsuz bir üzüntü içinde, tüm o imge yıllarını gözden çıkarmaya razı olacağını hiç aklına getirmiyor... Bu korkunç zaman daha gelip çatmadığı için tek dileği var denemez. Çünkü o her isteğin üstünde olup her şeye sahiptir; her şeye doymuştur. Kişisel yaşamının yaratıcısı olduğundan, ona her an istediği biçimi verebilir. Zaten imge dünyası öyle kolay, öyle doğal yaratılıyor ki bunların imge olduğuna inanılmıyor bile. Evet onun herşeye gücü yeter. Kendi yaşamının öz yaratıcısı kendisidir. Her an o yaşamı salt kendi dileğiyle yeniden yeniden yaratır dersek, yanlış söylemiş olmayız. Hem bu evrenin gerçek bir evren olup olmadığını kim bilebilir ki?.. Olasıdır ki iki yaşamdan en gerçeği de bu düşsel yaşamdır. O halde neden o anda içini hiçbir hüzün kaplamayan o adamın gözlerinden yaşlar akar, bana söyleyin lütfen Nastenka, neden ama?.. O evrende insana her şey yapmacık bir ‘serap’tan, yanıltıcı bir imgeden oluşmuş gibi değil, gerçeğin ta kendisi olarak görünüyor. O zaman neden ‘düşçü’nün ruhu bunalımla doluyor sıkış tepiş. Nabız atışları artıyor, gözlerinden dışarı uğrayan yaşlar, sapsarı yanaklarından akmaya başlıyor ve tüm varlığını betimlenemez bir sevinç kaplıyor. Yani istenilse de anlatılamıyor tüm varlığını kaplayan sevinç. Neden gözüne bir damla uyku girmeden geçirdiği geceler, onun için eşi bulunmaz bir sevinç, mutluluk ânı gibi tez geçiyor?.. Kahramanımız ancak güneşin ilk turuncu ışıkları pencereyi parıltılara boğarken, ruh bunalımları arasında örselenmiştir. Ama yine de derin bir zevk duyarak, kendini yatağa boylu boyunca atar. Petersburg’a özgü tuhaf, fantezilerle dolu bir sabah ışığı odayı kaplamıştır. Bu hayalperestin tutkulu, âşık olduğuna inanası gelir insanın, Nastenka. Ona yalnızca bir kez bakın, buna kesinlikle siz de inanırsınız. Ama o imgesinin coşkunluğu içinde sarıp sarmaladığı yarattığı, diyelim hiç tanımamış olsun, buna inanmak olası mı?..</p>
				<p class="normal">Öyledir Nastenka. Ona baktıkça mutlaka siz de inanırsınız. Yüreğini sarsıntılara boğan tutkunun derinliği, sizi de salt ruhunda yaşayan imgelerin gözle görülür, elle tutulur nesneler olduğuna inandırmaya doğru yönelir. Oysa bunların hepsi de yalandır. Hem de ne yalan Nastenka? Ne yalan, anlatamam... Sözgelimi âşık olmuştur. Tutkusu sevgiye dönüşmüştür. Sevmektedir. Tutkunun sevinçlerini, coşkusunu, kederlerini tüm yüreğiyle tatmaktadır. Ne olur bir kez bakın şu adamın yüzüne hele! Bu adamın delice imgelerinin sevgili nedir bilmeksizin oluştuğuna hiç inanabilir misiniz?..</p>
				<p class="normal">Demek ki o ateşli aşk, salt bir düşten oluşmuş. İyi ama yeryüzünden birlikte uzaklaşarak, yaşamlarını, iç dünyalarını bir araya getirerek, yıllar yılı elele de doğru değil mi? Ayrılık vaktinde, çevrelerinde fırtınalalar kopsa da ondan haberi olmaksızın, kapkara kirpiklerinden akan gözyaşlarını silip götüren rüzgâra aldırış etmeden, sevgilisinin göğüs kafesinin üzerinde gözyaşları döken kız, kimdir peki?.. Öylesi durumda bu da bir imgedir. Sevgi, umut dolu olarak dolaşıp durdukları harap, sıkıcı-kapanık, yollarını- izlerini yosunlar bürümüş bahçenin de aslı astarı yok mu?.. Ya o dededen kalmış tuhaf görünümlü eve ne demeli?..</p>
				<p class="normal">Yaşlı, yüzü kırış buruş ve hırçın kocasıyla orada oturuyor. Adam, kendilerinden bile sakladıkları sevdanın korkuluğu gibidir. Tutkuları temiz ve suçsuzdur, günahtan arınmıştır. Oysa insanlar yine de kötüdür Nastenka!.. Yıllar sonrasında, uzak bir ülkede, yabancı bir gökyüzü altında, sürekli sıcak, sonsuz güzellikler kentinde parlak bir sarayda verilen baloda (tabii saraysız hiç olmaz) müzik sesleri, ezgiler arasında, onunla bir kez daha karşı karşıya geldi...</p>
				<p class="normal">Gül ve Mersin ağaçlarıyla çevrelenmiş bir taraçada oluştu bu karşılaşma. Kadın, birden yüzündeki maskeyi çıkarıp atarak, ‘Artık bağımsızım, eli kolu bağlı değilim...’ diye fısıltı halinde konuştu. Sonra sevdiği adamın kollarına tutkuyla ve arzuyla atılıverdi. O anda hemen birbirlerine sarılarak, bir süre için üzüntüyü, ayrılık acılarını, uzakta kalmış ülkelerindeki insanın ruhunu sıkan evi, yaşlı kocayı, karanlık bahçede son kez olarak dudaklarının birbirine dokunduğu sırayı ve aynı zamanda her şeyi unutuverdiler.</p>
				<p class="normal">İşte o anda, bulunduğunuz odaya upuzun, sevecen ama çalçene bir arkadaşınız girerek, ‘Hey arkadaş, şu anda Pavlovsk’tan geliyorum,’ diye yüksek sesle haykırsa, komşunun bahçesinden aşırdığı elmayı cebine saklarken ansızın yakalanan yaramaz gibi bozum olup yüzünüz kıpkırmızı olmaz mı? Nastenka, söyleyin olmaz mı? Düşünün bir kez, yaşlı kont dünyasını değiştirmiş, mutluluk kapıları açılmıştır... Oysa o anda elâlem Pavlovsk’tan geliyor!..”</p>
				<p class="normal">Bir süre sessiz kaldım. Kendimi zoraki bir gülüşe bırakmak istediğimi hiç unutamıyorum. Tam tersine, boğazım yanıyor, çenem zangır zangır ediyor, gözlerim gittikçe bulutlanıyordu. İpiri olmuş gözlerinin, zekâ dolu bakışlarını benden ve üstümden hiç ayırmayan Nastenka’nın çocukça da olsa neşe içinde bir kahkaha koyuvermesini bekler bir durumdaydım. Bu denli çok açıldığıma, içimi açık seçik ortaya serdiğime, kitap gibi konuştuğuma bakmamak gerek; çünkü içimi biraz pişmanlık sarmıştı. Yine de nasıl olsa kişiliğim hakkında yargımı ortaya sermiş, bunu dünden belirtmiştim. Karşımdakinin beni anlayışla karşılayacağına iyice güvenemiyordum. İşte bu nedenle niçin açılmıştım ki? Ama Nastenka’nın sustuğunu hayretler içerisinde gördüm. Az sonra elimi tuttu ve kuvvetlice sıktı. Sonra ürkek bir merak içinde şunu sordu:</p>
				<p class="normal">“Demek bütün hayatınızı bu şekilde geçirdiniz?”</p>
				<p class="normal">“Evet, hep böyle geçirdim. Sanırım sonumda böyle olacak benim, Nastenka...”</p>
				<p class="normal">Üzüntüyle karışık bir şekilde:</p>
				<p class="normal">“Hayır, olmayacak,” diye karşılık verdi. “Olmasın varsın. Bu gidişle ben de yaşamını ninemin dizi dibinden ayrılmaksızın geçirmeye tutsak olacağım. Çünkü bu şekilde asla hayat sürdürülmez...”</p>
				<p class="normal">O andan başlayarak, duygularımı saklayamaz duruma gelmiştim:</p>
				<p class="normal">“Farkındayım Nastenka, farkındayım,” diye yüksek sesle konuştum. “İçinde olduğum şu anda, inan ki her zamankinden çok, en iyi yıllarımı boşu boşuna yitirdiğimi biliyorum. Bu, beni, sonsuz bir üzüntüye boğuyor. Aslında Tanrı, bunları anlayabilmem için bana sizin gibi bir meleği gönderdi. Şu anda yanınızda ayaklarımı toplayıp sizinle konuşurken, yarınları düşünmek, inanın artık içimden gelmiyor. Çünkü bu yarın yine yalnızlık, yine kirli, gereksiz bir yaşam taşıyor... Yanınızda gerçek yaşamda bu kadar mutlu olduktan sonra neyi düşleyebilirim ki?.. Bana ‘hayır’ demediniz. Hayatımda hiç olmazsa, iki gece yaşamama olanak tanıdığınız için Tanrı daima yanınızda olsun, yardımcınız olsun sizin!..”</p>
				<p class="normal">Nastenka, büyük bir coşkuyla:</p>
				<p class="normal">“Oh, hayır, bu şekilde olmaz! Böyle olamaz! Birbirimizden bu şekilde ayrılmayalım ne olur! İki akşamdan ne çıkar ki!” diye bağırdı. Gözlerinde biriken yaşlar parlamaktaydı.</p>
				<p class="normal">“Oo, Nastenka!” dedim, “Nastenka! Biliyor musunuz siz bana ne zamandır mutluluk ve neşe verdiniz? Biliyor musunuz ki ben kendi hakkımda artık çok daha iyi düşüncelere sahip oldum?.. Yaşamımda bir cinayet, bir suç işlediğim için, şu anda birazcık daha az pişmanlık duyuyorum. Çünkü böyle bir yaşam sürmek, cinayettir, bir suçtur. Hem abarttığımı sanmayın sakın. Ve buna inanın! Hayır, hiçbir şeyi abartmadım... Kimi zaman beni böyle bir hüzün kaplar. İçimi öyle duygular basar ki artık yaşamımı yaşayacak güç kalmaz bende. Her şey omuzlarıma yük olur. Ve kendi kendime lanetler yağdırırım... Çünkü hayal dünyamda yaşadığım gecelerin sarhoşluğundan ayılıp kendine gelmek öyle acı oluyor ki... Oysa çevremizde gürül gürül akan insan yığınları, capcanlı, rengârenk bir evren ortaya koyar. İşte öylesi saatlerde gerçek dünyadan ne denli uzaklaştığımı, duygularımın köreldiğini duyumsuyor ve özüme kötü sözlerle hakaretler yağdırıyor, lanetler okuyordum. Yaşam fırtınasına kendilerini kapıp koyvermiş bu insanların aslında her şeyi tepeden tırnağa gerçekleri yansıtır. Ânı ânına benzemez birbirinin. Saati saatini tutmaz. Yeniliklerle, başka coşkularla tıka basa durumdadır. Ucu bucağı olmadığını sandığımız imgede yoksulluk, tekdüzelik dopdoludur... Önüne denk gelen ilk gölgenin, bir düşüncenin, güneşi karartan ilk bulutun tutsağıdır o... Düş evreni yara bere alır, üstelik yorulur da... Sonsuz olarak varsaydıkları imge, sürekli bir gerginlik içinde bulunmaktan tükenir. Çünkü çağ geçip insan olgunluğa erdikçe, eski ülkelerin yerine yenilerini koyamayınca, yıkıntılar arasından yepyeni bir şeyler bulup çıkarmak zorunluluğu doğar. O zaman ‘düşçü’, sanki ateş yakmak isterken, sönmüş külleri, közleri karıştırarak yanan bir köz aradığımız gibi, vaktiyle yüreğini coşkulara salıp gözlerini yağmur gibi yaşartan eski imgelerini canlandırmaya çabalar. Biliyor musunuz Nastenka, ben artık o anlamsız, verdiği sonucu olumsuz ama ruhumun kutsal saydığı düş evrenine çoktan ‘elveda’ dedim. Bu ‘elveda’yı yalnızca geride kalan tatlı bir geçmiş, bir hatıra gibi aklımda tutuyorum. Öyle hatırlıyorum işte. Bu evrenin bana anı olarak bıraktığı yerleri çoğu zaman dolaşarak, bulunduğum ânın içerisinde geri gelmez geçmişi yaşamayı pek severim. Bu yüzden bir gölge gibi amaçsız ve başıboş, kentin tek canlının olmadığı sokaklarında pek sıkça gezer dururum. O günkü aklımdan geçenler, neler olur neler... O günkü düşündüklerim usuma geldikçe, bunların iç karartıcı şeyler olduğu bir gerçektir. Sözgelimi tam bir yıl önce, aynı saatlerde, aynı kaldırımda, şu anki gibi yapayalnız, tek başıma üzgün süzgün dolaşıp duruyordum. Aklımdan geçenler gerçekten pek iç açıcı şeyler değildi. Oysa ruhum, şimdikine göre daha huzur doluydu. Şimdiki gibi yakamı-paçamı çekip alamadığım kara düşüncelerimden, akşam sabah beni sürekli tedirgin eden vicdan azabımdan çok uzaktım. Ayrıca o zamanlar kendi kendime daha, ‘Hani düşlerim?’ diye sormuyordum. Derken başımı kaldırıp kendi kendime, ‘Yıllar ne de tez geçiyor? Peki sen o yılları ne yaptın? Yaşadın mı?’ soruyordum. Ama yeni bir soru karşıma çıkıveriyordu , dimdik. ‘İyi ama geçen yıllar, yaşamın en iyi yılları ne olacak? Yaşadın mı sen onları, yoksa yaşadığını mı sandın?’ Beynimde dalgalanan ses, ‘Bak şu çevrene... Her şey giderek nasıl da soğuyor!..’ demekteydi. ‘İnsanın üstüne üstüne gelen umutsuzluk, tedirginlik, yalnızlık içinde yıllar geçip gidecek. İçine çöken yalnızlık giderek bastıracak ve titreyen yaşlılık, bastonunun sapı üstünde beli iki büklüm olmuş yaşlılık çıkıp gelecek. Tüm şeyler üzüntüye, kedere doyacak. O pespembe düş evrenin birden sararıp solacak. Aralık... Ocak... Ağaçların da artık o çağında yaprakları dökülecek,’ gibi düşüncelere boğuldum. Oo, Nastenka, biliyor musun bilmem, hayatı tam anlamıyla doyasıya yaşamadan yaşlanıp gitmek pek üzüntülü bir şey olacak. İnsanın, yüreğinde geçmişten kalmış bir üzüntü kırıntısı bile olmamak! Böyle bir şeyin olmadığını bilmek... Çünkü yitirdiklerinin hepsi, değeri sıfır olan imgeler ne denli acı verici oluyor, değil mi? Şöyle de diyebilirim. Benim bütün yaşamımım ancak koskoca bir sıfırdır, bir hiç, lanetlenmemiş bir düştür...” </p>
				<p class="normal">Nastenka, farkında olmaksızın gözlerini silerek:</p>
				<p class="normal">“Ne olur beni üzmeyin, beni ağlatmayın.” dedi.</p>
				<p class="normal">Kızcağız, o anda yanağından aşağılara kayan bir damla gözyaşını sildi. Kısık bir sesle, sözlerini sürdürdü:</p>
				<p class="normal">“Bundan böyle bunların hiçbiri olmayacak. Artık yalnız değilsiniz. Ben varım yanınızda artık. Başıma ne gelirse gelsin, hiç ayrılmayacağız birbirimizden. Size bir şey söylemek istiyorum. Lütfen dinleyin beni... Bilgisi az, sıradan bir kızım ben. Babuşka’m, benim öğrenimim için öğretmen tuttu ama çok okuyamadım. Yine de sizi tam anlamıyla anlayabiliyorum. Çünkü az önce anlattıklarınızın hepsini, Babuşka’m eteğimi kendi eteğine iğnelediği günden beri, ben de tıpkı tıpkısına yaşadım diyebilirim. Doğaldır ki bunları sizcileyin ne yapsam anlatamam. Çünkü okumuş değilim. Güzel anlatmaya kalkışsam öğrenim durumum böyle olması engeller beni.”</p>
				<p class="normal">Duygu dolu söylevime ve yüksek anlatım becerime saygı duymasından olacak; Nastenka, bu sözleri kendisine anlattıklarımın dokunduğunu belli ederek ürpertiler içinde söylemişti.</p>
				<p class="normal">“Ama bana kendinizi güvenerek içinizi açmanıza çok sevindim gerçekten. Artık şu anda sizi iyice tanıyorum. Size bir şey ‘itiraf’ edeyim mi? Ben de size serüvenimi, başımdan geçenleri hiçbir şey saklamadan anlatmayı arzuluyorum. Ama bunu akıl danışmak amacıyla yapacağım, bilmiş olun. Bana bu konuda yardımcı olursunuz umarım. Çünkü sizin görüşlerinize ihtiyacım var. Ha, ne dersiniz buna?”</p>
				<p class="normal">“İnanın Nastenka, bugüne dek kimsenin danışmanı, hele hele akıl danışmanı olmadığım gibi kimseye de öğütçübaşılık yapmadım... Ama artık bu inadı şu anda bırakmanın yerinde olacağına inanıyorum. Peki hemen bana söyleyin bakalım güzel Nastenka’cığım, benden görüş olarak ne gibi bir şey istiyorsunuz? Haydi şimdi açık açık konuşun bakalım. Beni böyle kolay kolay göremezsiniz. Şu anda o denli sevinç içinde, mutlu, yürekli ve akıllıyım ki size bu konuda çok kolay yanıt verebileceğime inanıyorum.”</p>
				<p class="normal">Güzel kız, sözümü keserek güldükten sonra:</p>
				<p class="normal">“Şey, ben ondan biraz kuşku duyuyorum,” dedi. “Ama bana yalnızca zekice değil, tüm yüreğinizle, dostça, sanki beni bütün yaşamınız boyunca seviyormuşsunuz gibi bir düşünce olsun yeter... Yüz yıllık, bin yıllık bir dostun yüreğinden gelen içten bir öğüt olsun...”</p>
				<p class="normal">Ben tepeden tırnağa coşkulu bir tavırla:</p>
				<p class="normal">“Anlaşıldı, Nastenka.” dedim. “Namusum ve onurum üzerine söz veriyorum... Dediğiniz gibi içten bir görüş ve öğüt olacak vereceğim... Zaten ben eğer sizi bin yıldır tanımış olsaydım, yine bundan daha çok sevmem olanaksızdı.”</p>
				<p class="normal">“Öyleyse verin elinizi bana.” dedi Nastenka.</p>
				<p class="normal">Sessizce uzattım elimi!</p>
	  <p class="normal">“Şimdi sıra benim serüvenimde,” diye başladı.</p>
				</body>
</html>