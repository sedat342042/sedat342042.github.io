<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_5">DÖRDÜNCÜ GECE</h1>
				<p class="normal">Ey yüce Tanrım, bu işin sonu nasıl bitti! Bu işin sonu nasıl bitti!</p>
				<p class="normal">Saat dokuzda oraya vardım; kendisi daha önceden gitmiş oraya. Kızcağızı uzaktan gördüm. Rıhtımın parmaklığına yaslanmıştı. Yanına yaklaştığımı duymamıştı bile...</p>
				<p class="normal">İçimden fışkıran coşkuyu güçlükle tutarak:</p>
				<p class="normal">“Nastenka,” diye ona seslendim.</p>
				<p class="normal">Hızla bana doğru dönüverdi. Bunu hiç beklemiyordum:</p>
				<p class="normal">“Pekâlâ, haydi çabuk olun.” dedi. “Çabuk, çabuk!”</p>
				<p class="normal">Nastenka, eliyle parmaklığı sımsıkı tutarak:</p>
				<p class="normal">“Hani mektup? Mektup nerede? Alıp geldiniz mi mektubu?” diye bağırarak sorusunu yineledi.</p>
				<p class="normal">Şaşkınlığımı üzerimden atınca:</p>
				<p class="normal">“Şu anda bende mektup falan yok.” dedim. “Siz kendisiyle hâlâ görüşemediniz mi? Gelmedi mi daha?”</p>
				<p class="normal">Bu sözler üzerine, kızcağızın kanlı canlı yüzü, bir damlacık kan bile kalmamacasına keçe gibi bembeyaz oldu. Uzun süre, sessiz soluksuz baktı bana. Kızcağızın son umudunu da yitirmesine neden olmuştum. İyice kırılarak, sonunda tıkanacakmışçasına titreyen bir sesle yüzünü çevirip bana:</p>
				<p class="normal">“Eh, ne yapalım, elden gelen bir şey yok ki.” diye söylendi. “O benden bu şekilde yüz çevirip uzaklaştıktan, görünmez olduktan, kayıplara karıştıktan sonra... Evet ya, ne gelir elden?..”</p>
				<p class="normal">Başını öne eğdi, kirpiklerini kırpıştırarak gözlerini indirdi. Sonra da bana bakmak arzusunu gizlemeyerek başını kaldırmaya çalıştı ama bunu başaramadı. Yüzüme bakamamıştı. Birkaç dakika içinde coşkusunu yenmek için savaştı. Sonra ansızın arkasını bana dönerek, parmaklığa iyice sırtını dayadı. Ve hüngür hüngür ağlamaya başladı.</p>
				<p class="normal">Onu teselli etmek için:</p>
				<p class="normal">“Rica ederim, sakin olun.” dedim. “Böyle yapmanız hiç yakışık almıyor.” Ama son manzara da benim konuşmamı engelleyecek kadar iç karartıcı, ses soluk kesici olmuştu. O yüzden yürek serinletebileceğini sandığım sözlerime yazık ki devam edemedim. Hele bu ortamda ne söyleyebilirdim ki zavallı kıza?..</p>
				<p class="normal">Nastenka, içli içli ağlamasını sürdürerek:</p>
				<p class="normal">“Lütfen beni teselli etmeye, boş yere avutmaya kalkışmayın. Hem ondan da söz etmeyin... Beni bu denli acımasızca, kalpsizce bırakmadığını söylemeye yeltenmeyin ne olur. Gerçek gün gibi ortada.” diyor, bir yandan da ezilen gururunun okşanmasını istemediğini belli ediyordu. Sözlerini şöyle sürdürdü: “Bunu bana neden yaptı? Niçin yaptı acaba? Bir türlü kestiremiyorum. Ben ne yaptım kendisine? Bunu hak ettim mi acaba? Hiç düşündünüz mü?.. O zavallı, talihsiz mektubumda bir uğursuzluk mu vardı yoksa? Bir terslik mi vardı?”</p>
				<p class="normal">Nastenka’nın hıçkırıkları konuşmasını engelledi. Ona elimde olmadan baktıkça, yüreğim parça parça oluyordu:</p>
				<p class="normal">“Oh Tanrım, bu ne gaddarlık, ne insaniyetsizlik? Böyle davranacağını kırk yıl söyleseler inanmazdım. Ne kadar acımasızmış, insafsızmış. Üstelik bana tek satır bile yazmayı çok gördü. Tek bir sözcük bile... Hiç olmazsa artık beni arzulamadığını başından savmak istediğini yazsaydı ya... Ama bütün şu üç gün içerisinde tek satır bile yazmamak! Sevmekten başka bir suç işlemeyen, savunmasız bir kıza saldırmak, sonra onu da canevinden yaralamak o kadar kolay ki... Ohh Tanrım, şu üç gündür neler çekiyorum bir bilseniz... Ah Tanrım, ya evine kendim gittiğimi, onun önünde gururumu ayaklar altına alarak kişiliğimi aşağılattığımı, yalvar yakar ağladığımı, aşkını dilendiğimi söylemek!.. Tüm bunların üstüne de... Ah, bu asla doğru olamaz. Ama bunları düşündükçe çıldırasım geliyor. Beynimin içi arı kovanı gibi... Yüreğim sıkıldıkça sıkılıyor limon gibi. Fena oluyorum inanın. O da tüm bunlardan sonra..”</p>
				<p class="normal">Kızcağızın kapkara gözleri birdenbire alev alev parlamaya başladı:</p>
				<p class="normal">“Bir dakika, size bir şey açıklayacağım. Buna olanak yok, emin olun. Asla doğal bir şey olamaz bu!.. Ya siz ya da ben ben bir yerde, bir şekilde aldandık... Belki de mektubum eline geçmedi. Belki henüz hiçbir şeyden bilgisi, haberi yok zavallı adamcağızın... Siz söyleyin Tanrı aşkına... Tanrınız aşkına siz söyleyin. Bu denli hunharca, acımasızca, vahşice davranmasını akıl alır mı? Böylesine bu gibi tümüyle insan ruhuna seslenen bir olayda, böylesine merhametsizce kim davranabilir? Hem neden yapsın? Bir şey var, bir oyun... Yoksa?.. Evet tek bir sözcük bile yazmadı bu adam bana. Dünyanın en bayağı, en aşağılık insanına bile bundan daha çok acıma duyulabilir. Yoksa benim hakkımda kötü bir şey mi duydu? Öyle ya, belki de ona benim kötü biri olduğum gibi bazı şeyler söylenmiştir. Belki birisi dedikodu da yapmış olabilir. Söyleyin ha, siz ne diyorsunuz buna?”</p>
				<p class="normal">Kızcağız, görünüşe göre kuşkucu biri olup çıkmış; adeta bağırarak soru üstüne soru yağırıdıyordu! Dayanamayıp düşüncemi söyledim:</p>
				<p class="normal">“Nastenka, yarın mutlaka sizin için, sizin tarafınızdan kendisine kendim gideceğim... Sakin olun!..”</p>
				<p class="normal">“Eee, sonra ne olacak?”</p>
				<p class="normal">“Durumu sorup olduğu gibi her şeyi anlatacağım ona.”</p>
				<p class="normal">“Sonra peki?”</p>
				<p class="normal">“Siz bir mektup yazarsınız. Hayır demeyin ne olur Nastenka, kabul edin bu düşüncemi. Hayır demeyin! Bu davranışınızı saygıyla karşılaması için onu zorla da olsa ikna ederim. Her şeyi açık açık bilir, merak etme... Öğrenir, her şeyi, yoksa eğer...”</p>
				<p class="normal">“Olmaz dostum, hayır, ben mektup yazamam ona. Artık ben tek bir sözcük bile edemem ona karşı. Tek bir sözcük beklemesin benden. Artık onu hem tanımıyor, hem de sevmiyorum artık onu... Onu mutlaka u-nu-ta-ca-ğım...”</p>
				<p class="normal">Diyerek sözümü kesti ama sözünü tamamlayamadı. Onu bankın üzerine oturttum:</p>
				<p class="normal">“Sakin üzmeyin kendinizi Nastenka!.. Sakinleşin, oturun bakalım şuraya!..”</p>
				<p class="normal">Ona sıranın üstündeki yeri işaret ediyordum, oturması için.</p>
				<p class="normal">“Benim bir şeyim yok, birazcık gözlerim yaşardı o kadar. Gözyaşları kısa sürede kurur... Yoksa siz onun aşkından öleceğimi, kendimi şu kanala kaldırıp atacağımı mı sanıyorsunuz? Hiç endişeniz olmasın... Üstelik benim bir şeyim olmuş, kimin umurunda?.. Sakinim, üzülmeyin!..”</p>
				<p class="normal">Yüreğim kahır doluydu... En çok değer verdiğim bir kıza... Bu saf, yalansız, dolansız kızcağıza... Şu anda istesem de ne gibi bir yardımım dokunabilirdi ki?.. Üstelik “Benim bir şeyim yok.” derken bile gözlerinden çeşme gibi yaş boşanıyordu. Hıçkırıkları boğazında düğümleniyordu. Gerçekten ya kendini kanala atar, boğulursa?</p>
				<p class="normal">Bir şey konuşmak, acısını kökünden kazımak istedim ama pek beceremedim sanıyorum.</p>
				<p class="normal">Nastenka, o güvercin gibi eliyle elimi tutarak sözlerini sürdürdü:</p>
				<p class="normal">“Ne olur Tanrı aşkına siz söyleyin bana... Onun yerinde olsanız, böyle yapmazdınız değil mi siz? Ayağınıza kadar gelen kısmeti tepmez, böyle zavallı bir kızcağızı ele güne karşı yüzüstü koymazdınız ortalık yerde. Onun güçsüz, ahmak yüreğiyle saygısız bir biçimde eğlenmeye kalkışmaz, alay etmezdiniz değil mi? Hiç olmazsa, en azından acırdınız ona! Bu acınası kızcağızın tek başına olduğunu, kimi kimsesi olmadığını, kendisine, hatta kalbine söz geçiremediğini, ona egemen olamadığını; kendini sizi sevmekten alakoyamayadığını, böyle bir duygudan uzak tutamadığını hiç, ama hiçbir şeyde suçu günahı olmadığını, derdini bulup dermanını arayıp bulamadığını şıp diye anlayıverirdiniz değil mi? Evet evet anlayıverirdiniz... Ah Tanrım, sen nelere kadirsin... Nelere gücün yeter!..”</p>
				<p class="normal">İçimdeki coşku yüreğimden taşmaya başlamıştı. Artık kendimi tutamadım:</p>
				<p class="normal">“Nastenka’cık.” dedim... “Beni kahrediyorsunuz... Yavaş yavaş mahvolup yok oluyorum. Artık buna dayanamayacağım...” Sesim gittikçe yükseliyordu. “Ben böyle bir davranış gösteremezdim. Ben kendiliğinden gelen bir kızcağızı böyle terketmezdim. Ona merhamet ederdim elbette. Bütün bu söylediklerinde haklısın... Artık susamayacağım. Yüreğimde birikenleri size demeden yapamayacağım.”</p>
				<p class="normal">Oturduğum yerden, usulca kalktım. Nastenka, incelikle elimi eline aldı. Gözleri fincan gibi açılmış, hayretler içinde yüzüme bakıyordu... Daha sonra o da susamadı:</p>
				<p class="normal">“Niye böyle oldunuz? Niçin heyecanlandınız?” diye sordu.</p>
				<p class="normal">“Beni lütfen dinleyin Nastenka.” diye karşılık verdim. “Şimdi size anlatacaklarım belki saçmasapan, budalaca düşlerden ibaretmiş gibi gelebilir. Öyledir de... Bu isteklerin kesinlikle gerçekleşmeyeceğine adım gibi inandığım halde, kendimi tutamıyor ve susamıyorum. Kendim sussam, yüreğim susmak bilmiyor. Yoluna acılarak boğulduğunuz şeyin uğruna söyleyeceklerimi bağışlayın, Nastenka!”</p>
				<p class="normal">Nastenka’nın coşkusu biraz dinmiş, acısı hafiflemişti. O yüzden ağlamıyordu artık. Gözlerini bana dikmiş, garip parıltılarla bana bakıyordu:</p>
				<p class="normal">“Neler söylüyorsunuz? Neniz var sizin de? Çekinmeden söyleyebilirsiniz...”</p>
				<p class="normal">“Şey... Bu hiç olacak gibi bir şey değil Nastenka ama sizi seviyorum. Bütün söyleyeceklerim bu kadar.”</p>
				<p class="normal">Ve elimi umutsuzca salladıktan sonra:</p>
				<p class="normal">“Eh, dur bakalım.” dedim, “bundan böyle benimle eskisi gibi sözgelimi az önceki gibi konuşabilecek misiniz?.. Size söyleyeceklerimi dinleyebilecek misiniz bakalım?..”</p>
				<p class="normal">Nastenka, konuşmamın önüne geçerek:</p>
				<p class="normal">“Neymiş canım? Ne varmış bunda?.. Hem ne çıkar?.. Beni sevdiğinizi epeyce zamandır biliyordum. Ancak beni tutkuyla aşkla değil, evet bir başka deyişle sevdayla değil de yalnızca sevdiğinizi biliyordum. Herkes gibi canım... Herkes nasıl severse birbirini, işte öyle sanıyordum. Yalnızca herkes gibi sevmek yetmemiş demek size... Demek öyle değilmiş ha? Hey Tanrım!..”</p>
				<p class="normal">Kızcağızın bu sözleri üzerine:</p>
				<p class="normal">“Evet Nastenka.” dedim, “önceleri sizi yalnızca sevdim. Yalnızca öyle sevdim işte... Öylesine... Ama şimdi iş değişti... Şimdi ise tıpkı sizin küçük bohçanızla onun yanına gittiğiniz zamanki gibiyim ben de. Hem de ben sizden çok daha acınacak durumdayım, Nastenka... Hiç olmazsa, o; o zaman kimseyi sevmezmiş. Şimdiye sizin kalbiniz onun sevgisiyle dolu. Evet dünyalar kadar değer verdiğim yüreğinizde uğruna ölümlere gideceğiniz birinin sevdası var...” </p>
				<p class="normal">“Aman siz neler söylüyorsunuz?.. Ne demek istediğinizi pek anlayamadım. Bunları neden, yani ne için söylüyorsunuz şimdi? Hem böyle ansızın, hiç umulmayan bir anda... Evet birdenbire... Öff, ben de neler söylüyorum şimdi? Saçmalıyorum galiba. Ama siz...”</p>
				<p class="normal">Kızcağız, bunun üzerine iyice şaşkına döndü. Yanakları pembeleşti, bakışlarını öne eğdi.</p>
				<p class="normal">“Elimden başka şey gelmiyor Nastenka... Ne yapayım?.. Söyleyin ne yapayım?.. Sizin bana olan güveninizi kötüye kullandım... Ama hayır, asla suçlu olduğumu kabul etmiyorum Nastenka!.. Tüm varlığımla hissediyorum bunu, inanın! Kalbim bana bu işte büsbütün haklı olduğumu belirtiyor. Çünkü ne olursa olsun, ben sizi asla kıramam. Üzemem ve size karşı hiçbir kötülük gelemez benden. Önceden dostunuzdum sizin, biliyorsunuz. Yine de öyleyim ve bu böyle sürüp gidecek... Hiçbir şeye, özellikle size ihanet etmiş değilim. Etmem de Nastenka. Bu, olası değil! Gözlerimden şu an, yaşlar boşandı, görüyorsunuz işte! Varsın gözbebeklerimden yaşlar boşansın!.. Gözyaşları aksın gözlerimden. Bunun şuna buna, hiç kimseye bir zararı olmaz ki... Salt bana olursa da kurur...”</p>
				<p class="normal">Nastenka, soğukkanlı olmaya özen göstererek, beni sıraya oturttu, teselliye çalıştı:</p>
				<p class="normal">“Durun a canım, üzülmeyin lütfen! Oturun şuraya,” dedi.</p>
				<p class="normal">Bense direnmeye çalışıyordum:</p>
				<p class="normal">“Hayır Nastenka, bırakın beni, oturmayacağım! Artık buralarda duramam! Artık beni göremeyeceksiniz buralarda. Size diyecek bir çift sözüm daha var, daha sonra basıp gideceğim. Ah, ne yazık ki siz benim sizi sevdiğimi asla bilmeyecektiniz. Ben gizimi ne bahasına olursa olsun, saklayacaktım. Ama suç biraz da sizin Nastenka!.. Beni bunları anlatmaya adeta zorunlu kıldınız. Hüngür hüngür ağladığınızı, kendinizi harap ettiğinizi gördüm. O zaman da ben kendimi tutumadım. İçimdekilerin tümünü söylemek zorunda kaldım. Ve şimdi sizin de artık beni kendinizden uzaklaştırmaya, çevrenizden kovmaya hakkınız yok Nastenka.”</p>
				<p class="normal">“Ama şimdi size kim uzaklaşın yanımdan, gidin diyen oldu mu?”</p>
				<p class="normal">Zavallı kızcağız, utancını elden geldiğince saklamaya çabalayıp sürdürdü konuşmasını:</p>
				<p class="normal">“Evet, sizi başından atan, kovan kim? Ben sizi kovmuyorum ki,” dedi. “Öyle biri varsa...”</p>
				<p class="normal">“Demek iyi kalpli kız, demek beni yanınızdan kovmuyorsunuz öyle mi? Öyle ben inanın az daha kendim kaçıp gidecektim. Zaten gideceğim ama içimdekileri sayıp döktükten, yüreğimdekileri size açtıktan sonra... Az önceki sitemlerinize, sel gibi boşanan gözyaşlarınıza, çektiğiniz acılara dayanamadım. Dayanamadım Nastenka’cığım, çünkü (bunları olduğu gibi aktaracağım) evet çünkü sizi ve aşkınızı hiçe sayıp reddettiler... O zaman kalbimin, size karşı olan tutkumla ve sevgimle ne denli dolu olduğunu hissettim. Bu tutkunun, bu sevginin yazık ki hiçbir işe yaramadığına ne kadar acı çekip üzüldüğümü anlatamam. Artık yüreğim dolup taştı Nastenka, dayanamayıp bunları söylemek zorunda kaldım, inan. Ben şu yalnız yapayalnız kalbimde Nastenka’cığım, ne kadar aşk acısı duydum, biliyor musun? Ne kadar aşk Nastenka? İşte o yüzden susamadım, o yüzden tutamadım kendimi. İçimden taşanları söylemek zorunda kaldığım için bağışlayın beni!..”</p>
				<p class="normal">Kızcağız, anlatılamaz bir davranışla:</p>
				<p class="normal">“Evet evet, çekinmeyin, söyleyin. Ne duyuyorsanız içinizde söyleyin, tümünü söyleyin. Belki bunu sizden istemiş olmam, garibinize gidecek. Ama çekinmeyin söyleyin! Konuşun haydi. Nedenini size sonra anlatırım. Zaten her şeyi anlatacağım size. Önce siz başlayın...”</p>
				<p class="normal">“Bana acıyorsunuz Nastenka, bana yalnızca acıyorsunuz siz. Benim küçük, sevgili dostum, gerçek bu işte... Ama ne önemi var ki? Aslında anlatacak o kadar şey var ki... Yok gibi de... Evet Nastenka, soruyorum size, anlatacak ne var ki? Dediğim gibi içiniz bana karşı acıma duygularıyla dolu, o kadar. Yitirdiğiniz şey geri gelecek gibi değil! Dilden dökülen, ağızdan çıkan söz de öyledir, değil mi? Şimdi bakın her şeyi açık seçik biliyorsunuz.</p>
				<p class="normal">Bu iş böyle başlıyor. Çok güzel... Şimdi bir dakika durun ve bakın, siz orada durup ağlarken aklımdan şunları geçiriyordum: -şimdi size düşündüklerimi de söyleyeceğim- Bir bakıma bunlar, olacak gibi şeyler olmasa da söyleyeceğim size. Şöyle dedim içimden; belki bir şey olur da... Olmaz ya... Bunu bile bile işte böyle düşündüm, kendi aklımdan. Şu ya da bu nedenle... Artık onu sevmez, sevemez duruma gelirsiniz. O zaman, bunu dün de aklımdan geçirmiştim, önceki gün de- ne yapıp edip içinizde şu gariban bana karşı bir sevgi yumağı oluşturacaktım.</p>
				<p class="normal">Dedim ya olacak iş değil ama, bağışlayın beni. Kendimi size sevdirdikten sonra, siz kendiniz de demiştiniz bunu aynen; şimdi bana kesinlikle kızmaya, öfkelenmeye hakkınız yok; beni aşağı yukarı sevdiğini açıklayan siz değil misiniz, söyleyin bakalım... İşte benim size tüm söyleyeceklerim bunlardı Nastenka, hemen hemen. Eğer bir de beni gerçekten sevmiş olsaydınız, ne olacağını biteceğini söylemem kaldı geriye. Ne olur bir dakika beni dinleyin dostum (Her şeye karşın dostumsunuz yine de) ben sıradan, yoksul, değersiz bir kişiyim. İnsanlıktan yana gerçi bunların hiçbirinin ne önemi vardır, ne de değeri. (Neden belirttiğime gelince inanın şaşkınlığımdan sayıyorum tek tek.) Özetle demek istiyorum ki Nastenka, tüm bunlara karşın, sizi öylesine sevecek, öylesine sevecektim ki, kendisini hiç görmediğim, bilmediğim o adamı hep sevseniz, yine de sevmeye devam etseniz de benim zavallı sevdam, sizi asla tedirgin etmeyecek, üstünüzde kesinlikle yük olmayacaktı. Yalnızca ve yalnızca sizin yanınızda, sizin için, güzelliğiniz için atıp duran, minnet duygularıyla dopdolu sıcak bir yürek bulunduğunu bilecek, bunu her an içinizde hissedecektiniz. Evet bu yürek sizin için... Ah sevgili Nastenka, ah Nastenka, bilmeyerek ne durumlara soktunuz beni? Ne durumlara düşürdünüz...”</p>
				<p class="normal">Ağlamaya başlamam üzerine kızcağız hızla oturmakta olduğu sıradan kalkarak:</p>
				<p class="normal">“Ah, ne olur ağlamayın.” dedi. “Ağlamanızı hiç ama hiç istemiyorum. Haydi kalkın da biraz yürüyelim. Açılırsınız. Lütfen kesin artık ağlamayı!..”</p>
				<p class="normal">Nastenka, yumuşacık mendiliyle gözyaşlarımı silerek sürdürdü konuşmasını:</p>
				<p class="normal">“Haydi yürüyelim.” dedi. “Belki benim de size söyleyeceklerim olabilir... Evet o beni mademki terk etti ve aklından çıkardı, onu delice sevdiğim halde (bunu söylemek zorundayım ve sizi bu konuda aldatmak istemiyorum)... Şey... Durun bakayım... Şimdi siz bana yanıt verin bakalım, şu soracağım soruya... Sözgelimi eğer ben de size gönül vermiş, yüreğimi kaptırmış olsaydım size, eğer yalnızca... Ah, sizin o hiç kimselere benzemeyen aşkınızla bir bakıma alay ederek, belki de eğlenerek, bana âşık olmadığınız için göklere çıkarak sizi nasıl kırdığımı düşündükçe şimdi içim kanıyor, yüreğim sızlıyor. Ne aptallık? Bunu nasıl da önceden akıl edemedim? Üç aşağı beş yukarı hiç olmazsa tahmin etmeliydim. Bu konuda yaptığım budalalığın derecesini saptamak çok güç. Evet, çok aptallık ettim. Ama şimdi kesin kararımı verdim, size her şeyi anlatacağım!..”</p>
				<p class="normal">İçine düştüğüm kaygı yüzünden:</p>
				<p class="normal">“Bir dakika Nastenka, sevgili Nastenka.” dedim. “Ben şimdi izin verin de gideyim artık. Size yalnızca işkence yapmaktan, içinizi karartmaktan başka yaptığım bir şey yok. Bu azap çekilir gibi değil. Öyle ya, şimdi siz benimle eğlendiğiniz için ‘Vicdan azabı’ içinde kıvranıyorsunuz. Ben asla bunu, böyle bir şeyi dilemem... Kendi kaderiniz yetmiyormuş gibi... Ama suçun büyüğü bende elbette. Neyse, hoşça kalın Nastenka! Ben gidiyorum!..”</p>
				<p class="normal">“Bekleyin canım biraz!”</p>
				<p class="normal">“Neyi bekleyeyim Nastenka?”</p>
				<p class="normal">“Durun anlatacağım.. Evet, ben onu seviyorum ama bu aşk nasıl olsa geçer gider. Kimbilir belki bugün bile sona erebilir. Aslında ondan tümüyle nefret duygularıyla kopmak istiyorum. O şu anda, benimle alay edip eğlenmekte değil mi? Kimbilir, belki de beni hiçbir zaman sevmemiştir de... Ben sizi seviyorum, inanın! Dostum, evet sizi seviyorum. Siz beni nasıl seviyorsanız, ben de sizi öylesine seviyorum işte. Hatta sizi ondan da çok seviyorum, inanın. Çünkü siz benimle birlikte ağladınız, dertlerimi paylaştınız. Beni onun gibi orta yerde bırakmadınız. Siz sürekli sevdiniz ama o sevgi nedir, asla bilmedi. Bilse gelirdi... Size daha önce de belirtmiştim. Ondan çok daha iyi, daha iyi, daha soylu olduğunuz için seviyorum sizi. Çünkü... Evet çünkü o!..”</p>
				<p class="normal">Zavallı Nastenka’nın içindeki coşku öylesine güçle akmaya, hatta taşmaya başlamıştı ki sözünü bitiremedi. Başını omzuma koydu ve hıçkırarak ağlamaya başladı. Ben de onu avutmaya çalıştım. Kanıtlar ortaya koymaya çabaladım. Ama o sürekli elimi sıkıyor ve hüngür hüngür ağlarken, benimle konuşmasını sürdürüyordu:</p>
				<p class="normal">“Biraz bekleyin. Sabredin n’olur! Şimdi geçecek bu. O zaman susacağım inanın!.. Sonra da size bir şeyler anlatacağım.” diye yineliyordu... “Yalnızca sinirimden bu ağırlık bastırdı. Şimdi geçer, geçer!..”</p>
				<p class="normal">Gerçekten de az sonra hıçkırıkları dindi. Islak yanaklarını mendiliyle kuruladı. Birlikte yürümeye koyulduk. Ben konuşmak istediğimi belirtince, beni engelledi, biraz daha beklememi, sonra konuşmamı ısrarla rica etti. İkimiz de aynı anda susuyorduk. Sonunda sinir nöbeti biraz dinen Nastenka, söze başladı. Tüy gibi hafif, titrek sesinde, yüreğime tatlı tatlı saplanıp onu sızlatan titremeler vardı. O, bu titremelerin verdiği tonla:</p>
				<p class="normal">“Sakın ha, beni hoppa, daldan dala konan bir kız olarak görmeyin! Öyle herkesi kolaycana unutuverip kendisine ihanet edecek insanlardan değilim ben... Onu tam bir yıl sevdim ve hiç aklımdan çıkarmadım... Yüce Tanrı tanığım olsun, bir tek düşüncemde bile ona ihanet etmiş kul değilim! O, tüm bu kutsal şeyleri ayaklar altına alıp çiğnedi. Bunu yaparken de bana mısın demedi. Hatta benimle alay bile etti, gördünüz biliyorsunuz. (Tanrı onun suçunu bağışlasın!) Beni kırdı, yüreğimi incitti. Açıkçası artık sevmiyorum onu!.. Sevmiyorum zorla mı?.. Ancak ve ancak beni gönülden anlayan, yüce gönüllü, değer bilir, soylu ruha sahip birisini sevebilirim ben. Çünkü kendim de böyle bir huy taşıyorum ve öyleyim!.. O, bana asla layık değil, olmadı da. Elden ne gelir? Kader kısmet böyleymiş... Hem şimdiden böyle davranmakla çok iyi etti. İçyüzünü peşinen anlamış oldum ve bitti, oh ne güzel!..”</p>
				<p class="normal">Kızcağız sonra elimi sıktı:</p>
				<p class="normal">“Hem de kimbilir, belki ona karşı oluşan aşkım, duygularımın, hayallerimin aldanışından başka bir şey değildi belki de. Belki bu, yalnızca Babuşka’mın istemeden üzerimde kurduğu baskıdan kurtulmak amacıyla yaptığım işe yaramayan bir şeydi. Diyelim ki bir suçtu, yaramazlıktı ama geçti. Onu, evet onun gibi bir insanı değil, bana gerçekten acıyan, her şeyini bana adamaya hazır olan birini sevmem gerekirdi... Demek istediğim şu.... Aşkınızın yüreğimden başka her çeşit duyguyu söküp atacak, benim ruhumu doyasıya dolduracak kadar büyük olduğunu eğer siz duyuyorsanız, bana acıyor, beni yapayalnız bırakmak istemiyorsanız, beni her zaman, şu anki gibi sevecek olsanız; o zaman yemin ederim ki, benim size olan minnet duygularım, özetle benim aşkım da sizinkine layık olacaktır... Şimdi elinizi uzatıp elimi tutar mısınız?.. Yani elimi kabul ediyor musunuz bu durumda, bu şekilde?..”</p>
				<p class="normal">Nastenka, heyecandan tıkanarak bunları söylemiş ve sözünü nerdeyse tamamlamıştı.</p>
				<p class="normal">Bense büyük bir sevinçle, adeta uçarak ve sevinçten tıkanarak:</p>
				<p class="normal">“Nastenka!” diye yüksek sesle bağırdım! “Ah Nastenka!..”</p>
				<p class="normal">O kendini tutmaya, dingin olmaya çaba harcayarak:</p>
				<p class="normal">“Tamam, yeter artık, dedi, yeter!.. Diyeceklerimizi dedik, söyleyeceklerimizi tamamladık, değil mi dostum?.. Siz de mutlusunuz şu anda, ben de... Söylenecek bir şey kaldığını sanmıyorum. Şimdi bırakalım bunları da başka şeylerden söz edelim.”</p>
				<p class="normal">“Tamam Nastenka, sevgili Nastenka, sevgili Nastenka... Boş yere günlerdir acı ve işkence çekip durduk... Dediğin gibi olsun, bırakalım bunları. Artık çok mutluyum, artık ben... İnanın ne söyleyeceğimi bilemiyorum sevinçten... Haydi Nastenka, başka şeylerden söz edelim en iyisi, ben buna hazır durumdayım!.. Haydi söylesenize, konuşsanıza!”</p>
				<p class="normal">Aslında o an için ne söyleyeceğimizi hiç bilmiyorduk, tutulup kalmıştık, ikimiz de... Bir gülüyor, bir ağlıyor, sonra işe yaramaz bir yığın lakırdı ediyorduk. Evet, sonu gelmez anlamsız sözlerin fırtınası başlamıştı. Önce yaya kaldırımında yürüyorduk, sonra sokağın tam ortasında çakılıp kalıyorduk. Daha sonra adımlarımızı açıyor, hızımızı artırıyorduk. Çocukça davranışlara kaptırmıştık kendimizi. Bu çocuksu duygular arasında, bir ara konuşmaya başladık:</p>
				<p class="normal">“Nastenka, bilmelisin ki ben şimdi yalnız oturuyorum.” dedim. “İlerde bilmem ne olur? Şu anda gelirimin tamamı bin iki yüz rubledir. Ama sanırım önemi yok bunun...”</p>
				<p class="normal">“Tabii canım... Benim de Babuşka’mın dul aylığı var zaten. Bize asla yük olacağını sanmam... Evet, onu mutlaka yanımıza almalıyız.”</p>
				<p class="normal">“Elbette canım. Yalnız şunu söylemek istiyorum, benim de Matrena’m var. Ben de onu bırakmam yanımdan.”</p>
				<p class="normal">“Ha evet, iyi edersin... Ben de Fekla’yı salıvermem yanımdan.”</p>
				<p class="normal">“Düşünceni paylaşıyorum... Matrena gerçekten iyidir. Tek bir noksanı varsa, o da büsbütün akılsız olmasıdır.”</p>
				<p class="normal">“Onun pek zararı yok, dostum!.. Bakın ikisi birlikte geçinir giderler. Yalnız siz derhal yarın bizim eve taşınmalısınız. Bu daha uygun olur böyle...”</p>
				<p class="normal">“Ne diyorsunuz? Size mi taşınacağım?... Peki peki, ben hazırım!” “Evet, bizim boş odayı kiralarsınız. Hani bizim çatı katındaki ara yer var ya, işte o boş duruyor!.. Soylulardan yaşlı bir kadın kalıyordu, geçenlerde boşalttı orasını. Babuşka’mın şu anda genç bir kiracıya orasını vermek istediğini biliyorum. Kendisine:</p>
				<p class="normal">“Niçin genç birini istiyorsun Babuşka?’ diye sordum. ‘Yaşlandım yavrucuğum,’ dedi. ‘Evin içinde genç bir erkeğin olması çok iyi olur. Sakın ha sana koca falan aramak için olduğunu aklına getireyim, deme Nastenka!’ diye ekledi. Oysa ben, o nedenle istediğini o saat anlamıştım dostum!”</p>
				<p class="normal">İkimiz de aynı zamanda gülmeye başladık.</p>
				<p class="normal">“Şey, ama siz nerede oturuyordunuz? Unuttum ben!”</p>
				<p class="normal">“Köprünün yanıbaşında Nastenka, Baranikov’un evinde, kalıyorum.”</p>
				<p class="normal">“Ha, bildim canım, bildim. Güzel bir evdir orası! Pekâlâ, siz oradan derhal çıkın! Boşaltıp taşınmanız kolay olur. Oradan da bizim eve gelin, tamam mı?”</p>
				<p class="normal">“Tamam Nastenka, yarından tezi yok taşınırım. Bugünlerde de aylığımı alacağım zaten.”</p>
				<p class="normal">“Çok güzel! Biliyor musunuz, ben de ders vereceğim, önce kendim öğreneceğim ama, sonra da ders vereceğim, anlaşıldı mı?”</p>
				<p class="normal">“Anlaşıldı; ben de yakında, birkaç güne kadar çalıştığım yerden ikramiye alacağım. Bu para durumumuzu düzeltir umarım.”</p>
				<p class="normal">“Canım düzeltir elbette. Hem zaten önemli değil! Yarın nasıl olsa bizim kiracımız olacaksınız.”</p>
				<p class="normal">“Evet öyle! Eğer yine sahnelenirse, birlikte <span class="ideitalik">Sevil Berberi</span>’ne gideriz. Gider görürüz eğer isterseniz. Duyduğuma göre yakında yine oynayacakmış!”</p>
				<p class="normal">Kız, hafifçe gülerek:</p>
				<p class="normal">“Neden olmasın, tiyatroya gideriz tabii. Yalnız <span class="ideitalik">Sevil Berberi</span> olmasa daha iyi. Ona değil, başka bir oyuna gideriz.”</p>
				<p class="normal">“Tamam Nastenka, sizin dediğiniz olsun... Başka bir oyuna! Kuşkusuz sizin dediğiniz gibi daha iyi olur. Bağışlayın ben düşünemedim, bağışlayın!..”</p>
				<p class="normal">Konuşmaya dalınca kaptırıp gitmiştik. Kendimizden geçmişçesine, bir yerde yavaşlayıp duruyorduk. Sonra da uzun uzun konuşuyorduk orada. Daha sonra yeniden yürüyor, yürümeyi sürdürüyor, oldukça uzak bir yere kadar gidiyor; kahkahalar atıp eğlenirken, kendimizi tutamıyor, gözyaşlarına boğuluyorduk bir de. Nastenka, artık eve gitmek istiyordu ama ben tutmuyordum ki kendisini. Yalnızca ona eşlik ediyor, yanında koruma görevi yapıyordum. Bunu arada bir söyledikçe kızcağız, kendisini zorla yanımda alıkoymaktan çekindiğim için, kendisini evine götürmek amacıyla o yola yön değiştiriyordum. Ama bir çeyrek saat geçiyor geçmiyor, kendimizi yine rıhtımda, bankın önünde buluyorduk. Kızcağız bazen derin derin iç çekiyor, kirpikleri ıslanıyordu. O zaman içimi bir korkukaplıyordu. Buz kesiliyordum sanki. Ama Nastenka, bunun ayırdına varıp o saniye elimi tutuyor, sevecenlikle sıkıyor; beni yolda sürüklemeye çalışıyor, biz de az sonra çene çalarak, dereden tepeden konuşarak dolaşmaya başlıyorduk.</p>
				<p class="normal">Sonunda kızcağız:</p>
				<p class="normal">“Eve gitmem gerek artık.” dedi. “Çok geç oldu sanırım... Bu kadar haylazlık yeter!”</p>
				<p class="normal">“Haylazlık mı? Haklısınız Nastenka! Ama ben uyuyamam bu saatten sonra. Eve gitmeyeceğim. Sizi götüre...”</p>
				<p class="normal">“Sanırım ben de uyuyamam. Ama sizi yine de götürün beni evime kadar... Çocuklar gibi geç kaldık doğrusu!.. Ama bu kez doğru bizim eve gideceğiz, tamam mı?”</p>
				<p class="normal">“Tamam Nastenka, elbette! Size eşlik edeceğim!”</p>
				<p class="normal">“Söz mü ama?.. Çünkü ne de olsa eve gitmem gerekiyor.”</p>
				<p class="normal">Hafifçe gülerek:</p>
				<p class="normal">“Elbette söz, Nastenka.” dedim.</p>
				<p class="normal">“Haydi öyleyse gidelim!..”</p>
				<p class="normal">“Peki gidelim... Gökyüzüne bakınız Nastenka, gökyüzüne bakınız! Yarın, çok güzel bir gün olacak! Gökyüzü masmavi, hele Ay’ı hiç sorma!.. Şu sapsarı buluta bir bakınız hele... Bu Ay’ı kaplayacak bütünü ile. Yaşamak gibi gerilecek üstüne. Bakınız, bakınız ne olur!.. Hayır, ne yazık ki akıp gitti gökyüzünde... Hah, bakınız Nastenka, bakınız şimdi!..”</p>
				<p class="normal">Oysa kızcağız, buluta yüzünü dönüp bir göz bile atmıyordu. Hareketsiz, olduğu yerde put kesilmiş gibi yerinde parmağını bile kımıldatmadan duruyordu. Bir süre geçtikten sonra, çekingen bir davranışla bana doğru yaklaştı. Adeta tek gövde oluyormuşçasına sokuldu. Avucumun içinde duran eli hasta bir kuş gibi titremeye başladı. Yüzüne doğru bakışlarımı çevirdim. Bakışlarımdan güç almışçasına, olanca gücüyle omuzlarıma yaslandı.</p>
				<p class="normal">Tam o sırada, ikimizin de önünden bir delikanlı geçip gitti. Hayır hayır tümüyle uzaklaşmadı delikanlı. Bir-iki adım attıktan sonra ansızın yerinde durdu. Şöyle bir geriye dönüp Nastenka’yla beni iyice süzdü. Sonra bize doğru, geriye birkaç adım attı. Atmaz olaydı... Yüreğim küt küt vurmaya başladı. Usulca:</p>
				<p class="normal">“Bu adam kim Nastenka?” diye çekine çekine sordum.</p>
				<p class="normal">Kızcağız, bana büsbütün sokularak gayet hafif bir sesle:</p>
				<p class="normal">“O!” diye karşılık verdi!</p>
				<p class="normal">Gövdemi sinsi bir titreme sardı. Güçlükle ayakta durabiliyordum. Arkamızdaki adamın, sesi yankılandı kulaklarımızda:</p>
				<p class="normal">“Sen misin Nastenka? Nastenka sen misin?..” diye seslendiğini duydum.</p>
				<p class="normal">İşte tam o sırada genç adam, bize doğru birkaç adım daha attı. Aman Tanrım, nasıl çığlıktı o? Ya kızcağızın deli gibi titremeye başlaması? Sanki gövdesi bir an içinde rüzgâra tutulmuşçasına titremeye başladı. Kolumdan hızla çıkıp delikanlıya doğru koşması yok mu, o yetti canıma! Çaresiz, olduğum yerden bakıyordum onlara... Ama Nastenka’nın delikanlıya aceleyle elini uzattıktan sonra boynuna sarılmasıyla bana dönüp koşması bir oldu. Evet, delice bir rüzgâr ve şimşek gibi yanıma koşarak geldi. Ben, ortada dönüp duran olayın ayırdına varasıya dek kız, kollarını büyük bir sevecenlikle boynuma attı. Buza kesmiş dudaklarıma, en içten, sımsıcak bir öpücükle ödüllendirdi. Sonra birden dudaklarını da boynumdan çekerek, tek bir sözcük etmeden yine diğerinin yanına koşarak döndü. Onu ellerinden tutkuyla çekerek peşinden sürükledi.</p>
				<p class="normal">İliklerim, kemiklerimin içinden çekilerek, bulunduğum yerden uzunca bir süre arkalarından bakmaktan başka bir şey bakmaktan başka bir şey yapamadım...</p>
	  <p class="normal">Ne yazık ki ikisi de az sonra gözden yitti...</p>
				</body>
</html>