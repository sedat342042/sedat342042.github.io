<html xmlns="http://www.w3.org/1999/xhtml">
	<head>
		<title>3-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-3.html" xml:lang="en-GB">
			<div class="Basic-Text-Frame">
				<p class="Konu-Ba-l---" id="toc_marker-4" xml:lang="tr-TR">DÖRDÜNCÜ BÖLÜM</p>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2">Mişel, günler boyu Makambo gemisinde, kamarotla zenci uşaktan başka hiç kimseyi görmeden yaşadı. Dag’ın kamarasında kapalı tutuluyordu. Varlığından hiç kimsenin haberi yoktu. Köpeği bir başka beyazdan çaldığına hiç kuşku bulunmayan Dag, Mişel’in tüm varlığını saklayabileceğini umuyor ve onu gemi Sidney Limanı’na yanaşınca, gizlice karaya çıkartıp öyle satmayı tasarlıyordu.</p>
				<p class="Basic-Paragraph-2">Kamarot Dag, Mişel’in çok az bulunan zekâsının kısa sürede farkına varmış ve bunu değerlendirmesi gerektiğini anlamıştı. Üstelik hayvan da her şeyi çok kolay öğrenmekteydi. Bu yüzden onu ne kadar eğitebilirse, o kadar yüksek bir fiyata pazarlayabileceğini düşünüyordu.</p>
				<p class="Basic-Paragraph-2">Bakalım evdeki hesap çarşıya uyacak mıydı?</p>
				<p class="Basic-Paragraph-2">Mişel’e arada sırada kemirmesi için kemik veriyordu. Bu daha çok tavuk kemiği oluyordu. Bunun için her biri yarımşar dakikalık iki ders yetti. Hem de yalnızca beş dakika arayla. Mişel, tavuk kemiklerinin yerde, kapının yanında, bu iş için ayrılmış bir köşede kemirip yemesi gerektiğini hemen öğreniverdi. Bir daha da sürekli orada kemirdi tavuk kemiklerini. Zaten onun da isteği her istediğini algılayıp yerine getirmek, uygulamak değil de neydi? Ona olan sevgisini sesiyle, dudaklarıyla ortaya koyan, onu sürekli okşayan, burnunu burnuna sürten, sevmek için kucaklayan bu iyi yürekli beyaz tanrıya gidip gelirken, atlarken, zıplarken boyun eğmek, zekâsının hemen tamamını onun ruhunun derinliklerinde kullanmak ve bundan büyük haz duymak, onu çok ama çok mutlu ediyordu. </p>
				<p class="Basic-Paragraph-2">Her çeşit korumanın, esirgemenin en içinde sevgi yatıyordu. Bunu Mişel biliyordu. Daha önceki Tanrı’sı olan Ariel Gemisi’nin kaptanı ona öğretmişti.</p>
				<p class="Basic-Paragraph-2">Kaptan Kellar, diğer kaptanlar gibi çok akıllı, kültürlü biriydi. Hele onun elinden düşürmediği bir kitabı vardı. Aslında üç kitaptı bunlar. Kamarasında sakladığı bu kitapların biri bitince diğerini eline alıyor ve bitirmeden de bırakmıyordu. Yardımcısının söylediğine göre en çok okuduğu kitaplar bunlardı. İçlerinde biri Kaptan Kellar’ı gerçekten çok ilgilendiriyor ve en çok bu kitabı okuyordu. Bu kitap çok ünlü deniz kaptanlarının yaşamını anlatan kitaptı. Diğeri de Cervantes’in Don Kişot’u. Bu kitabı okurken Kaptan Kellar, sık sık kahkahalar atar ve bazı yerlerini çevresindekilere de okuyarak onları da güldürürdü.</p>
				<p class="Basic-Paragraph-2"/>
				<p class="Basic-Paragraph-2">Mişel’in eğitimi başlamıştı.</p>
				<p class="Basic-Paragraph-2">Kamarotla tanıştığı zaman Mişel, evet, hayır, kalk, yat gibi çok kullanılan birkaç sözcüğü az buçuk biliyordu. Bunları yeniden üzerinden geçerek, köpeğine öğretti. Mişel de bu şekilde verilen buyrukları derhal yerine getiriyordu. Dag, onun bu ilk sığ bilgilerini derinleştirdi. Ona: “Ranzaya çık! Yat! Ranzanın altına gir... Bir kundura getir!” Sözlerinin sonuçlarını almak için bazı şeyler öğretti. Yine çok güçlük çekmeden ona bir fıçı gibi yerde yuvarlanmasını, dua ediyormuş gibi diz çökmesini, ölü taklidi yapmasını, oturup başında şapka, tütün çubuğu tüttürmesini öğretti, zeki köpeğe.</p>
				<p class="Basic-Paragraph-2">Sonra izin verilen ya da verilmeyen şeylere geldi sıra.</p>
				<p class="Basic-Paragraph-2">Lezzetli bir et ya da peyniri Mişel’e döşek görevi gören kutunun yanına, köpeğin burnunun dibine uzatan Dag, ona Kaptan Kellar’ı anımsatan birkaç buyruk verip sonucunu aldıktan sonra yalnızca “Olmaz,” demekle yetiniyordu. Mişel, bu enfes yiyeceğe asla dokunmuyor, bekliyordu. Ancak “olur” dediği vakit yiyordu.</p>
				<p class="Basic-Paragraph-2">Köpeğin verilen emre o derece saygı gösteriyordu ki kamarot, o uğursuz “Olmaz” kelimesini bir kez söyleyip kamaradan çıkmış olsa, altı saat gelmese, dönüşünde yiyeceğe hiç dokunulmamış, Mişel’i de yanı başında uykuya dalmış görüyordu. Buna karşın kamarotun Mişel’i yasak yiyecekle burun buruna, ağzının bir santim ötesinde bırakıp çıkmış olduğu bir gün, Kvake, oyun diye yiyeceği kapmak istediği bir an, bu köpek onun elini ısırmış, bekçilik görevini de çok iyi bir şekilde yerine getirmişti,</p>
				<p class="Basic-Paragraph-2">Mişel, zencinin ancak sahibi yokken, yiyeceğini ve suyunu vermesine ses çıkarmıyordu. İçgüdüsü bu yiyeceğin ona Kvake’den değil, ortak efendiden geldiğini anlatıyordu.</p>
				<p class="Basic-Paragraph-2">Kvake de Mişel’in kendisini bu şekilde küçümsemesine gocunmuyor, hayvana da kesinlikle diş bilemediği gibi ona karşı kesinlikle kötü bir harekette bulunmuyordu. Her şeyden önce mutluluğunu ve rahatını istediği efendisine olan sevgisi yüzünden, köpeği de seviyor ve onu hoş tutuyordu.</p>
				<p class="Basic-Paragraph-2"> </p>
				<p class="Basic-Paragraph-2">Daha sonra çok zor derslere başlama günleri geldi. Mişel pek çok şey öğrendi. Bunlar arasında beşe kadar sayması geliyordu.</p>
				<p class="Basic-Paragraph-2">Bu gerekli eğitimden, öğretimden sonra Kvake’nin Mişel’e üstün olduğu yalnız tek bir konu vardı. Zencinin tuhaf bir çalgısı bulunuyordu. Makambo’dan bıktığı ve adasına dönmek istediği zamanlarda, hayalinde dönmek üzere çaldığı bir ağız mızıkası, bu işini görüyordu. O çalgıdan çoğu zaman anlaşılmaz ezgiler çıkartabiliyordu. İşte Mişel, bunu yapamıyordu. Ama ilerde öğrenecek ve kardeşi Ceri ile birlikte “Şarkıcı Köpekler” olarak sirklerde boy göstereceklerdi.</p>
				<p class="Basic-Paragraph-2">Kvake, böyle garip çalgısını çalarken, kendisini bambaşka bir zamanda ve yerde hayal ediyordu. Kvake, köpeğin sesinin dışardan işitilmemesi gerektiğini çok ama çok iyi bilirdi. Yoksa gidip geminin kazan dairesinin havalandırma deliklerinin boğucu sıcağında, aramak zorunda kalıyordu.</p>
				<p class="Basic-Paragraph-2">Orada kimseler tedirgin etmiyordu Kvake’yi. Ancak kâh insan olalım, kah hayvan olalım; tümümüzün alnına yazılmış olan yazgıyla karşılaşacağımız gün de çok yakındı. O gün Mişel’in de Kvake‘nin de yaşamlarında bir dönüm noktası olacaktı en azından.</p>
				<p class="Basic-Paragraph-2">Olayda hata Kvake’nindi. Kamaradan çıktığı zaman, kapıyı doğru düzgün kapatmamıştı. Tam o anda Makambo gemisi de dalgaların üstünde hafifçe yalpa vurmakta olduğundan, kapı açılıp kapanmaya başlamıştı.</p>
				<p class="Basic-Paragraph-2">Mişel,bir süre durakladıktan sonra dışarı attı kendini. Niyeti yalnızca çevreye şöyle bir göz attıktan sonra da kamaraya dönmekti. İşe bakın ki o çıkar çıkmaz, gemi biraz şiddetle yalpalanınca, kapı pat diye anında kapanıverdi.</p>
				<p class="Basic-Paragraph-2">Mişel, hemen geri dönmek istedi... Çünkü söz dinleme içgüdüsü oldukça güçlüydü. Kamarotun kamaradan çıkmasını istemediğini çok iyi bilmekteydi. Uzun zaman orada öylece, gözleri kapıya dikilmiş durumda kalakaldı.</p>
				<p class="Basic-Paragraph-2">Tam bir saat bu şekilde, kapının önünde, ne yapacağını şaşırmış bir durumda bekleyip durdu. Madem ki bu kapı açılmıyor, kamarot da zenci Kvake de bir türlü gelmiyorlardı; öyleyse gidip onları bulması gerekiyordu. </p>
				<p class="Basic-Paragraph-2">Bu karardan sonra önüne çıkan merdiveni tırmandı ve kendisini güvertede buldu. Birkaç yolcuyla karşılaştı. Kendisine seslenen o iki beyaz adamdan hiç çekinmeden yoluna devam etti. Güvertenin daha şanslı başka beyazlar için ayrılmış bölümüne ulaştı. Buradakiler, salıncaklı iskemlelerde keyif çatıyordu. Yaşamında hiç bu kadar beyaz adam görmemişti.</p>
				<p class="Basic-Paragraph-2">Daha sonra kaptan köprüsü ne giden merdivene ulaştı, merdiveni tırmandı ve işte yazgısıyla orada burun buruna geldi. Çünkü kaptan Dunkan, hayatında rastladığı tüm hayvanları severdi. Gemide iki foks-teriyeden başka, bir de koskoca Van Kedisi bulunuyordu. Bu dişi kedinin de yavruları olmuştu. Onları nöbet odasına koymuştu. Kaptan da onun bu şımarıklığına göz yummuş, yavrularını beslemesi için bir kutu vermiş, üstelik görevli dümencileri de uyarmıştı. Eğer içlerinden biri bu yavrulardan birinin üstüne basacak olursa, ona dünyayı dar edecekti.</p>
				<p class="Basic-Paragraph-2">Mişel’in, tüm bunlardan haberi yoktu. Ancak Van Kedisi onun varlığını fark etti. Güvertede her şeyden habersiz giderken, kedi birden üstüne atlayıverdi... Mişel, içgüdüsüyle yana sıçrayıp tehlikeyi savuşturdu. Mişel’in bu işte hiç hatası yoktu. Onların hiç birine zararı dokunmamıştı. Kedi öfkeyle tıslayarak, pençelerini çıkarmış, saldırısını tekrarlıyordu. </p>
				<p class="Basic-Paragraph-2">Onurlu bir teriye için bu kadarı fazlaydı doğrusu. Kedinin üstüne şimşek gibi atıldı ve hayvan henüz havadayken, çenesiyle kaptığı gibi yere serdi. Van Kedisi şimdi belkemiği kırılmış, boylu boyunca yerde yatmaktaydı.</p>
				<p class="Basic-Paragraph-2">Ne var ki Mişel henüz savaşın başındaymış. Keskin bir havlama sesiyle sırtını dönüp baktı. Fakat yeterince çevik davranamamıştı. İki foks-teriye, karın bölgesine yapıştıkları gibi göz açıp kapayasıya, derisini paramparça etti, etini kanattı ve onu güvertenin üzerine serdiler. Bu iki foks-teriye, Makambo’nun güvertesine, henüz yavru iken getirilmişlerdi. Nerede peki? Adeti üzere onlara, Sidney’e uğradıkları zaman el koymuş olan ve tanesi birer İngiliz Lirası’ndan kaptan Dunkan’a satmış olan Dag’ın paltosunun cebinde.</p>
				<p class="Basic-Paragraph-2">Mişel öfkesinden neredeyse çileden çıkmış, hemen toparlanarak fırlamıştı. Dört ayağının üstüne dimdik durdu. Düşman o anda üstüne şiddetli bir fırtına gibi yağmaktaydı. Oysa zavallı Mişel’in kimseyle bir alıp veremediği yoktu. Foks-teriyelerin yeni saldırısından kendini güçlükle kurtardı. Bu arada olay yerine yetişen Kaptan Dunkan’ın tekmeleri de girdi işin içine. Kaptanın tekmelerini yemeye başlayınca, Mişel düşmanlarından birinin ayağına yapıştığı gibi kemiğine kadar ısırdı. Sonra kalktı, ardında diğer köpek, fır fır ortalıkta dolanmaya başladı. Birden geriye döndü, bu kez ikinci köpeği omzundan ısırırken, kaptan Dunkan yetişerek tekmeyle köpeklerini kurtardı.</p>
				<p class="Basic-Paragraph-2">Mişel, bu kez de beyaz tanrının üstüne atıldı. Gözleri kararmıştı çünkü. Ne var ki açık açık saldırıya geçmedi. Sezdirmeden, yandan, tam tekme atmak üzereyken kalkan bacağı kaptı. Pantolon kumaşını dişleri öylesine şiddetle kaptı ki kaptan dengesini yitirdi, bir an için. Tepetakla yere çakıldı. Doğruldu, saldırısını tekrarlamak için hazırlık yapan Mişel’e takılıp yeniden ayakları tökezledi ve kendisini güvertede, yerde oturur durumda buldu. </p>
				<p class="Basic-Paragraph-2">Kaptan belki de şaşkınlıktan orada öylece, bir süre oturup kalacaktı. Eğer Mişel, bir şeytandan da beter, gözü dönmüş bir halde gelip omzunu kapmış olmasaydı... Kocaman gövdesine uygun gelen çeviklikle kaptan Dunkan, yerinden doğrulup kalktı. Baldırlarından birine müthiş bir diş yiyince, bir tekme attı. Mişel de havada bir takla atarak, güverteye sıkıca bastı.</p>
				<p class="Basic-Paragraph-2">Ne var ki kaptanın düşmesi üzerine Mişel’in öfkesi gittikçe artıyor, soluğu sıklaşıyordu. Kalbi ise durmadan daha hızlı atmaya başlıyordu.</p>
				<p class="Basic-Paragraph-2">Müthiş bir şekilde sıçradı, kaptanın gırtlağına yapışmayı denedi bir an. Böylece adamı yere yuvarlamayı başardı. Kaptan Duncan, köpekten korkmaya başlamıştı. Çünkü Mişel’in öfkesi sesli bir öfke değildi. Havlamıyor, bağırtı çağırtı yapmıyor, hatta homurdanmıyordu. O yüzden ağır ağır geri çekilmeye başladı. Neyse ki tam o anda elinde saplı süpürgeyle gelen bir gemici, tam vaktinde kaptanın yardımına koştu. Süpürge sapını köpeğin açık ağzına soktu. Köpek büyük bir şiddetle sapı ısırdı. Sonra hiçbir şey yapmayacağını bildiği bu cansız şeyi tiksintiyle yere tükürdü.</p>
				<p class="Basic-Paragraph-2">Kaptan bu duraklamadan yararlanarak, kendini toparlamaya çabaladı. Suratından oluk gibi akan terleri sildi, kolunun yeniyle. Zorla soluk alabiliyordu. Bu arada birçok yolcu ve kamarot Dag, gürültüyü duyup şaşkın bir halde kaptan köprüsü dolaylarına koşuşmuşlardı. </p>
				<p class="Basic-Paragraph-2">Mişel, bir süpürgenin karşısında, öfkeden köpürüyor, yerde de Van Kedisi, kocaman gövdesiyle belkemiği kırılmış, acıdan kıvranıp duruyordu. Ne demeye geliyordu tüm bunlar?</p>
				<p class="Basic-Paragraph-2">Kamarot, sert bir sesle köpeğe, “Killeni-boy!” diye seslendi. Mişel, o çılgın öfkesinin arasında, efendisinin sesinin bilincine yayıldığını hissetti. Birden sakinleşmeye başladı. Kulaklarını geriye yatırdı. Kabarmış tüyleri yavaş yavaş indi. Başını Dag’a doğru çevirip ona anladığını belirten sesler çıkardı.</p>
				<p class="Basic-Paragraph-2">Kamarot Dag, emretti: </p>
				<p class="Basic-Paragraph-2">“Buraya gel bakayım Killeni!”</p>
				<p class="Basic-Paragraph-2">Mişel, hemen söz dinledi ve neşeyle Dag’ ın yanına doğru gitti.</p>
				<p class="Basic-Paragraph-2">“Yat bakayım oğlum!”</p>
				<p class="Basic-Paragraph-2">Ve köpek kendi çevresinde yarım daire çizerek, hiçbir şey olmamışçasına efendisinin ayaklarının dibine çöktü. Pembe dilini çıkardı ve kunduralarını yaladı.</p>
				<p class="Basic-Paragraph-2">Öfkesinden boğulacakmış gibi olan Kaptan Duncan, soluk soluğa sordu:</p>
				<p class="Basic-Paragraph-2">“Bu şeytan dölü, senin köpeğin mi, kamarot?”</p>
				<p class="Basic-Paragraph-2">“Evet, benim köpeğim kaptan. Ne yaptı ki?”</p>
				<p class="Basic-Paragraph-2">“Bir de soruyor... Ne yaptı ki, diye..” </p>
				<p class="Basic-Paragraph-2">Kaptanın sesi öfkeden çıkmaz olmuştu. Ancak elini kolunu sallayabildi, bir can çekişen kediyi, bir yırtık üstünü başını, bir kanayan yaralarını, sonra da ayaklarının dibinde vızıldayarak yaralarını yalamakta olan foks-teriyelerini gösterebildi.</p>
				<p class="Basic-Paragraph-2">Köpek az sonra kamarotun yanına gelince, “Çok yazık olmuş kaptan, çok yazık!” diye söze girişti.</p>
				<p class="Basic-Paragraph-2">“Çok yazık da ne demek, Tanrı’nın belâsı!” Sonra ilerdeki bir adama seslendi: “Tayfa başı bu köpeği hemen denize atın! Hemen şimdi, emrediyorum!”</p>
				<p class="Basic-Paragraph-2">Tayfa başı, aynı anda duraklar gibi oldu... Sonra anlamamışçasına sordu:</p>
				<p class="Basic-Paragraph-2"/>
				<p class="Basic-Paragraph-2">“Bu köpeği denize mi atayım kaptan? Emredersiniz kaptan!”</p>
				<p class="Basic-Paragraph-2">Kamarotun yüzü inatla kasıldı. Hayır, buna asla izin veremezdi.Yine de alttan almanın daha uygun olacağını görerek,yarı saygılı, yarı iyimser bir sesle sorarak söze başladı:</p>
				<p class="Basic-Paragraph-2">“Çok iyi bir köpektir bu, kaptan. Ayrıca tamamen de zararsızdır. Anlayamıyorum, açıkçası. Onu böylesine çileden çıkartan şey ne olabilir? Hiç kuşkusuz kaptan, kışkırtıp üstüne saldırmışlar. Öyle olmuştur, öyle!”</p>
				<p class="Basic-Paragraph-2">Yolculardan biri, hindistancevizi çiftliği olan bir adam araya girerek:<br/>“Evet ya, bu köpek korkunç derecede kışkırtıldı.”</p>
				<p class="Basic-Paragraph-2">Kamarot Dag,ona bakışlarıyla teşekkür ettikten sonra, yine kaptana döndü:</p>
				<p class="Basic-Paragraph-2">“Hiçbir kabahati, kusuru olmayan bir köpektir bu, kaptan. Üstelik de öyle söz dinler ki, gözlerinizle görmezseniz asla inanmazsınız. Az önce gördünüz ya, benim sözlerimi nasıl da dinledi. Kavgayı bırakıp hemen yanıma geldi, ayaklarımın dibine oturdu. Bir maymun kadar akıllıdır, ona ne söylesem yapar.Bakın, gözlerinizle görün!”</p>
				<p class="Basic-Paragraph-2">Ve Dagharti, acınacak durumdaki iki foks-teriyeye doğru adım atarak yanlarına geldi. Mişel’i de oraya çağırdı. Elini hayvanlardan birinin üzerine koyduktan sonra dedi ki:</p>
				<p class="Basic-Paragraph-2">“Bak Killeni-boy! Ne iyi köpek değil mi?”</p>
				<p class="Basic-Paragraph-2">Zavallı foks-teriye , büsbütün inlemeye, ağzından hüzünlü sesler çıkarmaya başladı.</p>
				<p class="Basic-Paragraph-2">“Yat bakayım, oğlum!”</p>
				<p class="Basic-Paragraph-2">Bu emir de uymuştu Mişel’e. Hemen buyruğunu yerine getirerek, Kaptan Duncan’ın ayaklarının dibine iyice sokuldu. Mişel’se, kuyruğunu ağır ağır sallayarak, kulaklarını asla dikmeden, düşmanına yaklaştı. Kaptan bu barışa şaşırmıştı. Böyle şey olamazdı.</p>
				<p class="Basic-Paragraph-2">Kendine ve köpeğine olan güveni tamamen yerine gelen kamarot Dagharti, sordu:</p>
				<p class="Basic-Paragraph-2">“Ne dersiniz şimdi siz bu işe kaptan? Bakın aralarında müthiş bir barış oldu. Az önce birbirlerini öldüresiye harcıyorlardı. Bahse girerim ki yarına kalmaz, sizinle de canciğer olacaktır bu köpek, kaptan.”</p>
				<p class="Basic-Paragraph-2">Kaptan Duncan, oralı bile değildi. </p>
				<p class="Basic-Paragraph-2">“Beş dakikaya kalmaz kendini denizde bulacaktır o şeytan soyu köpek!” diye kükredi.Tayfa başına yeniden buyurdu:</p>
				<p class="Basic-Paragraph-2">“Tayfa başı! Dediğimi derhal yap!Yoksa karışmam!”</p>
				<p class="Basic-Paragraph-2">Bu arada başta kamarot olmak üzere oraya biriken yolculardan da itiraz sesleri yükselmeye başladı. Kaptan Duncan, kendini savunmak için hemen plânlar yapmaya başladı:</p>
				<p class="Basic-Paragraph-2">“Efendiler rica ederim, bir şu Van Kedimin haline, bir de benim halime.”</p>
				<p class="Basic-Paragraph-2">Tayfa başı köpeğe doğru birkaç adım daha atacak oldu. Bu arada kamarot da adama bakışlarıyla şimşekler yağdırıyordu. Kaptan komut verdi:</p>
				<p class="Basic-Paragraph-2">“Haydi, tayfa başı !”</p>
				<p class="Basic-Paragraph-2">İçlerinde hindistancevizi yetiştiren biri vardı.O çiftçi birden bağırmaya başladı:</p>
				<p class="Basic-Paragraph-2">“Durun bakalım, beyler! O zavallı hiç kimseye bir şey yapmadı. Bu köpeğe haksızlık ediliyor resmen. Ben bu işi başından beri takip ettim... İlkin kedi, köpeğe saldırarak,onu hacamat etmeye çalıştı. Bunda kısmen da başarılı oldu. Köpekse ancak ondan sonra kendini savunmak zorunda kaldı. Kedi, hayvanın gözlerini tırmaladı. Sonra da iki köpek üstüne saldırdılar. Köpek ancak ondan sonra da kendini savunmak zorunda kaldı... Siz de kaptan siz de ilk önce ona siz saldırdınız. Sizi kışkırtmamıştı bile. Sonra gemici, süpürgesiyle geldi. Size yağcılık olsun diye köpeğe girişti. Şimdi de tutmuş, tayfa başından bu köpeği denize atmasını istiyor ,bunun için emirler veriyorsunuz. Bu adalet midir peki? Siz de ona birkaç sağlam ve amansız tekme yapıştırdınız. Hem de çizmeli ayaklarınızla. Bu hayvan başka türlü davranabilir miydi? </p>
				<p class="Basic-Paragraph-2">Sanırım, yere sıkıca yapışarak kedinin de köpeklerin de canına okumalarını beklemesini ümit etmezdiniz. Sizin tekmelerinizle zaten hurdahaş oldu zavallı. Oysa yaptığı bir şey var; bu köpek kendini savundu sadece.”</p>
				<p class="Basic-Paragraph-2">Kaptan Duncan, elini kanayan omzundan sıyırarak geçirdi. Yırtılmış pantolonuna bir göz attıktan sonra homurdandı:</p>
				<p class="Basic-Paragraph-2">“Kendini savunmuşmuş! Öyle ya, savundu. Pekâlâ öyle olsun bakalım.”</p>
				<p class="Basic-Paragraph-2">Sonra kamarota dönerek:</p>
				<p class="Basic-Paragraph-2">“Kamarot, beş dakika içinde bu hayvanın benimle dost olmasını sağlarsan, onu bu gemide alıkoyarım. Şerefim, namusum üzerine söz veriyorum. Ama bana yeni bir pantolon almak koşuluyla!”</p>
				<p class="Basic-Paragraph-2">Kamarot, kaptana iltifatlar yağdırarak:</p>
				<p class="Basic-Paragraph-2">“Seve seve kaptan! Baş üstüne!” diyerek söz verdi. “Sağ olun, varolun kaptan. Kedinizin yerine de mutlaka bir başkasını alırım, üzmeyin kendinizi!”</p>
				<p class="Basic-Paragraph-2">Hemen Mişel’e dönerek:</p>
				<p class="Basic-Paragraph-2">“Bana bak, Killeni-boy,” dedi. “Şu kocaman adam var ya, şu patron! Çok iyi biridir... Şimdi gel bakayım buraya! Ona günaydın de, hemen şimdi.”</p>
				<p class="Basic-Paragraph-2">Mişel kulaklarını dikti... Can kulağıyla dinledi. O unutulmaz kavgayı,foks-teriyelerin dişlerinin bedeninde açtığı yaraları, canının en derin yerine işlemiş tekmeleri, göğsündeki bitmez tükenmez sancıyı, her şeyi unutmuş gibiydi. Birkaç adım attı. Ancak pantolonunun karşısında tüyleri dikilmeye başladı.</p>
				<p class="Basic-Paragraph-2">“Ne olur kaptan, dokunun ona!” diye yakardı kamarot.</p>
				<p class="Basic-Paragraph-2">Kaptan, bu sözü ikiletmedi, köpeğe dokundu.</p>
				<p class="Basic-Paragraph-2">Eğildi, elini Mişel’in başına koydu. Köpek de ondan geri kalmadı... Az önce aslan gibi savaşmış, yediği tekmeleri unutmuştu. Her şeyi bağışladı. Kaptan, bir yandan da Mişel’in başını ve kulaklarını okşuyor, kulak kenarlarını sıvazlıyordu. Bulduğu birkaç keneyi alıp hayvanın ağzına verdi. Mişel’se kuyruğunu sallayarak, ona tüm duyu organlarıyla gülümsedi. Ağzı, gözleri ve kulaklarıyla bu işleri yapmayı pek beceriyordu.Mişel de Duncan’ın elini az önce düşman olmasına karşın yalamaya başladı.</p>
				<p class="Basic-Paragraph-2">Mişel artık rahatça güverteye çıkabildiğine göre Kvake de ona kamarada bekçilik yapmak zorunda değildi. Ayrıca kazan dairesinin üstüne gitmesi de gerekmiyor, şarkı derslerini</p>
				<p class="Basic-Paragraph-2">gönlünün dilediğince açık havada verebiliyor, bu işi böylece başarmış olmanın huzuruyla zenci, mızıkasını alıp da tuhaf sesler çıkarmaya başlar başlamaz Mişel de ağzını açıyor, âdeta istenci dışında ulumaya koyuluyordu. Ancak bu, kardeşi Ceri’nin yaptığı gibi şekilsiz, biçimsiz, uluorta bir uluma değildi. Bir yükselip bir alçalarak uyumlu sesler çıkartıyordu. Kvake de kısa sürede bu seslere bir tür mızıka olan çalgısıyla kısa zamanda eşlik etmesini öğrenmişti.</p>
				<p class="Basic-Paragraph-2"/>
				<p class="Basic-Paragraph-2">Nedense şarkı dersleri Mişel’in hiç ama hiç hoşuna gitmiyordu. Çünkü dersler hiç de onun istediği gibi verilmiyordu.</p>
				<p class="Basic-Paragraph-2">Ayrıca Kvake’yi hor görüyor, onun emri altında bulunmaktan hiç hoşlanmıyordu. Ama Dagharti, bu dersleri haber alıp da Mişel’i destekleyince, işler tamamen değişti. Bu kez kamarot, sandığının derinliklerinden armonikasını çıkardı. Karaya çıktıkları anlarda, içki içmek üzere uğradığı meyhanelerde armonika çalmayı pek severdi.</p>
				<p class="Basic-Paragraph-2">Kamarot, armonika çalmaya başlayınca, Mişel de sesinin tüm gücüyle bağırmaya </p>
				<p class="Basic-Paragraph-2">başlıyor, pes seslerden giderken çalgı durmadıkça o da susmak bilmiyordu.</p>
				<p class="Basic-Paragraph-2">Aradan çok geçmedi. Kamarot ona çalgı olmadan da şarkı söylemesini öğretti. Sonra eski bir şarkıya başlıyor, Mişel de ona eşlik ediyordu. Köpek, zenciyle birlikte şarkı söylerken ne ölçüde isteksiz idiyse, Dagharti ile de bu dersler o denli çok hoşuna gidiyor, bu ikili yolcuları kahkahadan kırıp geçiriyordu.</p>
				<p class="Basic-Paragraph-2">Yolculuk sona ererken kamarot Dagharti Mişel’e aşağı yukarı şunları söyledi:</p>
				<p class="Basic-Paragraph-2">“Köpek şimdi dur, dinle beni! Seni bir akşam kumsalda çaldım ama neden? Seni satıp para kazanmak, bu parayla da bira alabilmek için. İlk bakışta bana aşağı yukarı elli dolar getireceğini tahmin etmiştim. Az para değildi bu. Ancak sen elliden daha fazla edersin, öyle değil mi? Elli dolarla içinde boğulabileceğim kadar bira alabilirdim. Bütün bu yeteneklerinle seni elliye satıvermek enayilik olurdu vallahi. Hayır hayır! Olacak şey değil bu!”</p>
				<p class="Basic-Paragraph-2">Mişel, başını tanrısının dizlerine dayamış, âdeta ona tapıyor, ancak söylediklerinden tek bir sözcüğünü bile anlayamıyordu.</p>
				<p class="Basic-Paragraph-2">Ama yine de tüm sözleri can kulağıyla dinliyordu. Kuyruğuyla yeri döverek, havlayarak onaylıyordu. </p>
				<p class="Basic-Paragraph-2">Kamarot Dag, konuşmasını sürdürdü:</p>
				<p class="Basic-Paragraph-2">“Şimdi bakalım, pazarlığı yükseltelim de yüz dolar diyelim. Ha, bak köpek, burada iş değişir işte. Seni yüz dolara da vermem. Verir miyim hiç? Hayır efendim hayır! Ya iki yüz elli dolara ne dersin? Eh, bu kötü sayılmaz hani. Ancak beş yüz dolar olursa, bak o zaman yakından ilgilenirim. Beş yüz dolarlık bira. Düşün bir kez Killeni-boy! Makambo’ya beş yüz dolarlık bira dolduracak olsak, gemi batar yahu! İyi ama Sam Amca’nın ülkesinde seni benden beş yüze kim alır ki? Hele biri çıksın karşıma... Ona ne diyeceğimi bilirim ben. Dosdoğru kendisine sağ işaret parmağımla kapıyı gösteririm, yemin olsun!”</p>
				<p class="Basic-Paragraph-2">Mişel ile bu konuşmasını tamamlayınca, kamarot Dag, biraz sonra da Kaptan Duncan’ın karşısında soluğu aldı. Aralarında şöyle bir konuşma geçti:</p>
				<p class="Basic-Paragraph-2">“Elbette, Kaptan elbette! Bu köpek kendi isteğiyle peşimden geldi. Gemiye bindi. Bir gün önce kumsalda rastlamıştım ona. Ertesi gün bir de ne göreyim? Kamarama girmiş, yatağımda mışıl mışıl uyuyor... Nasıl mı gelmiş? Nereden bileyim ben? Bilirsiniz köpekler üzerinde gizemli bir etkim vardır.Ama şaşılacak şey, değil mi ha? Gerçekten şaşılacak bir şey... Bu... Yine de öyle. Gizemli etki falan işte.”</p>
				<p class="Basic-Paragraph-2">Kaptan Duncan. birden küplere bindi. Kükreyerek konuşmaya başladı</p>
				<p class="Basic-Paragraph-2">“Sen benimle dalga mı geçiyorsun, kamarot?</p>
				<p class="Basic-Paragraph-2">“Ne dalgası?”</p>
				<p class="Basic-Paragraph-2">“Bu köpeği açıkça çaldın sen. İtiraf et bakayım. Şaşılacak ne var bunda? Bu köpek Makambo’ya bir lombardan gizlice alındı içeriye. Üstelik kendi kendine de gelmedi. Sanırım senin o zencinin bu işte parmağı olması gerekiyor. Kvake’i konuşturacak olursam sonuca ulaşırız. Neyse sözü daha çok uzatmayalım. Sen bana bu köpeği ver, bir daha benim kediden falan söz etmeyelim, iş tamamdır.”</p>
				<p class="Basic-Paragraph-2">Kamarot Dagharti’nin kaşları bir hilâl gibi çatıldı. Sesini sertleştirmeye çalışarak şöyle konuştu:</p>
				<p class="Basic-Paragraph-2">“Ne yani kaptan? Hem bu köpeği çaldığımı sanıyorsunuz, hem de işlediğim suça katılmak, ortak olmak istiyorsunuz. Öyle mi yani?Hele şu işe bakın! Ama ben zavallı bir kamarotum. Köpeği çaldıysam ve bu öğrenilirse, kime ne bundan? Sizse kaptan bu güzel geminin kaptanısınız. Eğer böyle bir terslik sizin başınıza gelecek olsa, varın düşünün artık sonuçlarını... Hayır kaptan, sizin böyle bir maceraya atılmanıza göz yumamam.”</p>
				<p class="Basic-Paragraph-2">Sonra köpeğin kendini tanıyıp tanımadığını anlamak için bir deney yapmış ve Mişel’in kendisini tanımazlığa getirip yanından bir yabancıymış gibi geçip gitmesini, gemideki bazı yolcularla kaptana seyrettirmişti.</p>
				<p class="Basic-Paragraph-2">Daha sonra, kamarottan işareti alan Mişel, onun yanına koşmuş ve hasretle üzerine atılmıştı. Sonra Dag, şu açıklamayı yaptı:</p>
				<p class="Basic-Paragraph-2">“İşte, bu oyun İngiltere’de oynanırmış. Orada hırsızlar, haydutlar köpeklerini böyle eğitirmiş. Ki bekçiler, polisler onları tutup sahiplerini tanıtlamakta kullanmasın diye. Hırsızı yakalayınca, köpeği karşısına çıkarıp adamı gösterirlermiş. Ancak köpek hiç oralı olmaz, sahibini tanımazdan gelirmiş. Bunun için de köpeğe daha önce özel bir parola öğretilirmiş. Bakın, Killeni-boy bu oyunu ne güzel öğrendi, değil mi?”</p>
				<p class="Basic-Paragraph-2">Köpeğinin her şeyin adını bildiğini söyleyen Dag, ona kamaradan iki tane terlik getirmesini buyurmuş.”Git bana iki terlik getir,”demiş.</p>
				<p class="Basic-Paragraph-2">Mişel, kulaklarını dikmiş. Hızla koşmuş, bir dakika sonra ağzında iki terlikle dönüp gelmiş.Terlikleri kamarotun ayaklarının dibine bırakmış.</p>
				<p class="Basic-Paragraph-2">“Dag, size söylememiş miydim ben? Bir konuşması noksan bu hayvanın. Böyle köpekleri artık günümüzde yetiştirmez oldular.”</p>
				<p class="Basic-Paragraph-2">“Evet, çok haklısınız. Onu çaldım ama yine çalmak gerekmiş olsaydı, değerini bildiğimden, bu uğurda kolumu vermeyi bile göze alırdım.Yine de çalardım onu.”</p>
			</div>
		</div>
	</body>
</html>