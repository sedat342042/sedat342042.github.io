<html xmlns="http://www.w3.org/1999/xhtml">
	<head>
		<title>3-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-5.html" xml:lang="en-GB">
			<div class="Basic-Text-Frame">
				<p class="Konu-Ba-l---" id="toc_marker-6" xml:lang="tr-TR">ALTINCI BÖLÜM</p>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2">Kamarot, düşüne düşüne sonunda bindikleri gemiye bir ad bularak ona Çılgınlar Gemisi demeyi uygun görmüştü. Böyle isimlendirdiği tekne, aheste aheste yoluna devam ederken, görevlerini elinden geldiğince eksiksiz yerine getirmeye çabalıyordu.</p>
				<p class="Basic-Paragraph-2">Kvake, efendisini daha da sevmeye başlamıştı. Ona âdeta tapıyordu. Onun bulunduğu yer cennetti cennet.</p>
				<p class="Basic-Paragraph-2">Şarkıcılığı iyice ilerletmiş olan Mişel için de böyleydi. Şimdi gerek efendisiyle birlikte gerekse yalnız olarak,Yuvam, Tatlı Yuvam, Tanrı Kralı Korusun, Tatlı Sevgilim ve Rio’dan Aşağı İnelim gibi bilinen pek çok ezgiyi söylemeyi başarıyordu.</p>
				<p class="Basic-Paragraph-2"> Mişel, gemide üçüncü bir dost edinmişti. Adı Koki idi... Üstüne parçalamak için atıldığı bir papağandı Koki. Ona Koki diye seslendiği için bu adı kullanıyorlardı. Papağan ondan kaçmamıştı. Ve Mişel de Koki diyen bu insan sesini, bu Tanrı sesini duyduğu anda olduğu yerde çakılmış, kulaklarını dikmiş, burun deliklerini açıp beklemişti.</p>
				<p class="Basic-Paragraph-2">Sonra onunla böyle konuşan, görünmeyen adamı bulabilmek için kıç kasaranın her tarafını köşe bucak aramıştı.</p>
				<p class="Basic-Paragraph-2">Teriye, papağanla yeniden karşılaşınca, tüylü hayvan yine “Koki!” demişti.</p>
				<p class="Basic-Paragraph-2">Mişel, küçüklüğünden beri tavuklara dokunmamasını öğrenmişti.Yoksa şu vahşi görünüşlü çengel kuşu, Tanrı sesiyle konuşan yaratık, tavuktan da öte bir şey miydi acaba?</p>
				<p class="Basic-Paragraph-2">Koki sözlerine devam etti:</p>
				<p class="Basic-Paragraph-2">“Kaldır ayağını!”</p>
				<p class="Basic-Paragraph-2">Bu komut sert ve kesin bir sesle verilmişti, üstelik ses insan sesine öylesine benziyordu ki Mişel dondu kaldı. Bu sesin çıktığı o görünmeyen boğazı her tarafta aramaya başladı.</p>
				<p class="Basic-Paragraph-2">Kuş, bu durumu görünce papağanlığının bütün gücünü kullanarak, kahkahayı bastı. Ve bu kahkaha peş peşe uzayıp giden tiz iniş çıkışlarıyla tıpkı bir insan kahkahasını andırıyordu. Bu benzeyiş, Mişel’in canına yetti. Beyaz papağan şimdi de:</p>
				<p class="Basic-Paragraph-2">“Kaldır ayağını.Hem de derhal! Yoksa tekmeyi yersin ha!” diyordu. Ve işte bu küçücük yaratık, Mari-Turner’de kimseden geri kalmayacak, korkusuz bir yüreğe sahip olduğunu kanıtlamış, Mişel’den saygı görmeyi başarmıştı.</p>
				<p class="Basic-Paragraph-2">Köpek de kısa sürede, her an canını alıvereceği bu kuşla dost olma yolunu yeğlemişti. Dost olunca kuşu korumuş, kuşun bazı içli dışlı davranışlarına ses çıkarmaz olmuştu.</p>
				<p class="Basic-Paragraph-2">Mişel’in eti önüne konulunca artık hiç kimse o ete el süremezdi. Ya da yiyecekten pay alma gibi bir şey çıkaramazdı. Tüm köpekler için bu böyleydi. Eti hayvanın önünden ancak kamarot alabilirdi. Aksi halde başkalarına hırlar, diş gösterir ya da onları ısırırdı. Eğer Kvake, böyle bir şeye kalkışmış ya da kalkışacak olsa, hiç kuşkusuz en azından parmağını köpeğe kaptırırdı bir anda. Ancak gelin görün ki Koki karanlıklardan ortaya çıkıvermiş, şu küçücük yaşam ışığı, şu doğanın atomu, pembecik ibiğini sallayarak iri, kara incileri andıran gözbebeklerini açarak, gırtlağından kısık ama buyurgan, tıpkı insan tanrıların çıkarmış olduğu sese benzer bir ses çıkararak, Mişel’in tabağına eğildiği anda Mişel teslim bayrağını çekiyor ve kuşun en iyi parçaları atıştırmasına hiç ses çıkarmıyordu. Bu da onun yaşam kıvılcımı oluyordu kendine.</p>
				<p class="Basic-Paragraph-2">Küçük papağanı gemiye yaşlı Çinli getirmişti. Koki,Yeni Hebritler’den Santo Adası’nda geniş cangıl gökyüzünün damı altında dünyaya gelmişti.</p>
				<p class="Basic-Paragraph-2">Ama bir gün Ah Moy, papağanı Kvake’ın eline konmuş, onunla söyleşir cilveleşirken gördü. Bu ilişki hayvancağızı Çinli’nin gözünden tamamen düşürmeye yetti de arttı bile.</p>
				<p class="Basic-Paragraph-2">Onu zenciden hiçbir şey almadan kendisine armağan etti. Çünkü hayvana o anda cüzam bulaştığına inanmıştı. Çinli de cüzamdan çok korkuyordu.</p>
				<p class="Basic-Paragraph-2">İşte Çılgınlar Gemisi, böylece yoluna devam ediyordu. Mişel, Koki ile oynuyor, kamarot her gün altı litre birasını içiyor, Çinli Kvake ile her türlü ilişkiden kaçınıyor ve Kaptan Doan</p>
				<p class="Basic-Paragraph-2">da geminin rotasıyla ilgileniyor, böylece geçinip gidiyorlardı.</p>
				<p class="Basic-Paragraph-2"/>
				<p class="Basic-Paragraph-2">Yaşlı denizcinin ortakları coşkuyla direklere tırmanıyor, hedefleri olan adayı araştırıyorlardı ufukta. Ancak nedense adaya bir türlü ulaşmayı başaramıyorlardı.</p>
				<p class="Basic-Paragraph-2">Kaptana sık sık soruyordu, ortakları:</p>
				<p class="Basic-Paragraph-2">“Daha çok var mı kaptan?”</p>
				<p class="Basic-Paragraph-2">Kaptan kendinden emin bir tavırla yanıt veriyordu arkadaşlarına:</p>
				<p class="Basic-Paragraph-2">“Çok az kaldı arkadaşlar. Doğrusu ya ben de şaştım bu işe... Koskoca ada denizin dibine girecek değil ya! Batmadı ya denizin dibine mübarek. Şimdiye dek çoktan ortaya çıkıp görünmesi gerekirdi aslında. Ama ona ulaşmamız, koylardan birine demir atmamızın günü yakındır.”</p>
				<p class="Basic-Paragraph-2">“Yakın mıdır gerçekten?”</p>
				<p class="Basic-Paragraph-2">“Yakındır gerçekten.”</p>
				<p class="Basic-Paragraph-2">“Ben pek sanmıyorum”.</p>
				<p class="Basic-Paragraph-2">“Bana inandığınız anda işlerimiz daha rahat yürüyecektir. Ben hesaplarımı her zaman yanlışsız yaparım arkadaşlar.”</p>
				<p class="Basic-Paragraph-2">Zavallı ortaklar yepyeni umutlarla direklere tırmanıyor, gözlerini ufka dikiyorlardı. Oysa ufukta ne ada vardı, ne bir kaya parçası. Böyle her zaman mahzun kalakalıyorlardı. O vakit de içlerinden içki içmekten başka bir şey gelmiyordu.</p>
				<p class="Basic-Paragraph-2">Bu arada Dag, biralarını başkaları da ortak olup içiyor mu diye denetlemek istedi. Ambara inince, orada pek az bira bulunduğunu gördü. Bu duruma hem çok üzüldü, hem de kızdı. Var olan biralar da ancak on gün kadar yeterdi kendisine. Birasız yapamayacağına göre hemen bir çaresine bakmak zorunda olduğunu hissetti. Kaptanı ve ortaklarını o anda eleştirmenin, onlara öfkelenip bağırıp çağırmanın hiçbir işe yaramayacağını çok iyi biliyordu.</p>
				<p class="Basic-Paragraph-2">Kaptanın bir ara biraz dinlenmek için odasına çekildiği, ortaklarının ise yine ufku gözlemek için direklere tırmandığı bir anda, kamarot gizlice ambara indi.</p>
				<p class="Basic-Paragraph-2">Cebinden bir delgi aygıtı çıkararak, loş aydınlıkta su fıçılarını hızla delmeye koyuldu. Sular,ince ince fışkırmaya başladı ama az sonra fışkıran bu sular kalınlaştı. Sular ne yazık ki boşa akıyor, gemidekilerin hayatını tehlikeye sokuyordu. Artık bu sular hiçbir işe yaramazdı. Bu yüzden de ertesi gün gemideki tüm mürettebat susuz kalarak büyük bir tehlikenin içine düşeceklerdi.</p>
				<p class="Basic-Paragraph-2">Kamarot Dagharti, bir ara yan bölmede hafif bir gürültü işitti. Saklanarak, kim olduğuna bakmak istedi. Çok geçmeden yaşlı denizciyle burun buruna gelmişti. Onunla göz göze gelmek istemezdi tabii. Bir an için pancar gibi kızardığını hissetti. Suçüstü yakalandığını düşünüyordu. Ama biraz dikkat edince, kaptanın da kendisi gibi aynı suçu işlediğini fark etti. Çünkü kaptanın deldiği fıçılardan da sürekli su akıyordu ambar katına.</p>
				<p class="Basic-Paragraph-2">Kaptan birden telaşla:</p>
				<p class="Basic-Paragraph-2">“Lütfen beni ele vermeyin Bay Dag,” dedi.</p>
				<p class="Basic-Paragraph-2">Kamarot, gevrek gevrek gülmeye başlamıştı:</p>
				<p class="Basic-Paragraph-2">“Ben de aynı suçu işlemiş bulunuyorum efendim. Bu durumda sizi nasıl ele verebilirim ki? Anlaşılıyor ki sizin çıkarlarınız da bir an önce geri dönmekten yana. Gemidekiler susuz kalacağına göre, denizde kimse daha fazla barınamaz.”</p>
				<p class="Basic-Paragraph-2">Kaptan az sonra kendini biraz toparladı:</p>
				<p class="Basic-Paragraph-2">“Size bazı açıklamalarda bulunmak zorundayım bayım,” dedi. “Başka çarem yok. Yoksa bu kaygı beni öldürecek.”</p>
				<p class="Basic-Paragraph-2">“Sizi dinlemekten onur duyacağımı bilmenizi isterim efendim,” dedi kamarot. “Ancak sanırım bulunduğumuz yer konuşmak için hiç uygun değil.”</p>
				<p class="Basic-Paragraph-2">Kaptan:</p>
				<p class="Basic-Paragraph-2">“Haklısınız, “diye onayladı Dagharti’yi... ”O halde buyurun birlikte benim kamarama çıkalım.”</p>
				<p class="Basic-Paragraph-2">Başkalarına görünmemeye çalışarak, ambardan yukarıya çıktılar. Kaptan kamarasına gittiler. Kapıyı kapattıktan sonra kaptan:</p>
				<p class="Basic-Paragraph-2">“Doğruyu söylemek gerekirse ben ortaklarıma büyük bir oyun oynadım, kamarot,” dedi. “Hayali bir hazine uğruna dördüncü yolculuğumu yapmaktayım. Aslına bakılacak olursa, ortada hazine falan da yok.”</p>
				<p class="Basic-Paragraph-2">Dag, gerçekten duyduğu bu haber karşısında çok şaşırmıştı. Merakla sordu:</p>
				<p class="Basic-Paragraph-2">“Hazine yok mu kaptan? Sizin uyanık olduğunuzu anlamıştım ama bu kadarını da beklemezdim sizden doğrusu. Kendimi çok kurnaz sanırdım, ancak bu hazine masalına ben de tam olarak inanmıştım gerçekten.”</p>
				<p class="Basic-Paragraph-2">Kaptan, sonunda karşısına güvenebileceği birinin çıktığına inanarak, gerçeği açıklamaya başladı:</p>
				<p class="Basic-Paragraph-2">“Ben aslında bir beyefendi olarak yetiştim kamarot bey. Ünlü, şanlı üniversitelerin birinde öğrenim gördüm. Çok varlıklı bir ailem ve yakınlarım vardı. Ne yazık ki ailemin başından geçen çeşitli felâketler sonunda hem yalnız, hem de kimsesiz kalıverdim. Bir tren kazasında vücudumda büyük hasarlar oluştu. Kaburgalarım kırıldı, parmaklarım koptu. Normal bir insan gibi çalışamaz duruma geldim. Kendimi yoksullara yemek dağıtan aşevlerinin kapısında buldum, bir gün. Birazcık yemek uğruna saatlerce kuyruklarda bekleyip durdum. Bu durum gururumu kırdı; anlıyorsunuz beni değil mi bayım? Lütfen anlamaya çalışın, ne olur.”</p>
				<p class="Basic-Paragraph-2">Dag,karşısındaki adamı huzura kavuşturan bir ses tonuyla konuşarak:</p>
				<p class="Basic-Paragraph-2">“Anlıyorum sizi,” dedi, “lütfen anlatmanıza devam edin siz.”</p>
				<p class="Basic-Paragraph-2">İçi biraz daha huzurlu olan Kaptan öyküsünü sürdürmeye çalıştı:</p>
				<p class="Basic-Paragraph-2">“Haftada bir buçuk dolara çamaşırhanenin birinde iş buldum. Orada işçi olarak çalışmaya başladım. Oysa ben saygı görmek, hayatımın geri kalan bölümünde erinç içinde yaşamak istiyordum. Yalnız gerçek şuydu ki normal yollardan ne yaparsam yapayım, böyle bir yaşantıyı başaramayacağım açıkça görülüyordu. Bunun üzerine insanları en çok cezbeden şeyin hazineler olduğunu kitaplardan öğrendiğim için bu yitik hazine söylencesini uydurup ortaya attım.”</p>
				<p class="Basic-Paragraph-2">Dagharti, her nedense bu öyküye oldukça büyük bir ilgi duymuş, adamın yüzüne donuk bir şekilde bakarak onu dinliyordu. Bu da kaptanın pek hoşuna gitmiş olmalı ki öyküsünü anlatmayı ballandırarak sürdürdü:</p>
				<p class="Basic-Paragraph-2">“Yüz elli dolar kadar para toparlayınca, çamaşırhaneden ayrılmaya karar verdim. Giysilerimi yeniledim, hemen. Artık yepyeni ve saygın görünüşlü biri olarak çıkmıştım ortaya. Temiz bir otelde temiz bir oda tuttum. Kişisel masraflarımı sınırlandırarak, az yiyip az harcayarak paramı elimde tuttum. Çevreme içki ikram etmekte hep eli açık davranarak, kişiliğime karşı büyük bir sempati toplamaya başladım. Bulunduğum her yerde, bir adanın yakınında altın yüküyle birlikte batmış olan Uyanık adlı geminin söylencesini yaymaya başladım. Kendini uyanık sanan birkaç aç gözlü insan, hayali adayı aramak üzere benim anlattığım yerlere seferler düzenleyerek, altınları bulmaya çalıştılar. Tabii elleri bomboş olarak geri dönmek zorunda kaldılar.”</p>
				<p class="Basic-Paragraph-2"/>
				<p class="Basic-Paragraph-2">Kamarot, sus pus olmuştu ama bazı noktaları da sormadan edemiyordu:</p>
				<p class="Basic-Paragraph-2">“Peki, sizi de yanlarına almak istemediler mi? Rehber olarak demek istedim. Seferde belirli bir pay vererek... ”</p>
				<p class="Basic-Paragraph-2">“Ne gezer? Altınları benimle paylaşmaya hiç niyetleri olmadığından, bu seferleri çoğu zaman benden gizlediler bile... O yüzden tek bir öneri bile getirmediler bana. Hoş getirseler ben de gitmezdim ya... Günün birinde bir gazeteci Uyanık Gemisi hakkında benimle röportaj yapmaya geldi. Ben hemen reddettim gazeteciyi. Tek bir kelime bile konuşmadım onunla... Bu ünümün daha çok yayılmasına yol açtı, inan ki.. Bu kez gazeteler kendiliklerinden hakkımda yazılar yazmaya başladılar. Bir gün,oldukça varsıl bir adam yanıma geldi. Servetini ortaya koyarak, Uyanık adlı gemiyi bulabilmek için benden yardım istedi. Hemen kabul ettim.”</p>
				<p class="Basic-Paragraph-2">Bu kez Dag dayanamadı:</p>
				<p class="Basic-Paragraph-2">“Peki sefer sonunda Uyanık Gemisi’ni bulamayınca adam ne yaptı?”</p>
				<p class="Basic-Paragraph-2">Yaşlı denizci güldü:</p>
				<p class="Basic-Paragraph-2">“Ne yapacak? Elini omzuma koyup zeki bir yalancı olduğumu söyledi, yüzüme karşı. Hazine arama yolculuğunun henüz ilk günlerinde yalan söylediğimi anlamış. Ama yolculuktan ve benden öyle hoşlanmış ki gerçeği anladığını bana açıklamamış. Zaten ben de kendisini gençliğimde üç arkadaşla birlikte tanıdığım Mercan Adası’na götürmüştüm. Oradaki bir yerli adasında yaşayan ve kendisiyle evlenebilmek için hayatını yitiren sevgilisi için hâlâ bakire bir hayat süren Avatea isimli çok güzel bir yerli kızını tanıştırmıştım. Daha önce bir trafik kazasında karısını kaybeden macera düşkünü bu adam, Avatea’yı o kadar beğenmiş ve taktir etmişti ki, onun çektiği çilenin kendisininki yanında dağlar kadar kocaman olduğunu söylemişti. Avatea o günden sonra gelen tüm evlilik önerilerini reddediyor ve hiç kimseyle evlenmeyi kabul etmiyordu. Gelelim o seferin sonuna:Kaptan, bana kızmak bir yana, hoş bir anı oluşturduğum için yaşamı süresince bana minnettarlık duyacak ve bunu bana aylık olarak bağladığı 250 dolarlık parayla göstermeye çalışacakmış.”</p>
				<p class="Basic-Paragraph-2"/>
				<p class="Basic-Paragraph-2">“Peki, daha sonra neler yaptınız bu konuda? Hazır konuyu açmışken anlatınız artık.”</p>
				<p class="Basic-Paragraph-2">Yaşlı denizci içtenlik dolu bir sesle sürdürdü konuşmasını:</p>
				<p class="Basic-Paragraph-2"> “Numaram hep aynı yerde sökmezdi tabii... ’Ver elini New York deyip’ oraya gittim. Yalan hazine söylencelerini orada da yaydım.Yeni avlar buluyordum orada kolayca... Her defasında gemilerde oluşturduğum ufak tefek kazalar nedeniyle geri dönmek, yolculuğu bitirmek zorunda kalmış oluyordum ama... ”</p>
				<p class="Basic-Paragraph-2">“Peki, şimdiki ortaklarınız size kolayca kandı mı?”</p>
				<p class="Basic-Paragraph-2">“Ne gezer dostum, ne gezer! Onları da bin bir güçlükle ikna edebildim. Bildiğin gibi şimdi de nasıl ve ne şekilde olduğu bilinmeyecek bir kaza nedeniyle içecek suyundan yoksun kalacağız. İçme suyu alabilmek için Markiz Adalarına gitmek zorundayız şimdi.”</p>
				<p class="Basic-Paragraph-2">“Ya sonra kaptan, ya sonra?”</p>
				<p class="Basic-Paragraph-2">“Sonra aramaya yeniden başlanacak sanırım. Her halde öyle olacak. Çünkü bu ortaklarım işin peşini öyle kolayca bırakacak cinsten adam değildirler. Ama sonunda onlar da aramaktan bıkıp pes edeceklerdir. Çünkü denizin bir kulaç dibinde böyle bir hazine yok ki... O benim kafamın içinde, o kadar.” </p>
				<p class="Basic-Paragraph-2">Deneyimli kamarot Dag, kahkaha atmamak için kendini güç zaptederek:</p>
				<p class="Basic-Paragraph-2">“Siz bir çılgınsınız Kaptan!”diye haykırdı. “Ben de zaten bu gemiye “Çılgınlar Gemisi” adını vermekte ne kadar haklı olduğumu gördünüz.”</p>
				<p class="Basic-Paragraph-2"/>
				<p class="Basic-Paragraph-2">O gece karanlıkta bir olay çıkmaması için yaşlı kaptan çok dua etti. Sabahı bulduklarında çoktan güneş doğmuş, onlar da kamaranın güneş almayan yerindeki yataklara uzanarak, “hiç olmazsa kuşluk vakti uyuyalım,” diyerek gözlerinden akan uyku selini bir yana bırakarak, uykunun gözlerinden gidip geldiği saatleri anımsayarak, uykuya dalmaya çabalıyorlardı. </p>
				<p class="Basic-Paragraph-2">Ama buna da olanak bulamadılar. Çünkü tayfalardan birisi, bir tarafı burulmuş gibi haykırmaya başlamıştı. Adam dana gibi böğürerek bir yandan da “Kaptan! Yandık Kaptan!”diye haykırıyordu.</p>
				<p class="Basic-Paragraph-2">Çığlığı duyanlar hemen güverteye toplanıyordu. Zorunlu olarak yaşlı kaptan da bu bağırtıya uyarak güvertede aldı soluğu. Bakalım altından ne çıkacaktı?</p>
			</div>
		</div>
	</body>
</html>