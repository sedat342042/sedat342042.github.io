<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 14</h1>

    <p>Bizim Sunny gittikten sonra, koltukta oturup bir iki sigara daha içtim. Dışarıda gün ağarıyordu. Vay canına, çok kötüydüm! Moralim öyle bozuktu ki, anlatamam size. Ben de ne yaptım, başladım yüksek sesle konuşmaya, Allie’yle. Moralim çok bozulduğunda bazen böyle konuşurum onunla. Ona durmadan, eve gidip bisikletini almasını, onu Bobby Fallon’ların evinin önünde beklediğimi söylüyordum. Bobby Fallon, Maine’deki evimizin hemen yakınında oturuyordu; bu dediklerim, yıllar önceydi. Her neyse, olan şuydu; bir gün Bobby’yle ikimiz bisikletle Sedebego Gölü’ne gidecektik. Öğle yemeklerimizi filan da alacaktık, BB tüfeklerimizi de; daha çocuktuk, BB tüfekleriyle atış yapacak bir şey buluruz diye düşünmüştük. Neyse, Allie konuştuklarımızı duymuş, o da gelmek istedi, ama ben istemedim. Ona, daha küçük olduğunu söyledim. İşte böyle ara sıra, moralim çok bozulduğunda, onunla, “Tamam. Eve git, bisikletini al ve Bobby’lerin evinin önüne gel. Çabuk ol,” diye konuşurum. Onunla birlikte gezmeyi sevmediğimden değildi. Ama bir gün de istememiştim gelmesini. Hiç kızmamıştı –hiçbir şeye kızmazdı o– ama ne zaman moralim bozulsa, hep aklıma gelir bu.</p>

    <p>Sonunda soyunup yatağa girdim. Canım dua etmek filan istedi yatağa girince, ama yapamadım. Ne zaman dua etmek istesem olmaz zaten. Her şeyden önce, ateist gibi bir şeyim. İsa’yı filan severim, ama İncil’deki çoğu şeye kulak asmam. Söz gelimi, havariler konusuna. Beni felaket rahatsız eden bir konu bu, doğrusunu isterseniz. İsa öldükten sonra yaptıklarına bir diyeceğim yok, ama o hayattayken ona sanki üşütükmüş gibi davranıyorlar. Tek yaptıkları şey, hiç durmadan onu aşağılamak. İncil’de adı geçen hemen herkesi, bu havarilerden daha çok seviyorum. Doğrusunu isterseniz, İncil’de adı geçenler içinde, İsa’dan sonra en çok sevdiğim kişi, mezarlıkta yaşayan, kendisini taşlarla yaralayan o kaçık herif. O zavallı serseriyi havarilerden on kat daha fazla severim. Whooton Okulu’ndayken, koridorun sonunda kalan Arthur Childs adlı bir çocukla epey tartışmıştım bunu. Bizim Childs, Quaker filandı, durmadan İncil okurdu. Çok iyi bir çocuktu, onu severdim, ama İncil’de geçen şeyleri, özellikle de havarileri onun bakış açısıyla kavramak olanaksızdı. Havarileri sevmezsem, İsa’yı filan da sevmezmişim, hep öyle derdi. Derdi ki, havarileri <em>İsa</em> seçmiş, öyleyse onları da sevmeliymişsiniz. Onları İsa’nın seçtiğini bildiğimi, ama onları <em>rastgele</em> seçtiğini söylemiştim ona. Onun insanları çözümlemeye ayıracak zamanı olmadığını filan söylemiştim. Onu ayıplamadığımı da söylemiştim. Zaman bulamadıysa, bu onun suçu değildi ki. Hatırlıyorum, bizim Childs’a, İsa’ya ihanet filan eden, canına kıydığı için cehenneme giden şu Yudas hakkında hiç düşündü mü diye sormuştum. Onunla <em>kesinlikle</em> anlaşamadığımız nokta buydu. Ona, bin kâğıdına bahse girerim ki demiştim, İsa bizim Yudas’ı cehenneme göndermezdi. Bin kâğıdım olsa yine de bahse girerdim. Sanırım, havarilerden herhangi biri onu cehenneme filan gönderirdi –hem de çabuk tarafından– ama her şeyine bahse girerim ki, İsa göndermezdi. Childs, benim sorunumun kiliseye filan gitmemek olduğunu düşünüyordu. Haklıydı, bir bakıma. Gitmem. Her şeyden önce, annem babam farklı dinlerden. Ailedeki çocukların hepsi de ateist. Doğrusunu isterseniz, papazlara tahammül bile edemiyorum. Gittiğim her okulda, vaaz verirlerken sesleri o Kutsal Joe sesi olur hep. Tanrım, nefret ederim bundan. Bir türlü anlayamıyorum, niçin kendi doğal sesleriyle konuşmazlar. Nasıl da sahtekâr bir ses tonuyla konuşurlar.</p>

    <p>Neyse, yatağa girdiğimde bir parçacık bile dua edemedim. Duaya her başlayışımda bizim Sunny’nin bana, “pis serseri” demesi geliyordu gözümün önüne. Sonunda kalktım, yatakta oturup bir sigara daha yaktım. Tadı berbattı. Pencey’den ayrıldığımdan beri iki pakete yakın içmiştim.</p>

    <p>Uzanmış, sigara içiyorken, birdenbire biri kapıyı çaldı. Çaldıkları <em>benim</em> kapım değildir diye umut ediyordum, ama iyi biliyordum ki, benim kapımdı. <em>Nasıl</em> anladım, bilmiyorum, ama anlamıştım. <em>Kimin</em> geldiğini de biliyordum. Medyumumdur biraz.</p>

    <p>“Kim o?” dedim. Epey korkmuştum. Böyle konularda çok ödleğimdir.</p>

    <p>Bir daha çalındı. Bu kez daha sesliydi.</p>

    <p>Sonunda yataktan kalktım, üstümde pijamalarla filan, gidip kapıyı açtım. Işığı açmama gerek yoktu, ortalık aydınlanmıştı artık. Bizim Sunny’yle pezevenk asansörcü Maurice kapıdaydılar.</p>

    <p>“Ne var? Ne istiyorsunuz?” dedim. Vay canına, sesim felaket titriyordu!</p>

    <p>“Fazla bir şey değil,” dedi bizim Maurice. “Yalnızca beş kâğıt.” İkisi adına konuşuyordu. Bizim Sunny, onun yanında duruyordu, ağzı açık bir halde.</p>

    <p>“Ona verdim ya. Ona beş kâğıt verdim ya. Sorsana,” dedim. Vay canına, sesim nasıl da titriyordu!</p>

    <p>“On kâğıt, şef. Sana demiştim. Bir sefer on kâğıt, öğleye kadar on beş kâğıt. Sana demiştim.”</p>

    <p>“Bana öyle demedin. Bana, bir sefer <em>beş</em> kâğıt dedin. Öğleye kadar on beş kâğıt dedin, ama kesinlikle...”</p>

    <p>“Sökül parayı.”</p>

    <p><em>“Ne için?”</em> dedim. Tanrım, kalbim davul gibi gümbürdüyordu. En azından giyinik olsaydım bari. Böyle bir şeyle karşılaştığınızda pijamalı olmak felaket bir şey.</p>

    <p>“Hadi, şef,” dedi bizim Maurice. Pis eliyle beni itti. Az kalsın kıçımın üstüne düşüyordum; iri yarı bir orospu çocuğuydu. Bundan sonra bildiğim, Maurice ve bizim Sunny, ikisi birlikte odaya dalmışlardı. Babalarının yeriydi sanki lanet oda. Bizim Sunny gitti pencerenin kenarına oturdu. Maurice de büyük koltuğa geçti, yakasını filan gevşetti; sırtında o asansörcü üniforması vardı. <em>Vay canına,</em> nasıl da sinirliydim!</p>

    <p>“Peki, şef, ver bakalım şunu. İşime dönmem gerek.”</p>

    <p>“Sana on kez söyledim. Size bir sent bile borcum yok. Ben ona zaten beş...”</p>

    <p>“Kes şamatayı artık. Uçlan bakalım.”</p>

    <p>“Niye verecekmişim beş kâğıt daha?” dedim. Sesim çın çın ötüyordu. “Beni yontmaya çalışıyorsunuz, değil mi?”</p>

    <p>Bizim Maurice üniforma ceketinin bütün düğmelerini gevşetti. Ceketin altında yalnızca sahte bir gömlek yakası vardı, gömlek filan yoktu. Kocaman kıllı bir göbeği vardı. “Kimse seni yontmaya çalışmıyor,” dedi. “Ver hadi şunu, şef.”</p>

    <p><em>“Hayır.”</em></p>

    <p>Ben bunu söyleyince koltuktan kalktı ve üstüme yürümeye filan başladı. Çok çok yorgun ya da çok çok sıkılmış gibi görünüyordu. Tanrım, nasıl da korktum. Kollarımı kavuşturmuştum, hatırlıyorum. Öyle, sırtımda pijamayla olmasam, hiç sanmıyorum, bu kadar kötü olmazdım.</p>

    <p>“Hadi ver şunu, şef.” Durduğum yere geldi. Sürekli bunu söylüyordu. “Ver hadi şunu.” Gerçekten bir geri zekâlıydı.</p>

    <p><em>“Hayır.”</em></p>

    <p>“Şef, beni zorluyorsun, bak, yakarım canını senin. Bir şey yapmak istemiyorum, ama canın yanacak şimdi,” dedi. “Bize beş kâğıt borcun var.”</p>

    <p>“Size beş kâğıt borcum <em>yok,</em>” dedim. “Bir dokunursan bana, acayip bağırırım. Oteli ayağa kaldırırım. Polis filan çağırırım.” Sesim felaket titriyordu.</p>

    <p>“Hiç durma, bağır bakalım, bağırabileceğin kadar. Çok iyi,” dedi bizim Maurice. “Ailen geceyi orospularla geçirdiğini öğrensin mi istiyorsun? Senin gibi bir sosyete çocuğu hem de?” Herifin kafası bu pis işlere acayip çalışıyordu. Gerçekten acayip çalışıyordu kafası.</p>

    <p>“Beni rahat bırakın. <em>On kâğıt demiş olsaydın,</em> tamam, kabul. Ama sen kesinlikle...”</p>

    <p>“Sen şunu veriyor musun, vermiyor musun?” Beni kapıya doğru sıkıştırdı. O pis göbeğiyle filan karşıma dikilmişti.</p>

    <p>“Beni rahat bırakın! Odamdan defolun,” dedim. Hâlâ kollarımı kavuşturmuş olarak duruyordum. Tanrım, ne zirzop heriftim.</p>

    <p>Sonra, Sunny ilk kez çenesini açtı. “Hey, Maurice. Cüzdanını alayım mı?” dedi. “Bak, şu, adı neyse işte, onun üstünde.”</p>

    <p>“Tamam, al.”</p>

    <p>“Cüzdanıma dokunmayın.”</p>

    <p>“Aldım bile,” dedi Sunny. Bana doğru bir beşlik salladı.</p>

    <p>“Baak? Yalnızca borcun olan beş doları alıyorum. Hırsız filan değilim yani.”</p>

    <p>Birdenbire ağlamaya başladım. Neler vermezdim ağlamamak için, ama oldu işte. “Hayır, siz hırsız filan değilsiniz,” dedim. “Siz yalnızca benim beş kâğıdımı çalı...”</p>

    <p>“Kapa çeneni,” dedi bizim Maurice ve beni itti.</p>

    <p>“Onu rahat bırak, hey!” dedi Sunny. “Hadi, hey! Bize borcu olan parayı aldık. Gidelim. Hadi, hey!”</p>

    <p>“Geliyorum,” dedi bizim Maurice. Ama gitmedi.</p>

    <p>“Sahi söylüyorum, Maurice, hey! Onu rahat bırak.”</p>

    <p>“Biz ne yaptık ki?” dedi felaket masum bir tavırla. Sonra, ne yaptı, kalktı pijamamın üstünden parmağıyla beni sertçe dürttü. <em>Neremi</em> dürttüğünü söyleyemeyeceğim size, ama canım felaket acıdı. Ona, “Pis geri zekâlı,” dedim.</p>

    <p>“Ne dedin, ne dedin?” dedi. Sağırmış gibi elini kulağının ardına atmıştı. “Ne dedin? Ben neymişim?”</p>

    <p>Hâlâ ağlıyordum. Felaket kızgın ve sinirliydim. “Sen pis bir geri zekâlısın,” dedim. “Sen geri zekâlı haraççısın, ama iki yıla kalmaz, sokakta bir kahve için on sent dilenen o tirit heriflere dönersin. Pis palton sümükten görülmez, sen de...”</p>

    <p>Çakmıştı yumruğu. Çekilmedim, kaçmadım bile. Yalnızca mideme korkunç bir yumruk yemiştim.</p>

    <p>Bayılmamıştım ama, çünkü yattığım yerden baktığımda ikisinin kapıya yönelip çıktıklarını gördüm. Sonra bayağı uzun bir süre yerde kaldım, Stradlater’ın vurduğu zamanki gibi. Yalnız bu kez ölüyorum sandım. Gerçekten de öyle sandım. Boğuluyorum filan sandım. Çok güç soluk alabiliyordum. Sonunda ayağa kalktıktan sonra, iki büklüm bir halde, karnımı tuta tuta, banyoya zor gittim.</p>

    <p>Ama ben deliyim. Yemin ederim deliyim. Banyoya giderken, yolun yarısında karnımdan kurşun yemişim gibi yapmaya başladım. Bizim Maurice beni zımbalamıştı. Şimdiyse, banyoya sinirlerimi düzeltmek için filan, bir tek Bourbon viski atmaya gidiyordum. Lanet banyodan çıkarken düşledim kendimi, giyinip kuşanmış, cebimde otomatiğim, hafif sendeliyordum. Asansörle değil de, merdivenden iniyordum aşağıya. Tırabzanlara filan tutunuyordum, arada bir ağzımın kenarından hafifçe kan geliyordu. Ne yapıyordum, birkaç kat iniyordum –karnımı tutarak ve ortalığa kanlar saçarak– ve gidip asansörün düğmesine basıyordum. Bizim Maurice kapıları açar açmaz, elimde otomatiğimle beni görüyor ve onu rahat bırakmam için haykırmaya başlıyordu, o cırlak, ödlek sesiyle. Ama onu zımbalıyordum orada. O şişko kıllı göbeğini altı kurşunla dolduruyordum. Ardından, otomatiğimi asansör boşluğuna fırlatıyordum; parmak izlerimi sildikten sonra, tabii. Daha sonra, sürüklenerek odama dönüyor ve Jane’i çağırıyordum, karnımı sarsın diye. Ben kanlar içinde filan yatarken, onun başımda sigaramı tutuşunu düşledim.</p>

    <p>Lanet filmler. Sizi ne hale getiriyorlar. Şaka etmiyorum.</p>

    <p>Banyoda bir saat kadar kaldım. Banyo filan yaptım. Sonra yatağa girdim. Uykuya dalmam epey sürdü –uykum bile yoktu daha– ama sonunda daldım. Ne istedim ama, canıma kıymak geçti aklımdan. Pencereden atlayıvereyim dedim. Yere indikten sonra hemen üstümü örteceklerinden emin olsaydım, atlardım da. Bir sürü meraklı turşucu salağın beni kanlar içinde seyretmelerini istemiyordum.</p>
  </div>
</body>
</html>
