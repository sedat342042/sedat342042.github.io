<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 3</h1>

    <p>Hayatta karşılaşabileceğiniz en felaket yalancı benimdir herhalde. Rezalet bir şey. Yani, bir dergi almak için gazeteciye gidiyorken bile, biri bana rastlayıp nereye gittiğimi sorsa, gözümü kırpmadan operaya gittiğimi söylerim. Felaket bir şey. Bizim Spencer’a spor salonundan öteberimi almaya gideceğimi söylerken de palavra atıyordum. Ben o spor salonunda günahımı bile bırakmazdım.</p>

    <p>Pencey’de, yeni yatakhaneler bölümündeki Ossenburger Bağışı adı verilen kanatta kalıyordum. Bu kanatta üçler ve dörtler kalırdı. Ben üçteydim. Oda arkadaşım dördüncü sınıftaydı. Buraya, Pencey’de okumuş, Ossenburger denen bir herifin adı verilmişti. Adam, Pencey’yi bitirdikten sonra giriştiği ölü kaldırma işinden yığınla para kapmıştı. Her yere bir sürü cenaze dükkânı açmış; ailenizden biri öldüğünde, beş kâğıt verdiniz mi, onu gömdürebiliyormuşsunuz. Ama bizim Ossenburger’ı bir görmeliydiniz. Milleti gömüyorum diye, herhalde çuvala tıkıp denize filan atıyordur. Neyse işte, Ossenburger Pencey’ye bir yığın para saymış, onlar da bu kanada onun adını vermişler. Yılın ilk futbol maçında, herif o koskoca lanet Cadillac’ıyla kapıya dayanmıştı, biz de ona tribünlerden şimendifer çekmiştik –sevgi gösterisi yapmıştık yani. Ertesi sabah o da bize kilisede bir söylev çekmişti ki, on saat filan sürmüştü. Sırf nasıl da kendi halinde biri olduğunu anlayalım diye, önce elli tane bayat fıkra sıraladı. Çok önemli konu yani. Sonra kalktı, bize, başı derde girince filan nasıl hiç utanmadan diz çöküp Tanrı’ya dua ettiğini anlatmaya başladı. Bize daima Tanrı’ya dua etmemizi söyledi –onunla konuşacakmışız–, nerede olursak olalım. İsa’yı ahbabımız gibi filan düşünmeliymişiz. Bize <em>kendisinin</em> İsa’yla nasıl konuştuğunu anlattı. Araba kullanırken bile konuşurmuş. İşte buna bitmiştim. Bu sahtekâr herifin, arabasını birinci vitese alırken İsa’dan daha bol ceset dilemesini gözümün önüne getiriyorum. Ama bu söylevin tam ortasında harika bir şey oldu. Ossenburger tam bize ne kıyak, ne bitirim bir herif olduğunu filan anlatırken, önümdeki sırada oturan Edgar Marsalla adlı çocuk cart diye yellenmez mi! Böyle, kilisenin ortalık yerinde filan, bu çok ayıp bir şeydi, ama felaket gülünçtü. Ah, Marsalla, ah! Herif neredeyse çatıyı havaya uçuracaktı. Kimse pek öyle sesli filan gülmedi. Bizim Ossenburger de hiç duymamış gibi yaptı. Ama Thurmer, bizim müdür, kürsüde Ossenburger’ın yanında oturuyordu ve <em>onun</em> duyduğu belli oluyordu. Vay canına, bizim müdür fitil olmuştu! Orada hiçbir şey demedi, ama ertesi gece hepimizi idare binasındaki zorunlu etüt salonuna topladı ve bize orada sıkı bir söylev çekti. Kilisede böyle terbiyesizlikler yapan bir çocuğun Pencey’de okumaya layık olmadığını söyledi. Thurmer konuşurken, bizim Marsalla’yı bir tane daha koyuversin diye gaza getirmeye çalıştık, ama havasında değildi çocuk. Ya, işte böyle. Pencey’de kaldığım yer, diyordum: Bizim Ossenburger Bağışı Kanadı, yeni yatakhaneler bölümünde.</p>

    <p>Yaşlı Spencer’ın yanından ayrıldıktan sonra odama dönmek güzeldi; herkes maçtaydı ve her nasılsa, oda sıcacıktı. Pek keyiflendim. Üstümü soyundum, boyunbağımı çıkardım, gömleğimin yakasını açtım, sonra kafama New York’tan satın aldığım şapkayı geçirdim. O kırmızı şapkalardandı, hani şu siperi çok çok uzun olanlardan. O lanet kılıçları kaybettiğimin farkına vardıktan hemen sonra, çocuklarla metrodan çıktığımızda bir spor mağazasının vitrininde görmüştüm. Yalnızca bir papele kapmıştım şapkayı. Siperini ters çevirip öyle giydim. Doğrusu, çok bayat bir numaraydı, ama böyle giymek çok hoşuma gidiyordu. Yani, yakışıyordu. Sonra, okuduğum o kitabı alıp koltuğuma oturdum. Odada iki koltuk vardı. Biri benimdi, öbürü de oda arkadaşım Ward Stradlater’ın. Koltukların kolları, gelen giden üstüne oturduğundan berbat durumdaydı, ama rahat koltuklardı.</p>

    <p>Yanlışlıkla kütüphaneden aldığım şu kitabı okuyordum. Bana yanlış kitap vermişlerdi, ben de odama gelinceye kadar fark etmemiştim. Bana, Isak Dinesen’ın <em>Afrika’nın Dışında</em> adlı kitabını vermişlerdi. Önce, ortalığı kokutacak filan sandım, ama hiç de öyle çıkmadı. Çok iyi bir kitaptı. Oldukça cahilimdir, ama epey okurum. En sevdiğim yazar ağabeyim D.B.’dir, ondan sonra en çok Ring Lardner’ı severim. Ağabeyim, ben Pencey’de okula başlamadan önce, doğum günümde bana Ring Lardner’ın bir kitabını armağan etmişti. Kitapta şu çok gülünç, çılgın oyunlardan vardı, bir de sürekli olarak aşırı hız yapan o şirin kıza âşık olan bir trafik polisinin öyküsü. Yalnız, evliydi polis. Bu yüzden kızla evlenemiyordu. Sonunda, kız sürekli hız yaptığından ölüyordu. Buna bitmiştim. Bir kitapta en hoşuma giden şey, en azından, arada bir gülünç şeyler olmasıdır. Bir sürü klasik okudum, <em>Yuvaya Dönüş</em> filan gibisinden, severim o kitapları. Savaş üzerine şeyler, polisiye romanlar filan, ama bunlar beni pek açmıyor. Bir kitabı okuyup bitirdiğiniz zaman, bunu yazan keşke çok yakın bir arkadaşım olsaydı da, canım her istediğinde onu telefonla arayıp konuşabilseydim diyorsanız, o kitap bence gerçekten iyidir. Ama öylesi pek bulunmuyor. Isak Dinesen’a telefon etmekten çekinmezdim. Ring Lardner’a da, ama D.B. bana onun ölmüş olduğunu söyledi. Somerset Maugham’ın <em>Hayat Hüzünleri</em> kitabını ele alalım. Onu geçen yaz okudum. Oldukça iyi bir kitap, ama Somerset Maugham’a telefon etmek filan istemem. Telefon etmek isteyebileceğim biri değil o, hepsi bu yani. Bizim Thomas Hardy’ye telefon etmeyi yeğ tutarım. Onun o Eustacia Vye’ını çok severim.</p>

    <p>Her neyse, yeni şapkam kafamda, oturmuş, <em>Afrika’nın Dışında</em>’yı okumaya başlamıştım. Aslında kitabı daha yeni bitirmiştim, ama bazı yerlerini bir kez daha okumak istiyordum. Henüz üç sayfa okumuştum ki, duş perdelerinin oradan birinin geldiğini işittim. Dönüp bakmadan bile, kim olduğunu anladım. Gelen Robert Ackley’ydi, şu bize bitişik odada kalan herif. Bizim kanatta her iki odaya bir duş düşüyordu, bizim Ackley de günde seksen beş kez gelip paldır küldür odaya dalardı. Tüm yatakhanede benden başka maça gitmeyen herhalde bir tek o vardı. <em>Bir yere</em> gittiği de hiç görülmemişti zaten. Çok acayip bir herifti. Son sınıftaydı, dört yılın hepsini Pencey’de geçirmişti. Hiç kimse onu, “Ackley” dışında bir adla çağırmazdı. Kendi oda arkadaşı Herb Gale bile ona, “Bob” veya “Ack” bile demezdi. Bu herif evlenecek olsa, kendi karısı bile ona, “Ackley,” derdi herhalde. Çok uzun boylu –bir doksan üç–, düşük omuzlu, berbat dişleri olan bir herifti. Bitişik odalarda kaldığımız tüm süre boyunca onu bir kez bile diş fırçalarken görmedim. Ağzı yosun tutmuş gibi berbat görünürdü, yemekhanede ağzına patates, bezelye filan tıkıştırdığında görseniz kusacak gibi olurdunuz. Bundan başka, bir de sivilceleri vardı. Çoğu çocuklarda olduğu gibi yalnızca alnında veya çenesinde olsa yine iyi, suratı olduğu gibi sivilcelerle kaplıydı. Bununla da kalmıyordu, felaket bir kişiliği vardı. Biraz terbiyesiz bir herifti. Doğrusu bu ya, ondan pek hoşlanmıyordum.</p>

    <p>Hemen koltuğumun ardında olduğunu, duş eşiğinin üstünde durup, Stradlater içerde mi diye bakındığını hissedebiliyordum. Stradlater’dan müthiş nefret ederdi, eğer odada o varsa içeriye adımını bile atmazdı. Neredeyse herkesten nefret ederdi yani.</p>

    <p>Duş eşiğinden aşağıya inip odaya girdi. “Selam,” dedi. Sanki felaket sıkılmış, felaket yorulmuş gibi söylerdi bu sözü. Sizi görmeye geldiğini filan düşünmenizi istemezdi. Sanki yanlışlıkla geldiğini sanmanızı isterdi, Tanrı aşkına.</p>

    <p>Ben de, “Selam,” dedim, ama başımı kitaptan kaldırmadan. Ackley gibi bir herif geldiğinde başınızı kitabınızdan bir kaldırdınız mı, işiniz bitik demektir. Aslında yine de işiniz bitiktir ya, başınızı hemen kaldırmamışsanız iflahınızı kesmesini belki biraz geciktirebilirsiniz.</p>

    <p>Odada dolaşmaya başladı, öyle ağır ağır, her zamanki gibi; masanızın, dolabınızın üstündeki öteberinizi alıp bakacak, gelip böyle öteberinizi kurcalardı hep. Yani, bazen sinir ederdi adamı. “Eskrim işi ne oldu?” dedi. Kitabı elimden bıraktırmaya, keyfimi kaçırmaya çalışıyordu. “Biz mi kazandık, onlar mı?” dedi.</p>

    <p>“Hiç kimse kazanmadı,” dedim. Başımı kaldırmadan, tabii.</p>

    <p>“Ne?” dedi. Sözünüzü yineletmeden yapamazdı.</p>

    <p>“Hiç kimse kazanmadı,” dedim. Başucu dolabımın üstünde ne kurcalıyor diye gizliden bir bakış fırlattım. O zamanlar New York’ta çıktığım, Sally Hayes denen şu kızın resmine bakıyordu. Resmi oraya koyduğumdan beri en az beş bin kez alıp bakmıştı herhalde. İşi bittiğinde de resmi başka bir yere bırakmasa olmazdı. İnadına yapıyordu. Anlıyordunuz.</p>

    <p>“<em>Hiç</em> kimse kazanmadı mı?” dedi. “Nasıl yani?”</p>

    <p>“O lanet kılıçlarla öteberiyi metroda bırakmışım.” Suratına bakmıyordum.</p>

    <p>“Metroda ha, aman Tanrım! Yani onları <em>kaybettin,</em> öyle mi?”</p>

    <p>“Yanlış metroya binmişiz. Durmadan kalkıp, duvardaki o lanet haritaya bakmak zorundaydım.”</p>

    <p>Yanıma gelip ışığımı kesti. “Hey,” dedim. “Geldiğinden beri, aynı cümleyi belki yirmi kezdir okuyup duruyorum.”</p>

    <p>Bu lanet söz herkese dokunurdu da, bizim Ackley’ye hiç dokunmazdı. Ona bir şey söylenmemişti sanki. “Ödetirler mi dersin, ha?” dedi.</p>

    <p>“Bilmiyorum. Umurumda da değil. Ackley, oğlum, otursan filan, ha? Işığımı kesiyorsun.” Ona, “Ackley, oğlum,” demenizden hiç hoşlanmazdı. Ben on altı yaşındayım, kendisi de on sekiz yaşında diye, bana hep, “oğlum,” derdi. Ama ben ona, “Ackley, oğlum,” dedim mi, fena bozulurdu.</p>

    <p>Orada dikilmeyi sürdürdü. Işığınızdan çekilmesini istediğiniz halde çekilmemekte ısrar eden türden heriflerdendi. Sonunda çekilecekti, ama bunu siz istediniz mi biraz zaman alırdı. “O okuduğun lanet şey ne?” dedi.</p>

    <p>“Lanet kitap işte.”</p>

    <p>Eliyle kitabı itip kapağına baktı. “İyi mi bari?” dedi.</p>

    <p>“Bu okuduğum cümle mükemmel.” Havamda olursam, epey iğneleyici olabilirim yani. Ama ne gezer, anlamamıştı bile. Odada yine dolanmaya, bana ve Stradlater’a ait öteberileri kurcalamaya başladı. Sonunda kitabı yere bıraktım. Ortalıkta Ackley gibi bir herif dolaşmaya başlamışsa kitap mitap okuyamazdınız artık. Olanak yoktu buna.</p>

    <p>Koltuğa iyice gömüldüm ve bizim Ackley’nin odada nasıl keyif çattığını seyrettim. Bu New York gidiş gelişlerinden biraz yorulmuştum, esnemeye başladım. Sonra, biraz gırgır geçeyim dedim. Bazen epey gırgır şeyler yaparım can sıkıntısından. Kafamdaki şapkanın siperini öne getirdim, ardından siperliği burnuma kadar indirdim. Bu durumda hiçbir şey göremiyordum. “Galiba kör oluyorum,” dedim boğuk bir sesle. “Canım anneciğim, her yer nasıl da <em>kararıyor</em> burada.”</p>

    <p>“Sen üşütüksün, yemin ederim,” dedi Ackley.</p>

    <p>“Canım anneciğim, uzat elini bana. Niye uzatmıyorsun bana elini?”</p>

    <p>“Tanrı aşkına, büyüsene artık.”</p>

    <p>Oturduğum yerde kör bir herif gibi elimi öne uzatıp çevreyi yoklar gibi yaptım. Durmadan, “Canım anneciğim, niye uzatmıyorsun bana elini,” diyordum. Yalnızca kafa buluyordum, tabii. Bazen böyle zırvalıklar yapmak çok hoşuma gider. Ayrıca, Ackley’nin bundan dehşetli rahatsız olduğunu da biliyordum. Ona karşı içimden sadistlik etmek gelirdi. Sık sık sadistlik ederdim böyle ona. Ama sonunda kestim gırgırı. Şapkamın siperini yine geriye çevirdim, arkama yaslandım.</p>

    <p>“Bu kimin?” dedi Ackley. Elinde oda arkadaşımın dizliğini tutmuş, bana gösteriyordu. Bu Ackley denen herif her şeye el atardı. Donunuza bile el atardı yani. Stradlater’ın olduğunu söyleyince, dizliği Stradlater’ın yatağına fırlattı. Stradlater’ın başucu dolabının üstünden aldığı şeyi, kalkmış, yatağın üstüne atıyordu.</p>

    <p>Bu kez de yanıma geldi ve Stradlater’ın koltuğunun koluna ilişti. Gelip bir koltuğa adam gibi oturmazdı. Hep böyle koluna tünerdi.</p>

    <p>“Hangi cehennemden aldın bunu?” dedi.</p>

    <p>“New York’tan.”</p>

    <p>“Kaça?”</p>

    <p>“Bir papele.”</p>

    <p>“Kazıklamışlar seni.” Bir kibrit çöpüyle tırnak içlerini temizlemeye koyuldu. Hep böyle tırnaklarını temizlerdi. Bir bakıma, çok gülünçtü bu. Herifin dişleri yosun tutmuş gibiydi, kulakları rezalet kirli olurdu hep, ama o durmadan tırnaklarını temizlerdi. Herhalde, tırnak temizlemekle temiz bir herif filan olduğunu sanıyordu. Temizliğini yaparken kafamdaki şapkaya bir daha baktı. “Bizim oralarda bu şapkaları geyik avlarken giyeriz, Tanrı aşkına,” dedi. “Geyik avlama şapkası bu.”</p>

    <p>“Öyledir, lanet olsun.” Şapkayı çıkarıp baktım. Bir gözümü kısıp şapkaya nişan alır gibi yaptım. “Bu, adam avlama şapkası,” dedim. “Bununla adam avlıyorum ben.”</p>

    <p>“Atıldığından evdekilerin haberi var mı?”</p>

    <p>“Yok.”</p>

    <p>“Stradlater hangi cehennemde?”</p>

    <p>“Maçta. Bir kızla.” Esnedim. Durmadan esniyordum. Her şey bir yana, oda çok sıcaktı. Adamı uyutuyordu. Zaten bu Pencey’de insanı ya soğuktan ya da sıcaktan öldürürlerdi.</p>

    <p>“Muhteşem Stradlater,” dedi Ackley. “Hey, makasını bir saniye versene, ha? Burada mı?”</p>

    <p>“Hayır, bavulda. Ta dolabın üstüne kaldırdım.”</p>

    <p>“Bir saniye indiriver, ha?” dedi Ackley. “Bir şeytantırnağı çıkmış, onu keseceğim.”</p>

    <p>Bir şeyi bavulla birlikte ta dolabın üstüne kaldırmış olmanız umurunda filan değildi. Kalktım, yine de çıkardım makası. Ama neredeyse geberiyordum. Dolabın kapağını açtığım an, Stradlater’ın tenis raketi –kalıbıyla birlikte– küt diye tepeme inmez mi! Felaket canım yandı. Ackley az kalsın ölüyordu ama. Başladı kih kih gülmeye. Bavulu indirip, makası çıkarana kadar durmadan güldü. Böyle şeyler –birinin kafasına bir taş yemesi filan– acayip içini gıcıklardı Ackley’nin. “Felaket bir mizah duygusu var sende, Ackley oğlum,” dedim ona. “Haberin var mı bundan?” Makası eline tutuşturdum. “Gel, senin menajerin olayım. Seni şu radyoculuk işine sokayım.” Gidip koltuğuma oturdum, o da başladı hödük tırnaklarını kesmeye. “Şunu masada filan yapsan, olmuyor mu?” dedim. “Masanın üstünde kessene. Gece çıplak ayakla o pis tırnaklarına mı basalım yani?” Ama yine de, tırnaklarını yere düşüre düşüre kesmeyi sürdürdü. Ne terbiyesizlikti ama. Bu kadar olur yani.</p>

    <p>“Kim bu Stradlater’ın çıktığı kız?” dedi. Böyle, Stradlater kiminle çıkıyor diye sürekli izlerdi, hem de Stradlater’dan müthiş nefret ettiği halde.</p>

    <p>“Bilmiyorum. Niye soruyorsun?”</p>

    <p>“Hiç, işte. Vay canına, o orospu çocuğuna dayanamıyorum.</p>

    <p>Dayanamıyorum o orospu çocuğuna.”</p>

    <p>“Ama o seni çok seviyor. Stradlater senin çok kıyak bir herif olduğunu düşünüyor,” dedim. Gırgır geçerken, böyle, millete kıyaksın filan derim. Can sıkıntısından kurtuluyorum böylece.</p>

    <p>“Herif hiç durmadan üstünlük havası basıyor,” dedi Ackley. “O orospu çocuğuna dayanamıyorum. Sanki kendisini...”</p>

    <p>“Hey, tırnaklarını <em>masanın</em> üstünde kessen olmaz mı?” dedim. “Elli kez söyledik sana, değil...”</p>

    <p>“Herif durmadan üstünlük havası basıyor,” dedi Ackley. “O orospu çocuğunun akıllı bile olduğunu hiç sanmıyorum. O kendisini öyle <em>sanıyor.</em> Kendisini dünyanın en...”</p>

    <p>“Ackley! Tanrı aşkına! <em>Lütfen</em> şu pis tırnaklarını masanın üstünde kessene yahu. Elli kez söyledik sana.”</p>

    <p>Neyse, tırnaklarını masada kesmeye başladı, iş olsun diye. Ona ancak bağıra çağıra bir şey yaptırabilirdiniz.</p>

    <p>Bir süre onu seyrettim. Sonra ona, “Stradlater’a fitil olmanın nedenini biliyorum,” dedim. “Sana arada bir dişlerini fırçalamanı söyledi diye kızıyorsun ona. Niyeti seni aşağılamak değildi ki, böyle sızlanıp duruyorsun. Belki adam gibi söylemedi ama niyeti seni aşağılamak değildi. Arada bir dişini fırçalasan daha düzgün görünürsün, kendini daha <em>iyi hissedersin,</em> demek istemişti.”</p>

    <p>“Dişimi fırçalıyorum ben. Bırak şimdi bunları.”</p>

    <p>“Hayır, fırçalamıyorsun. Görüyoruz işte, fırçalamıyorsun.” Bu son sözleri efendice söylemiştim. Ona acımıştım bir bakıma. Tabii, birinin böyle kalkıp size dişinizi fırçalamanızı söylemesi pek hoş bir şey değildi. “Stradlater iyidir. Fena çocuk değildir,” dedim. “Onu tanımıyorsun, tek sorun da bu.”</p>

    <p>“Ben yine de, o bir orospu çocuğudur, diyorum. Kendini beğenmiş bir orospu çocuğu o.”</p>

    <p>“Kendini beğenmiştir, ama bazı konularda çok cömerttir. Gerçekten,” dedim. “Bana bak, diyelim ki Stradlater’ın boyunbağı hoşuna gitti. Diyelim ki, boynundaki boyunbağı acayip hoşuna gitti; örnek olsun diye söylüyorum sana. Ne yapar sence? Herhalde çıkarıp hemen sana verir. Gerçekten verir. Veya ne yapar, biliyor musun? Getirir yatağının üstüne filan bırakır. Ama o lanet boyunbağını kesinlikle <em>verir</em> sana. Bence hiç kimse...”</p>

    <p><em>“Ne yani?”</em> dedi Ackley. “O kadar param olsa, ben de veririm tabii.”</p>

    <p>“Hayır. Vermezsin.” Kafamı salladım. “Hayır, Ackley oğlum, sen vermezsin. O kadar paran olsa, sen dünyanın en...”</p>

    <p>“Bana, ‘Ackley, oğlum,’ demeyi kes, lanet olsun. Ben senin rezil baban olacak yaştayım.”</p>

    <p>“Hayır, değilsin.” Yahu, bu herif bazen adamı çileden çıkarırdı. Kendisinin on sekiz, sizin de on altı yaşınızda olduğunuzu hatırlatma fırsatını hiç kaçırmazdı. “Her şeyden önce, seni o lanet aileme kabul bile etmezdim,” dedim.</p>

    <p>“O zaman bana öyle...”</p>

    <p>Birden kapı açıldı, bizim Stradlater hışımla içeri daldı. Çok acelesi vardı. Zaten her zaman acelesi olurdu. Yanıma geldi ve iki yanağıma şakacıktan birer tokat attı. İnsanı böyle çok rahatsız edici şeyler de yapardı yani. “Dinle,” dedi. “Bu akşam bir yere çıkıyor musun, özel bir şey var mı?”</p>

    <p>“Ne bileyim? Olabilir. Dışarda neler oluyor; kar mı yağıyor, yoksa?” Paltosu kar içindeydi.</p>

    <p>“Evet. Dinle. Bu akşam özel bir şey yoksa, bana şu köpek dişi desenli ceketini verir misin?”</p>

    <p>“Maçı kim aldı?” dedim.</p>

    <p>“Daha ancak yarı oldu. Biz çıkıyoruz,” dedi Stradlater. “Hadi, gırgır geçme de, bu gece köpek dişi ceketini giyecek misin, giymeyecek misin, sen onu söyle. Benim gri flanelin üstüne bir şeyler döküldü.”</p>

    <p>“Giymeyeceğim, ama o lanet omuzlarınla filan genişletmeni istemiyorum,” dedim. Aslında aynı boydaydık, ama kilosu yaklaşık benim iki katım gelirdi. Çok geniş omuzları vardı.</p>

    <p>“Genişletmem, söz.” Telaşla dolaba gitti. “N’aber, oğlum, Ackley?” dedi Ackley’ye. En azından cana yakın bir herif sayılırdı bu Stradlater. Biraz sahtekârca bir cana yakınlıktı belki, ama en azından Ackley’ye merhaba filan derdi.</p>

    <p>Stradlater Ackley’ye, “N’aber oğlum?” deyince, o da ona bir şeyler mırıldandı. Elinden gelse, karşılık vermezdi ya, en azından bir şeyler mırıldanmayacak kadar bile cesareti yoktu. Ackley bana döndü, “Ben gideyim artık. Sonra görüşürüz,” dedi.</p>

    <p>“Tamam,” dedim. Ackley odanızdan gidiyor diye pek de üzülmezdiniz yani.</p>

    <p>Bizim Stradlater üstünü başını soyunmaya, boyunbağını filan çıkarmaya başladı. “Sanırım, çabucak bir tıraş olmam gerek,” dedi. Oldukça gürdü Stradlater’ın sakalı. Gerçekten gürdü. “Nerede senin kız?” dedim.</p>

    <p>“Ek binada beni bekliyor.” Tıraş takımı ve havlusu koltuğunun altında odadan çıktı. Gömleksiz filan. Ortalıkta böyle hep üstü çıplak dolaşırdı. Kendisini acayip yakışıklı buluyordu. Ama gerçekten de öyleydi. Kabul etmek gerek.</p>
  </div>
</body>
</html>
