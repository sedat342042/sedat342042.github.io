<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 10</h1>

    <p>Vakit hâlâ erken sayılırdı. Saat kaçtı, şimdi emin değilim, ama pek geç değildi. Nefret ettiğim bir şey de, daha uykum gelmeden yatağa girmektir. Ben de bavullarımı açtım, temiz bir gömlek çıkardım, daha sonra banyoya gidip elimi yüzümü yıkadım ve gömleğimi değiştirdim. Ne yapayım derken, aşağıya inip Lavender Salon’a gitmeye karar verdim. Otelde bir de, Lavender Salon dedikleri bir gece kulübü vardı.</p>

    <p>Gömleğimi değiştirdiğim sırada az kalsın kendimi tutamayıp küçük kız kardeşim Phoebe’ye telefon ediyordum. Onunla mutlaka telefonda konuşmak istiyordum. Duyguları filan olan biriyle yani. Ama bu riski göze alamazdım, bırakın telefona yakın bir yerde bulunmasını, o saatte ayakta bile olmazdı, daha küçücüktü. Bizimkiler çıkarsa telefonu kapatırım diye düşündüm, ama bu da bir işe yaramazdı. Benim olduğumu anlarlardı. Annem hep anlar telefonu benim açtığımı. Medyumdur kendisi. Ama yine de Phoebe’yle bir gırgır geçmek istemiştim.</p>

    <p>Onu bir görmelisiniz. Ömrünüzde onun kadar sevimli, onun kadar akıllı bir çocuk görmemişsinizdir. Gerçekten akıllıdır. Okula başladığından beri bütün derslerden hep pekiyi alır. Aslında, bizim ailedeki tek salak benim. Ağabeyim D.B. yazar filan işte. Allie, ölen kardeşim hani, o da felaket akıllıydı. Tek gerçek salak benim. Ama bizim Phoebe’yi bir görmelisiniz. O da kızıl saçlı, Allie’nin saç rengine yakın bir tonda. Yazın kısacık kestirirler, kulaklarının ardına sıkıştırır saçlarını. Güzel, küçük kulakları vardır. Kışın uzatırlar ama. Annem Phoebe’nin saçlarını bazen örer, bazen de örmez. Uzunken de güzeldir. Daha on yaşında. Oldukça zayıf, benim gibi, ama güzel bir zayıflık onunki. Onu bir kez, parka gitmek için Beşinci Cadde’yi geçerken, pencereden izlemiştim, işte dedim, tekerlekli patenci zayıflığı bu. Onu severdiniz. Yani, bizim Phoebe’ye bir şey söylemişseniz, neden söz ettiğinizi kesinlikle anlar. Yani, onu yanınızda her yere götürebilirsiniz. Onu rezalet bir filme götürmüşseniz, söz gelimi, onun rezalet bir film olduğunu anlar. Onu iyi bir filme götürmüşseniz, onun da iyi bir film olduğunu söyler. D.B.’yle ben onu, Raimu’nun oynadığı <em>Fırıncının Karısı</em> adlı şu Fransız filmine götürmüştük. Bitti o filme. Ama en sevdiği film, Robert Donat’ın oynadığı <em>Otuz Dokuz Basamak.</em> Tüm o lanet filmi ezbere bilirdi, çünkü onu o filme herhalde on kez filan götürmüşümdür. Söz gelimi, bizim Donat polislerden kaçıp o İskoç evine geldiğinde, Phoebe sinemada yüksek sesle –tam filmdeki İskoç herif söyleyecekken–, “Ringa balığı yiyebilir misiniz?” deyiverir. Filmdeki tüm konuşmalar ezberindedir. Hele filmdeki o profesör, ki aslında Alman casusudur, Robert Donat’ı göstermek için yarısı kopmuş küçük parmağını daha havaya kaldırmadan, bizim Phoebe ondan önce davranır; küçük parmağını suratıma uzatır. İyidir Phoebe. Onu severdiniz. Tek sorun, bazen fazla sevecen olması. Bir çocuk için çok duygusal. Gerçekten de öyle. Yaptığı bir şey de, durmadan kitap yazmak. Ancak, bitirmez kitaplarını. Hepsi de Hazel Weatherfield adlı bir kız çocuğu hakkındadır; yalnız, bizim Phoebe onu “Hazle” diye yazar. Bizim Hazle Weatherfield bir kız dedektiftir. Yetim kalıyor kendisi, ama sevgili babası durmadan ortaya çıkıyor. Babası hep, “Yirmi yaşlarında, uzun boylu çekici bir beyefendi”dir. Buna biterim. Ah Phoebe! Yemin ederim onu çok severdiniz. Daha küçücükken bile akıllıydı. Phoebe çok küçükken, Allie’yle ben Pazar günleri onu parka götürürdük. Allie, özellikle Pazarları, dalgasını geçmek için o yelkenlisini alırdı, Phoebe’yi de götürürdük yanımızda. Phoebe, ellerinde beyaz eldivenlerle, ortamızda yürürdü, bir hanımefendi gibi. Allie’yle ben genel konularda konuşurken, bizim Phoebe bizi hep dinliyor olurdu. Bazen onun yanınızda olduğunu unuturdunuz, yani küçük filan diye, ama o <em>kendisini</em> hatırlatırdı size. Hep sözünüzü keserdi. Allie’yi veya beni dürtükler, “<em>Kim?</em> Kim öyle demiş? Bobby mi, kadın mı?” diye sorardı. Ve biz kimin söylediğini bildirince, “A!” der ve hemen yine dinlemeye başlardı. Allie de biterdi ona. Yani, o da Phoebe’yi severdi. Phoebe on yaşında şimdi, pek küçük sayılmaz artık, ama hâlâ herkes biter ona; yani biraz duygusu olan herkes.</p>

    <p>Telefonda kendisiyle konuşmak isteyeceğiniz biriydi bizim Phoebe. Ama telefona annem ya da babam çıkacak diye çok korkuyordum, New York’ta olduğumu ve Pencey’den atıldığımı filan anlayabilirlerdi. Böyle düşünerek, gömleğimi giydim. Sonra hazırlanıp, bir bakınmak için, asansörle lobiye indim.</p>

    <p>Birkaç pezevenk görünüşlü herifle birkaç orospu görünüşlü sarışın dışında lobi boş sayılırdı. Ama Lavender Salon’da bir orkestranın çaldığını duyabiliyordunuz, ben de oraya indim. Pek kalabalık değildi, ama bana yine de rezil bir masa verdiler; ta en arkalarda bir masa. Başgarsonun burnuna bir papel sallamalıydım aslında. New York’ta her yerde para konuşur; dalga geçmiyorum.</p>

    <p>Kokmuş bir orkestraydı. Buddy Singer. Pek tantanalı çalıyorlardı, ama iyi değillerdi; hödükçe çalıyorlardı. Ayrıca, ortalıkta benim yaşlarımda pek az insan vardı. Aslında benim yaşlarımda hiç kimse yoktu. Çoğu yaşlı, gösterişçi birtakım herifler, yanlarında hatunlarla oturuyorlardı. Hemen yanı başımdaki masadakiler dışında. Hemen yanı başımdaki masada otuz yaşlarında üç kız oturuyordu. Üçü de oldukça gudubetti. Başlarına giydikleri şapkalardan, aslında New York’lu olmadıklarını anlıyordunuz, ama içlerinden biri, sarışın olan pek fena değildi. Bu sarışın kız biraz şirin gibiydi, ben de başladım ona kesik atmaya, ama hemen yanıma bir garson geldi. Viski soda ısmarladım, karıştırmamasını söyledim; bunu felaket hızlı söyledim, çünkü azıcık kem küm edecek olsanız, yaşınız yirmi birin altında diye alkollü içki vermezler. Yine de takıldık tabii, “Affedersiniz efendim,” dedi, “üzerinizde yaşınızı bildiren bir belge var mıydı, acaba? Bir sürücü belgesi, örneğin.”</p>

    <p>Sanki bana hakaret etmişçesine, garsona buz gibi bir baktım. “Yirmi bir yaşından küçük görünüyor muyum?” dedim.</p>

    <p>“Üzgünüm, efendim, ama biz burada...”</p>

    <p>“Peki, peki,” dedim. Anlaşılmıştı. “Bana bir kola getirin.” Garson yanımdan ayrıldı, ama onu geri çağırdım. “İçine biraz rom filan koyamaz mısınız?” diye sordum. Bunu ona çok efendice filan söylemiştim. “Böyle bir yerde, buz gibi <em>ayık</em> duramam ben. İçine biraz rom filan koyamaz mısınız?”</p>

    <p>“Çok üzgünüm, efendim...” dedi garson ve elimden sıyrıldı. Daha fazla dayatamazdım da zaten. Küçüklere içki satarken yakalanırlarsa işten atılırlardı. Ben lanet bir küçüktüm.</p>

    <p>Yan masadaki üç cadıya kesik atmaya başladım yine. Yani, sarışın olana. Öbür ikisi ancak gözü dönmüşlere yarardı. Pek öyle odun gibi de bakmıyordum ama. Üçüne doğru sakin havalarda filan bakıyordum. Ama onlar, üçü birden, ben öyle bakınca geri zekâlılar gibi kikirdemeye başladılar. İçlerinden birine alıcı gözle bakmak için yaşımın küçük olduğunu düşünmüşlerdi herhalde. Felaket bozuldum buna; sanki onlara <em>evlenme</em> teklif etmiştim. Onlar böyle yapınca, benim de soğuk davranmam gerekirdi, ama canım gerçekten dans etmek istiyordu. Bazen canım böyle çok dans etmek ister. Birdenbire onlara doğru uzandım ve, “Kızlar, hanginiz benimle dans etmek ister?” dedim. Bunu pek öyle kaba saba söylemedim. Aslında çok naziktim. Ama, lanet olsun, <em>bunu</em> acayip gülünç bir şey sandılar. Yine kikirdemeye başladılar. Şaka etmiyorum, üçü de gerçek geri zekâlıydılar. “Hadi,” dedim. “Hepinizle sırayla dans edeceğim, Tamam mı? Ne dersiniz? Hadi!” Canım gerçekten dans etmek istiyordu.</p>

    <p>Sonunda, sarışın olan benimle dansa kalktı. Çünkü aslında <em>ona</em> söylediğimi anlardınız. Dans pistine çıktık. Öbür iki gudubet, biz oraya giderken neredeyse gülmekten katılıyorlardı. Bunlardan birine takılmak için bile kesinlikle çok düşmüş olmam gerekirdi.</p>

    <p>Ama yine de değmişti. Sarışın bayağı iyi dans ediyordu. Dans ettiğim en iyi dansçılardan biriydi. Şaka etmiyorum, bazı salak kızlar dans pistinde böyle mest ederler adamı. Bakarsınız kız akıllıdır, ama dans pistinde sizi o yönetmeye kalkar ya da berbat dans ediyordur, en iyisi onunla masada oturup sarhoş olmaktır.</p>

    <p>“Sen gerçekten iyi dans ediyorsun,” dedim sarışına. “Profesyonel olmalısın. Doğru söylüyorum. Bir kez, bir profesyonelle dans etmiştim, sen ondan iki kat daha iyisin. Marco ile Miranda’yı duydun mu hiç?”</p>

    <p>“Bilmiyorum. Hayır. Bilmiyorum.”</p>

    <p>“Dansçı bunlar. Kız dansçı. Pek iyi değil ama. Yapması gereken şeyi yapıyor, ama yine de iyi değil. Bir kız ne zaman felaket iyi bir dansçı olur, biliyor musun?”</p>

    <p>“Ne dedin?” dedi. Beni dinlemiyordu bile. Çevreyle meşguldü kafası.</p>

    <p>“Bir kız ne zaman felaket iyi bir dansçı olur, biliyor musun, dedim.”</p>

    <p>“I-ıh.”</p>

    <p>“Bak şimdi; elim belinde, değil mi? Elimin altında hiçbir şey hissetmezsem –ne kalça, ne bacak, <em>hiçbir şey</em> ama– o kız felaket iyi dansçıdır o zaman.”</p>

    <p>Ama dinlemiyordu. Bir süre ben de boş verdim ona. Öylece dans ettik. Tanrım, o sersem kız ne güzel dans ediyordu. Buddy Singer ve onun kokmuş orkestrası, Just One of Those Things’i çalıyorlardı, hem de berbat etmeden filan. Tutulan bir şarkıydı... Dans ederken hiç öyle gösterişli figürler yapmaya kalkışmadım –pistte gösterişli figürler çeken heriflere de gıcık olurum– ama kızı epeyce döndürüyordum ortalıkta ve benimle iyi uyuşuyordu. İşin gülünç yanı, onun da hoşuna gittiğini sanıyordum ki, bizimki birdenbire salak bir söz etmez mi? “Kızlarla birlikte dün gece Peter Lorre’u gördük,” dedi. “Film yıldızı hani. Hem de yakından. Gazete alıyordu. Çok <em>tatlıydı.</em>”</p>

    <p>“Çok şanslısın,” dedim. “Gerçekten çok şanslısın. Bunu biliyor musun?” Aslında bir geri zekâlıydı. Ama ne güzel dans ediyordu. Onu o sersem alnından öpmekten kendimi alamadım.</p>

    <p>“Hey! N’oluyor?”</p>

    <p>“Bir şey yok. Bir şey olmuyor. Çok güzel dans ediyorsun,” dedim. “Daha dörde giden bir kız kardeşim var. Sen onun kadar iyisin. Kız kardeşim gelmiş geçmiş bütün dansçılardan daha iyidir.”</p>

    <p>“Konuşmana dikkat et, bir zahmet.”</p>

    <p>Bu ne hanımefendilikti, yani. <em>Kraliçeydi</em> mübarek.</p>

    <p>“Nerelisiniz?” diye sordum ona.</p>

    <p>Bana yanıt vermedi. Bizim Peter Lorre gelecek diye bakınmakla meşguldü, sanırım.</p>

    <p>“Siz kızlar nerelisiniz?” diye yine sordum ona.</p>

    <p>“Ne?” dedi.</p>

    <p>“Sizler nerelisiniz? Canın istemiyorsa yanıt verme. Kendini zorlama.”</p>

    <p>“Seattle, Washington,” dedi. Bunu söylemekle bana büyük bir iyilikte bulunmuş oluyordu kendisi.</p>

    <p>“Sohbetine de doyum olmuyor,” dedim. “Biliyor musun?”</p>

    <p>“Ne?” dedi.</p>

    <p>Ben de kestim artık konuşmayı. Kafası almıyordu ne dediğimi zaten. “Jitterbug yapalım mı, hızlı bir tane çalarlarsa? Öyle ölü gibi Jitterbug değil ama, hoplamak filan da yok yani; şöyle güzel güzel, sakin sakin. Hızlı bir tane çalarlarsa, yaşlı şişko herifler dışında herkes oturur, bize de geniş yer kalır. Tamam mı?”</p>

    <p>“Benim için sorun değil,” dedi. “Hey, sen kaç yaşındasın bakayım?”</p>

    <p>Fena bozuldum buna. “Of Tanrım. Neşemizi bozmasan, olmaz mı?” dedim. “On iki yaşındayım, Tanrı aşkına! Yaşıma göre iriyimdir.”</p>

    <p>“<em>Bana bak.</em> Sana dedim, değil mi? Böyle konuşmalardan hoşlanmıyorum,” dedi. “Böyle konuşmaya devam edeceksen, gidip otururum arkadaşlarımın yanına, sen bilirsin yani.”</p>

    <p>Deliler gibi özür diledim ondan, çünkü orkestra hızlı bir parçaya başlıyordu. Benimle Jitterbug yapmaya başladı; ama güzel güzel, sakin sakin, ölü gibi değil. Gerçekten de iyi dans ediyordu. Tek yapacağınız ona dokunmaktı. Her dönüşünde o küçük güzel poposu öyle hoş titreşiyordu ki. Beni mahvetti. Gerçekten. Yerimize oturduğumuzda ona yarı yarıya âşıktım artık. Kızlarla olan sorun da bu işte. Hoş bir şey yaptıklarında, pek yüzlerine bakılmayacak gibi olsalar da, hatta salak bile olsalar, onlara böyle yarı yarıya âşık oluyorsunuz ve <em>hangi</em> cehennemde olduğunuzu bile unutuyorsunuz. Kızlar! Aman Tanrım! Aklınızı başınızdan alıyorlar. Gerçekten alıyorlar.</p>

    <p>Beni masalarına filan davet etmediler –görgüsüzlüklerinden, tabii– ama ben yine de gittim yanlarına oturdum. Dans ettiğim sarışının adı Bernice bir şeydi; Crabs mi, Krebs mi, neyse işte. Öbür iki gudubetin adları Marty ve Laverne’dü. Adım Jim Steele dedim onlara, gırgırına. Sonra, onlarla akıllı uslu konuşmaya çalıştım, ama buna olanak yoktu. Elinizden bir kaza çıkması işten bile değildi. İçlerinden en salağının hangisi olduğunu anlayamıyordunuz. Üçü birden çevreye bakınıyor, sanki her an içeriye bir sürü film yıldızı dalıvermek üzereymiş gibi umutla bekliyorlardı. New York’a gelen film yıldızlarının Stork Kulüp’e veya El Morocco’ya filan değil de, hep bu Lavender Salon’a takıldıklarını sanıyorlardı herhalde. Her neyse, kızların Seattle’da nerede çalıştıklarını filan anlamam yarım saatimi aldı. Hepsi de aynı sigorta acentesine çalışıyorlardı. İşlerini sevip sevmediklerini sordum, ama bu üç sersemden doğru dürüst bir yanıt almak olası değildi. O iki gudubeti, Marty ile Laverne’ü kardeş sandım, ama bunu onlara sorduğumda sanki hakaret etmişim gibi baktılar bana. İkisinden hiçbirinin diğerine benzemeyi istemediğini anlayabiliyordunuz, bu yüzden ayıplayamazdınız da onları, ama durum yine de çok gülünçtü.</p>

    <p>Hepsiyle –üçüyle de– sırayla dans ettim. Gudubet olanlardan Laverne pek fena dans etmiyordu, ama öbürü, bizim Marty, tam bir cinayetti. Bizim Marty ile dans etmiyor, Özgürlük Anıtı’nı pistte oradan oraya sürüklüyordunuz. Onu böyle sürüklemeye ancak biraz matrak geçerek katlanabilirdim. Ben de ona, pistin öbür ucunda film yıldızı Gary Cooper’ı gördüğümü söyledim.</p>

    <p>“Nerede?” diye sordu bana; felaket heyecanlanmıştı. “Nerede?”</p>

    <p>“Ah, onu kaçırdın. Hemen çıktı gitti. Sana söylediğim an hemen niye bakmadın ki?”</p>

    <p>Dansı bırakıverdi, başladı milletin kafalarının üstünden onu göreceğim diye bakınmaya. “Aamaan!” dedi. Kalbini kırmak üzereydim; kırmıştım da, aslında. Onunla dalga geçtiğim için felaket üzüldüm. Bazı insanlarla dalga geçmemek gerek, bunu hak etseler bile.</p>

    <p>Buyrun bakalım, size gülünç bir şey daha. Masaya döndüğümüzde, bizim Marty öbür ikisine, Gary Cooper’ın daha yeni dışarı çıktığını söylemez mi? Vay canına, bizim Laverne’le Bernice bunu duyduklarında az kalsın canlarına kıyacaklardı! Çok heyecanlandılar ve Marty’ye onu görüp görmediğini filan sordular. Bizim Marty onu bir an görür gibi olmuş. Bittim buna.</p>

    <p>Barı kapatıyorlardı, kapanmadan, gidip kızlara ikişer içki getirdim, kendime de iki kola daha ısmarladım. Lanet masa bardaktan geçilmiyordu. Gudubetlerden Laverne, hâlâ kola içtiğim için benimle dalga geçti. Ne de harikulade bir mizah duygusu vardı bu kızın. Laverne’le Marty, Tom Collins içiyorlardı; hem de Aralık ayının ortasında, Tanrı aşkına! Ne yapsınlar, bu kadarını biliyorlardı garipler. Sarışın olan, bizim Bernice, sulu Bourbon viski içiyordu. İyi de çekiyordu yani. Üçü hâlâ belki bir film yıldızı görürüz diye çevreye bakıp duruyorlardı. Pek konuşmuyorlardı; kendi aralarında bile. Bizim Marty öbür ikisinden daha fazla konuştu. Sıkıcı sözler edip durdu, kenef diyeceğine, “küçük kızların odası” diyordu, Buddy Singer’ın zavallı hımbıl klarnetçisini, ayağa kalkıp tırışkadan iki numara çekti diye, felaket biri sanıyordu. Adamın klarnetine, “meyan kökü çubuğu” diyordu. Acıklıydı durumu. Öbür gudubet, Laverne ise kendisini pek şakacı sanıyordu. Benden babamı aramamı, ona bu gece bir işi var mı diye sormamı istedi durdu. Babamın çıktığı biri var mıymış. Bunu bana tam <em>dört kez</em> sordu; yani, bu kız kesinlikle şakadan anlıyordu. Bizim sarışın Bernice’in ağzından tek bir sözcük bile çıkmadı. Ona bir şey sorduğumda hep, “Ne?” dedi. Ama bir süre sonra buna da sinir oluyordunuz.</p>

    <p>Birdenbire, içkilerini bitirir bitirmez yani, üçü birden ayağa fırladılar ve artık yatmaları gerektiğini söylediler. Radio City Müzikholü’ndeki ilk gösteriye yetişmek için erken kalkmak zorundalarmış. Onları biraz daha kalsınlar diye oyalamaya çalıştım, ama istemediler. Onlara, Seattle’a gelirsem eğer, uğrayacağımı söyledim ya, buna ben bile inanmadım. Onlara uğramak, yani?</p>

    <p>Sigaralarla birlikte filan, hesap on üç kâğıt kadar tuttu. Sanırım, en azından, ben gelmeden önce içtiklerini ödemeyi önermeleri filan gerekirdi; ben ödemelerine izin vermezdim tabii, ama en azından önermeleri gerekirdi. Oysa pek umursamadılar. Çok görgüsüzdüler, hele kafalarındaki o hazin, rüküş şapkalarla filan. Ve bu Radio City Müzikholü’ndeki ilk gösteriye yetişmek için erken kalkma işi acayip canımı sıktı. Yani biri, kafasında korkunç görünüşlü şapkası olan bir kız söz gelimi, kalkıp ta Seattle, Washington’dan New York’a geliyor; sonra da, Radio City Müzikholü’ndeki ilk lanet gösteriye yetişmek için sabahleyin erkenden yatağından fırlıyor, buna dayanamam artık. Bu üçü, bana bunu söylemeselerdi, onlara <em>yüz kadeh</em> içki ısmarlasam bile üzülmezdim. Onlar çıktıktan sonra, ben de Lavender Salon’dan ayrıldım. Zaten kapatıyorlardı, orkestra ne zamandır susmuştu. Her şeyden önce, burası, yanınızda iyi dans edecek biri yoksa ve garsonlar size gerçek içki değil de yalnızca kola getiriyorlarsa, katlanılacak yerlerden değildi. Yeryüzünde gerçek içki içmeden uzun süre oturabileceğiniz bir gece kulübü olamaz. Ya da yanınızda gerçekten bittiğiniz bir kız yoksa.</p>
  </div>
</body>
</html>
