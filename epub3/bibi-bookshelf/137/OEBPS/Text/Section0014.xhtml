<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 11</h1>

    <p>Lobiye çıkarken aklıma birdenbire yine bizim Jane geldi. Yine takılmıştım kıza, kafamdan atamıyordum. Lobide iğrenç görünüşlü bir koltuğa oturup Stradlater’la onun Ed Banky’nin arabasındaki durumlarını düşündüm. Bizim Stradlater’ın onu orada beceremediğinden emin olduğum halde –Jane’i avucumun içi gibi iyi bilirdim– düşünmeden edemiyordum kızı. Jane’i avucumun içi gibi bilirdim. Gerçekten iyi tanırdım kızı. Yani, damadan başka, sportif oyunlara da düşkündü. Onunla tanıştıktan sonra, bütün yaz birlikte hemen her sabah tenis ve hemen her öğleden sonra golf oynamıştık. Onu gerçekten yakından tanırdım. Yani, pek öyle fiziksel anlamda filan demiyorum –yoktu bir şey– ama her dakika birlikteydik. Bir kızı iyi tanımış olmak için ille de cinsel takılmanız gerekmez.</p>

    <p>Onunla tanışmamız şöyle oldu; Jane’lerin şu Dobermann Pincher cinsi köpeği gelip gelip bizim çimlere pisliyordu, annem de bundan çok rahatsız oluyordu. Bir gün Jane’in annesine seslendi ve acayip toz kaldırdı. Annem böyle saçmalıkları çok abartır. Sonra ne oldu, birkaç gün sonra Jane’i kulüp havuzunun kenarında yüzüstü uzanmış olarak gördüm, ona merhaba dedim. Bize komşu oturduklarını biliyordum, ama daha önce hiç konuşmamıştık. O gün ona merhaba dediğimde bana fena surat astı. Köpeğin <em>nereyi</em> pislettiğine <em>benim</em> metelik bile vermediğimi ona anlatacak bir sürü zamanım vardı. Gelip salona da yapsa umurumda değildi. Neyse, daha sonra, Jane’le arkadaş filan olduk. Hemen o gün öğleden sonra onunla golf oynadık. Tam <em>sekiz top</em> kaybetti, iyi hatırlıyorum. Sekiz top. Topa vuruş yaparken en azından gözlerini açtıracağım diye felaket terler döktüm. Ama çok iyi öğrettim kıza bu oyunu. Ben çok iyi golfçüyümdür. Ne kadar sayı yaptığımı söylesem bana inanmazsınız herhalde. Bir kez, az kalsın kısa bir filmde çıkacaktım, ama son anda vazgeçtim. Filmlerden benim gibi nefret eden birinin, kendisini filmde çıkarmalarına izin vermesi sahtekârlık olur diye düşünmüştüm.</p>

    <p>Gülünç bir kızdı bu bizim Jane. Şimdi size acayip güzel olduğunu filan söyleyemem. Ama ben ona felaket kesilirdim. Biraz çenesi düşüktü. Bir şey olup da heyecanlandığında, konuşurken ağzı, dudakları filan biçimden biçime girerdi. Biterdim buna. Ve ağzını tam olarak kapatmazdı da. Hafifçe açık olurdu hep, özellikle golfte atış yaparken ya da kitap okurken. Hep okurdu, çok iyi kitaplar okurdu. Bir sürü şiir filan da okurdu. Ailem dışında, Allie’nin, üstü şiir yazılı eldivenini gösterdiğim tek kişi odur. Allie’yle hiç karşılaşmadı, çünkü o yaz Maine’e ilk gelişleriydi –daha önce Cape Cod’a gitmiş– ama ona kardeşimi anlatmıştım. Böyle şeylerle ilgilenirdi.</p>

    <p>Annem onu pek sevmezdi. Yani, selam vermedikleri için filan, Jane’le annesinin ona burun kıvırdıklarını düşünürdü. Annem onlarla köyde sık sık karşılaşırdı, Jane annesiyle birlikte, o üstü açık LaSalle arabalarıyla çarşıya inerdi. Annem Jane’i beğenmezdi bile. Ama ben beğenirdim. Endamı hoşuma giderdi, hepsi bu yani.</p>

    <p>O akşamüstünü hatırlıyorum. Bizim Jane’le sarmaş dolaş olmaya yaklaştığımız yegâne zamandı. Cumartesi günüydü, dışarda yağmur yağıyordu deliler gibi. Onun evindeydik, sundurmada oturuyorduk; geniş bir sundurmaları vardı. Dama oynuyorduk. Arada bir takılıyordum ona, çünkü damalarını en arka sıradan hiç kıpırdatmıyordu. Ama fazla da ileri gitmiyordum, Jane’le fazla dalga geçmek istemezdiniz. Sanırım, fırsat olunca kızlarla langır lungur dalga geçmeyi pek severim, gülünçlük olsun diye. Ben aslında dalga geçmek istemediğim kızlardan hoşlanırım en çok. Bazen onlar da kendileriyle dalga geçmenizden <em>hoşlanıyorlar</em> –aslında hoşlandıklarını biliyorum– ama onlarla uzun zamandır tanışıyorsanız ve hiç dalga geçmemişseniz, gırgıra başlayamıyorsunuz bir türlü. Neyse, Jane’le sarmaş dolaş olmaya çok yaklaştığımızı anlatıyordum size. Felaket yağmur yağıyordu, biz dışarda sundurmada oturuyorduk, birdenbire annesinin evli olduğu o ayyaş köpek çıkageldi ve Jane’e evde sigara var mı diye sordu. Onu pek tanımıyordum, ama sizden bir şey istemek dışında hiç konuşmayan bir herife benziyordu. Rezil bir kişiliği vardı. Neyse, herif sigara sorduğunda bizim Jane ona yanıt vermedi. Herif yine sordu, ama Jane hâlâ yanıt vermiyordu. Sonunda herif dönüp eve girdi. Herif gidince, Jane’e ne olup bittiğini sordum. Baktım, <em>bana da</em> yanıt vermiyor. Bir sonraki adım için oyuna yoğunlaşma havalarındaydı. Sonra birdenbire dama tahtasının üstüne pat diye bir gözyaşı damlası düştü. Kırmızı karelerden birine düşmüştü; vay canına, gözyaşını orada hâlâ görebiliyordunuz! Parmağının ucuyla hemen siliverdi. Neden bilmiyorum, ama bu beni felaket rahatsız etmişti. Ben de kalktım salıncakta biraz öteye gitmesi için onu sıkıştırdım, böylece yanına oturacaktım; aslında kızın kucağına oturmuştum. Başladı <em>hüngür hüngür</em> ağlamaya. Bundan sonra hatırladığım şey; kızın her tarafını öpüyordum <em>–rastgele–</em> gözlerini, burnunu, alnını, kaşlarını filan, <em>kulaklarını;</em> ağzı dışında tüm yüzünü. Ağzına yaklaşmama izin vermiyor gibiydi. Her neyse, onunla öpüşmeye en yakın olduğumuz zaman buydu. Bir süre sonra kalkıp içeriye gitti ve o bittiğim kırmızı beyaz kazağını giyip geldi, sonra da lanet bir filme gittik. Ona, Bay Cudahy’nin –ayyaş köpeğin adı buydu– ona hiç terbiyesizlik filan yapıp yapmadığını sordum. Daha küçüktü, ama vücudu felaket güzeldi ve ben, o Cudahy rezilinin bir şeyler yaptığına inanıyordum. Yok, dedi, ama ne cehennem olduğunu anlayamadım. Bazı kızlara ne olduğunu anlamanız olası değildir.</p>

    <p>Hiç öpüşmedik, itişip kakışmadık diye size Jane’in lanet bir <em>buz kalıbı</em> olduğunu filan söylemeye çalışmıyorum. Değildi. Eli elimdeydi hep, örneğin. Fazla bir şey sayılmaz bu, biliyorum, ama onunla el ele tutuşmak felaket güzel bir şeydi. Çoğu kızın elini tuttuğunuzda o lanet elleri <em>ölü gibidir</em> elinizin içinde ya da hiç durmadan ellerini <em>oynatmaları</em> gerektiğini sanırlar, sizi sıkmaktan korkuyor gibidirler. Ama Jane farklıydı. Lanet bir filme gittiğimizde hemen el ele tutuşmaya başlardık, film bitene kadar da bırakmazdık. Ellerimizin duruşunu değiştirmeden ve fazla da abartmadan. Jane’le elleriniz terlese de dert etmezdiniz. Tek bildiğiniz, mutlu olduğunuzdu. Gerçekten de mutlu olurdunuz.</p>

    <p>Aklıma bir şey daha geldi. Bir kez, film seyrederken, Jane öyle bir şey yaptı ki, mahvoldum. Dünya haberlerini filan geçiyorlardı, birdenbire ense kökümde bir el hissettim, Jane’in eliydi. Çok gülünç geldi bu bana. Yani, daha çok gençti, birinin böyle ensesini tutan çoğu kızlara bir baksanız yirmi beş, otuz yaşlarında olurlar ve bunu ya kocalarına ya da çocuklarına yaparlar; arada bir, ben de küçük kız kardeşim Phoebe’ye yaparım bunu, söz gelimi. Ama bunu size çok genç bir kız yaptığında, öyle bir hoş oluyorsunuz ki, mahvoluyorsunuz.</p>

    <p>Her neyse, lobide o iğrenç görünüşlü koltukta otururken bunları düşündüm. Ah, Jane! Onun Stradlater’la Ed Banky’nin arabasında olduğunu her hatırlayışımda deli gibi oluyordum. Doğrusunu isterseniz, bunu konuşmak bile istemiyorum.</p>

    <p>Lobide artık kimseler yoktu. Orospu görünüşlü sarışınlar bile yoktu artık, birdenbire oradan defolup gitmek istedi canım. Moralim çok bozuktu. Ve uykum filan da yoktu. Ben de odaya çıkıp paltomu giydim. Hâlâ faaliyette olan bir sapık var mı acaba diye pencereye bir göz attım, ama ışıklar filan hep sönmüştü. Asansörle yine aşağıya indim ve bir taksiye binip Ernie’nin Yeri’ne çekmesini söyledim. Ernie’nin Yeri, ağabeyim D.B. Hollywood’a gidip piyasaya düşmeden önce birlikte sıkça gittiğimiz, Greenwich Village’ta bulunan bir gece kulübüydü. D.B. ara sıra yanında götürürdü oraya beni. Piyano çalan, iri yarı, zenci bir şişkodur bu Ernie. Felaket kasıntı bir herifti, önemli biri veya ünlü filan değilseniz sizinle konuşmazdı bile, ama gerçekten iyi piyano çalardı. İyiydi çalışı, ama sığdı aslında. Bununla ne demek istediğimi tam olarak bilmiyorum, ama öyleydi. Piyano çalarken onu dinlemekten kesin hoşlanıyordum, ama bazen o lanet piyanosunu kafasına geçirmek gelirdi insanın içinden. Sanırım, önemli biri değilseniz sizinle konuşmayan türden bir herif gibi <em>çaldığından</em> böyle düşünüyordunuz.</p>
  </div>
</body>
</html>
