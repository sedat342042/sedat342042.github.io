<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 22</h1>

    <p>Geri döndüğümde, neyse, yastığı yüzünden çekmişti –çekeceğini biliyordum– ama bana hâlâ bakmıyordu, sırtüstü yattığı halde. Dolanıp yine yatağın kenarına oturduğumda, çılgın yüzünü öbür yana çevirdi. Beni acayip aforoz ediyordu. Aynen, o lanet kılıçları metroda unuttuğum zaman, eskrim takımındakilerin yaptığı gibi.</p>

    <p>“Bizim Hazel Weatherfield nasıl?” dedim. “Yeni öykü yazdın mı onun hakkında? Bana gönderdiğin öykü bavulumda duruyor. Bavulları istasyona bıraktım. Öykün çok iyiydi.”</p>

    <p>“Babam seni <em>öldürecek.</em>”</p>

    <p>Vay canına, kafaya bir şey taktı mı, gerçekten takmıştır!</p>

    <p>“Hayır, bir şey yapmaz. En kötüsü, yine bozuk atar ve beni o lanet askeri okula gönderir. Bana tek yapacağı şey bu. Ve her şeyden önce, zaten ben ortalıkta olmayacağım. Herhalde- herhalde, şu Colorado’daki çiftliğe gitmiş olurum.”</p>

    <p>“Güldürme beni. Sen ata bile binemezsin.”</p>

    <p>“Kim binemezmiş? Tabii ki binerim. Kesinlikle binerim. Sana iki dakikada öğretiyorlar,” dedim. “Şunu yolmayı bırak.” Kolundaki yapışkan bandı yoluyordu. “Saçını kim kesti?” diye sordum ona. Baktım da, birileri kızın saçını salak gibi kesmişti. Çok çok kısa olmuştu.</p>

    <p>“Seni ilgilendirmez,” dedi. Bazen çok gıcık olur böyle. Çok gıcık olur, çok. “Herhalde yine bütün derslerden kaldın,” dedi; gıcık gıcık. Bir bakıma da, pek gülünçtü. Bazen, lanet bir öğretmen gibi oluverir, daha bu yaşında.</p>

    <p>“Hayır hepsinden kalmadım,” dedim. “İngilizce’den geçtim.” Sonra sırf gırgır olsun diye, poposuna bir çimdik attım. Ama yan yattığından tutturamadım. Popo da yoktu ki kızda. Pek sıkmadım zaten, yine de elime vurmaya çalıştı, ama kaçırdı.</p>

    <p>Sonra birdenbire, “Bunu niye yaptın?” dedi. Okuldan sepetlenmemden söz ediyordu. Böyle konuşmasına bayağı üzüldüm.</p>

    <p>“Ah Tanrım, Phoebe, sorup durma artık. Bıktım herkesin bunu sormasından,” dedim. “Milyonlarca nedeni var. Gittiğim en kötü okullardan biriydi. Sahtekârlarla doluydu. Ve ters heriflerle. Bu kadar çok ters herifi bir başka yerde hayatta bir arada göremezsin. Söz gelimi, birinin odasında toplanmış, geyik muhabbeti ederken, dışardan bir kimse içeriye girmek isterse onu odaya almazlar. Biri odaya girmek istediğinde herkes kapısını kilitler. Sonra bir de, o gizli kardeşlik derneği vardı, ödlekliğimden giremedim. O sivilceli, sıkıcı herif, Robert Ackley girmek istedi. Katılmak için uğraştı durdu, ama kabul etmediler. Çünkü sıkıcı ve sivilceliydi. Canım bunları konuşmak bile istemiyor. Kokuşmuş bir okuldu. İnan bana.”</p>

    <p>Bizim Phoebe bir şey demedi, ama beni dinliyordu. Ensesine bakarak bile anlıyordum beni dinlediğini. Ona bir şey anlatıyorsanız sizi mutlaka dinler. İşin gülünç bir yanı da; çoğu zaman neden söz ettiğinizi anlıyordur. Gerçekten anlıyordur.</p>

    <p>Bizim Pencey’yi anlattım durdum. Canım anlatmak istiyordu.</p>

    <p>“Öğretmenlerin içinde bir iki tane <em>iyi</em> insan vardı, ama onlar bile sahtekârdı,” dedim. “İhtiyar bir herif vardı, Bay Spencer, karısı hep kakao filan ikram ederdi, iyi insanlardı. Ama sınıfa bizim müdür Thurmer girip de arka sıraya oturunca bir görmeliydin. Müdür böyle gelip sınıfın arka sıralarında yarım saat kadar otururdu hep. O yokmuş gibi davranılacaktı hesapta. Orada bir süre oturduktan sonra, başlardı bir sürü hödükçe şakalar yaparak bizim Spencer’ın sözünü kesmeye. Bizim Spencer da, gülümseyeceğim, kıkırdayacağım diye resmen öldürürdü kendisini; Thurmer’a karşı, herif sanki lanet <em>bir kralmış gibi</em> alttan alırdı.”</p>

    <p>“Ağzını bozma.”</p>

    <p>“Bunları görsen, kusardın, yemin ederim, kusardın,” dedim. “Sonra, bir de o Mezunlar Günü var. Bir de bunu kutluyorlar; Mezunlar Günü’nü. Pencey’den, herhalde 1776’da filan mezun olmuş bir sürü zıpır gelip ortalıkta dolaşıyor, yanlarında karılarıyla, çocuklarıyla. Elli yaşlarında bir herif vardı, onu bir görmeliydin. Ne yaptı, biliyor musun? Bizim odaya geldi ve banyoyu kullanmak için bizden izin istedi. Banyo koridorun sonundaydı; bunu <em>bize</em> ne demeye sordu, bilmiyorum. Ne dedi, biliyor musun? Adının baş harfleri kenef kapılarından birinde duruyor muymuş hâlâ? Doksan yıl önce kapıya adının baş harflerini kazımış, hâlâ duruyor muymuş, ona bakacakmış. Ne yapalım, oda arkadaşımla ben kalktık, banyoya gittik onunla, kenef kapılarında adının baş harflerini bulsun diye onu bekledik. Durmadan konuştu, bize Pencey’deyken ömrünün en mutlu günlerini nasıl geçirdiğini anlattı, gelecek için bir sürü öğüt verdi. Vay canına, herif nasıl da moralimi bozdu! Kötü bir herif olduğunu söylemek istemiyorum; değildi. Ama birinin moralini bozmak için ille de kötü bir herif olmak gerekmez ki; <em>iyi</em> bir herif olup, yine de moral bozucu olabilirsin. Tek yapacağın şey, kenefte adının baş harflerini ararken birilerine bir sürü sahtekârca öğüt vermek; bunu yap, yeter. Ne bileyim? Belki, öyle soluksuz kalmasaydı, o kadar bozulmazdı moralim. Merdivenleri çıkarken soluk alamaz olmuştu, sonra, o baş harfleri ararken zorlukla soluk alıyordu, burun delikleri tuhaf ve üzüntü verici biçimde açıla açıla, Stradlater’la bana Pencey’den sonuna kadar yararlanmamızı söyleyip duruyordu. Of Tanrım, Phoebe! Anlatamam sana. Pencey’de olan hiçbir şeyi sevmedim. Anlatamam sana.”</p>

    <p>Bizim Phoebe bir şey söylemişti, ama onu duyamamıştım. Ağzının kenarını yastığa dayamıştı, sesi duyulmuyordu.</p>

    <p>“Ne?” dedim. “Ağzını yastıktan çeksene, seni duyamıyorum.”</p>

    <p>“Sen, <em>olan</em> hiçbir şeyi sevmiyorsun zaten.” Bana bunu söyleyince, moralim daha da bozuldu.</p>

    <p>“Evet, seviyorum. Evet, seviyorum. Tabii, seviyorum. Böyle konuşma. Neden böyle lanet lanet konuşuyorsun?”</p>

    <p>“Çünkü sevmiyorsun. Milyonlarca şeyi sevmiyorsun. <em>Sevmiyorsun.</em>”</p>

    <p>“Seviyorum. İşte burada yanılıyorsun; işte tam burada yanılıyorsun. Neden böyle lanet lanet konuşuyorsun?” dedim. Vay canına, nasıl da bozmuştu moralimi!</p>

    <p>“Çünkü sevmiyorsun,” dedi. “Sevdiğin bir şey söyle.”</p>

    <p>“Bir şey mi? Sevdiğim bir şey?” dedim. “Peki.”</p>

    <p>Ama kafamı pek toparlayamıyordum. Bazen kafamı toparlayamıyorum böyle.</p>

    <p>“Çok sevdiğim bir şey, öyle mi?” diye sordum ona.</p>

    <p>Bana yanıt vermedi. Kıvrılmış, yatağın ta öbür ucunda yatıyordu. Benden bin mil uzaktaydı. “Hadi, yanıt ver bana,” dedim. “Çok sevdiğim bir şey mi, yoksa öylesine sevdiğim bir şey mi?”</p>

    <p>“Çok sevdiğin.”</p>

    <p>“Peki,” dedim. Ama kafamı toparlayamıyordum. Tek aklıma gelen, ellerinde o yıpranmış sepetle para toplayan iki rahibe oldu. Özellikle de, o demir çerçeveli gözlüğü olan. Bir de, Elkton Hills’teyken tanıdığım o çocuk, James Castle. O kendini çok beğenmiş Phil Stabile hakkında söylediği sözü geri almamıştı. James Castle, onun hakkında, kendini çok beğenmiş bir herif demişti, Stabile’in rezil arkadaşlarından biri de gidip onu fıştıklamıştı. Stabile de, yanında altı kadar pis herifle James Castle’ın odasına gitmiş, kapıyı kilitleyip sözünü geri aldırmaya çalışmış, ama aldıramamış. Başlamışlar çocuğu sıkıştırmaya. Ona ne yaptıklarını anlatmayacağım size –çok rezil bir şey– ama <em>yine de</em> sözünü geri almamış bizim James Castle. Onu bir görmeliydiniz. Ufak tefek, çelimsiz bir herifti, bilekleri çöp gibiydi. Sonunda, sözünü geri almamak için pencereden atmış kendini. O sırada banyodaydım, çocuğun aşağıya düştüğünü ben bile duydum. Pencereden bir şey düşürdüler sanmıştım, radyo veya masa gibi bir şey, ama insan olabileceği hiç aklıma gelmedi. Sonra, herkesin koridorda koşup, merdivenden indiğini duydum, ben de bornozumu giyinip aşağıya koştum. Bizim James Castle orada, taş basamaklarda yatıyordu. Ölmüştü, dişleri, kanları ortalığa saçılmıştı, kimse yanına yaklaşamıyordu. Üstünde ona ödünç verdiğim balıkçı yaka kazak vardı. Onu odada sıkıştıran herifleri yalnızca okuldan attılar. Kodese bile tıkmadılar.</p>

    <p>Aklıma yalnızca bunlar gelmişti. Kahvaltı yaparken gördüğüm o iki rahibeyle, Elkton Hills’teyken tanıdığım James Castle. İşin tuhaf yanı, bu James Castle’ı pek tanımıyordum bile, doğrusunu isterseniz. O çok sakin heriflerden biriydi. Matematik dersinde aynı sınıftaydık, ama o, sınıfta öbür uçta otururdu, sözlü için pek tahtaya filan da kalkmazdı. Okulda bazı herifler, tahtaya hemen hiç kalkmazlar. Sanırım onunla yalnızca, benden balıkçı yaka kazağımı ödünç vermemi istediğinde konuşmuştuk. Benimle konuştuğunda az kalsın düşüp ölecektim, çok şaşırmıştım. Hatırlıyorum, bana sorduğunda, kenefte dişimi fırçalıyordum Kuzeni gelip onu arabayla gezdirecekmiş. Benim bir balıkçı yaka kazağım <em>olduğunu</em> bildiğinden bile haberim yoktu. Tek bildiğim, yoklama listesinde adının hemen benim adımdan önce olmasıydı. Cabel R., Cabel W., Castle, Caulfield; hâlâ hatırımda. Doğrusunu isterseniz, kazağı ona neredeyse vermeyecektim. Yani, onu pek iyi tanımadığım için.</p>

    <p>“Ne?” dedim bizim Phoebe’ye. Bana bir şey demişti, ama duyamadım.</p>

    <p>“Sevdiğin tek bir şey bile yok.”</p>

    <p>“Evet, var. Evet, var.”</p>

    <p>“Peki, söyle o zaman.”</p>

    <p>“Allie’yi seviyorum,” dedim. “Ve şu an ne yapıyorsam, onu seviyorum. Seninle oturmayı, konuşmayı, bu zımbırtıları düşünmeyi ve...”</p>

    <p>“Allie <em>öldü.</em> Bunu hep söylüyorsun! Birisi ölmüşse filan, cennete gitmişse, artık...”</p>

    <p>“Öldü, biliyorum! Bilmediğimi mi sanıyorsun? Ama onu yine de sevebilirim, değil mi? Bir insan öldü diye onu sevmekten vazgeçmek zorunda mısın, Tanrı aşkına; özellikle de, <em>hayatta olanlardan</em> bin kez daha iyi kalpli bir insansa?”</p>

    <p>Bizim Phoebe bir şey demedi. Söyleyecek bir şey bulamazsa, tek bir lanet söz etmez zaten.</p>

    <p>“Neyse işte, şu anı seviyorum,” dedim. “Şu anı, seninle oturup çene çalmayı, gırgır...”</p>

    <p>“Ama bu <em>gerçek</em> bir şey değil!”</p>

    <p>“Bu çok çok <em>gerçek</em> bir şey! Kesinlikle öyle. Neden olmasın ki? İnsanlar hiçbir zaman bir şeyin gerçek bir şey olduğunu anlayamıyorlar. Bu lanetlikten bıktım artık.”</p>

    <p>“Ağzını bozma. Peki, başka bir şey söyle bakalım. Ne <em>olmak</em> istersin? Bilim adamı gibi, yani. Veya avukat filan gibi.”</p>

    <p>“Ben bilim adamı olamam. Fen konularında zayıfım.”</p>

    <p>“Peki, avukat olmak; babam gibi filan?”</p>

    <p>“Avukatlık olabilir, sanırım; ama o da beni pek çekmiyor,” dedim. “Yani, gidip masum herifleri kurtardıklarında iyi hoş, çok seviyorum da, ama avukat olduğunda böyle şeyler yapmıyorsun. Tek yaptığın, bir sürü para kazanmak, golf oynamak, briç oynamak, araba satın almak, martini içmek ve kasılmak. Dahası var. Gidip heriflerin hayatını kurtarsan bile, bunu, onların hayatını gerçekten kurtarmak için mi, yoksa o iğrenç filmlerdeki gibi, felaket iyi bir avukat olduğun için herkesin sırtını sıvazlayıp seni tebrik etmesi için mi yaptığını nereden bileceksin? Sorun da bu işte; asla <em>bilemeyeceksin.</em>”</p>

    <p>Phoebe’nin neden söz ettiğimi anlayıp anlamadığından pek emin değilim. Daha küçük bir çocuk yani. Ama en azından, beni dinliyordu. Biri sizi en azından dinliyorsa, durum o kadar da kötü sayılmaz.</p>

    <p>“Babam seni öldürecek. Seni öldürecek,” dedi.</p>

    <p>Onu dinlemiyordum. Başka bir şey düşünüyordum; çılgın bir şey. Ne olmak isterdim, biliyor musun? Yani o lanet seçimi yapmak elimde olsaydı?”</p>

    <p>“Ne? Ağzını bozma.”</p>

    <p>“O şarkıyı biliyor musun, hani, ‘Yakalarsa birini biri, çavdarlar arasında,’ diye? Ben işte...”</p>

    <p>“O öyle değil, ‘<em>Rastlarsa</em> birine biri, çavdarlar arasında,’ olacak! Şiir bu, Robert <em>Burns</em>’ün.”</p>

    <p>“Robert Burns’ün şiiri olduğunu ben de biliyorum.”</p>

    <p>Doğru söylüyordu. Doğrusu, “Rastlarsa birine biri, çavdarlar arasında,” olacaktı. Demek ki, bilmiyormuşum.</p>

    <p>“Ben, ‘Yakalarsa birini biri,’ sanıyordum,” dedim. “Her neyse, hep, büyük bir çavdar tarlasında oyun oynayan çocuklar getiriyorum gözümün önüne. Binlerce çocuk, başka kimse yok ortalıkta –yetişkin hiç kimse, yani– benden başka. Ve çılgın bir uçurumun kenarında durmuşum. Ne yapıyorum, uçuruma yaklaşan herkesi yakalıyorum; nereye gittiklerine hiç bakmadan koşarlarken, ben bir yerlerden çıkıyor, onları <em>yakalıyorum.</em> Bütün gün yalnızca bu işi yapıyorum. Ben, çavdar tarlasında çocukları yakalayan biri olmak isterdim. Çılgın bir şey bu, biliyorum, ama ben yalnızca böyle biri olmak isterdim. Biliyorum, bu çılgın bir şey.”</p>

    <p>Bizim Phoebe uzun bir süre hiçbir şey söylemedi. Sonra, ağzını açar açmaz yine, “Babam seni öldürecek,” dedi.</p>

    <p>“Öldürürse, umurumda sanki,” dedim. Sonra yataktan kalktım. Elkton Hills’te İngilizce öğretmenim olan Bay Antolini denen herife telefon etmek istemiştim. Artık New York’ta oturuyordu. Elkton Hills’ten ayrılmıştı. New York Üniversitesi’nde okutmanlık yapmaya başlamıştı. “Bir telefon etmem gerek,” dedim Phoebe’ye. “Şimdi dönüyorum. Hemen uyuma sakın.” Oturma odasına geçtiğimde uykuya dalmasını istemiyordum. Biliyordum, uyumazdı, ama emin olmak için söylemiştim yine de.</p>

    <p>Kapıya doğru giderken, bizim Phoebe, “Holden!” dedi, ben de ona döndüm.</p>

    <p>Kalkmış, yatakta oturmuştu. Çok tatlıydı. “Phyllis Margulies denen kızdan geğirme dersleri alıyorum,” dedi. “Dinle, bak.”</p>

    <p>Kulak verdim, bir şey duydum, ama pek hafifti. “Güzel,” dedim. Sonra çıkıp oturma odasına geçtim ve öğretmenim Bay Antolini’ye telefon ettim.</p>
  </div>
</body>
</html>
