<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 21</h1>

    <p>Yıllardır işim hiç bu kadar rast gitmemişti; eve vardığımda, her zamanki asansörcü Pete yoktu ortalıkta. Asansörcü, daha önce hiç görmediğim yeni bir herifti. Anneme babama yakalanmazsam, girer, Phoebe’ye bir merhaba der, buradan sıvışırdım, kimsenin de geldiğimden, gittiğimden haberi olmazdı. Talihim yaver gidiyordu. İşin daha da iyi yanı; bu yeni asansörcü biraz safça birine benziyordu. Çok rahat bir ses tonuyla ona beni Dickstein’lere çıkarmasını söyledim. Dickstein’ler bizim katta, karşı dairede oturuyorlardı. Sonra başımdan avcı şapkamı çıkardım, kuşku verici filan görünmeyeyim diye ve sanki felaket acelem varmış havalarında asansöre girdim.</p>

    <p>Asansörün kapılarını filan kapadı, tam beni yukarı çıkarmaya hazırlanıyordu ki, birden döndü ve, “Evde yoklar. On dördüncü kattaki partiye çıktılar,” dedi.</p>

    <p>“Olsun,” dedim. “Onları beklemem gerek. Kuzenleri oluyorum.”</p>

    <p>Bana salakça, kuşkuyla baktı. “Girişte beklesen iyi olur, ahbap,” dedi.</p>

    <p>“Çok isterdim; Gerçekten isterdim,” dedim. “Ama bacağımı belirli bir biçimde uzatmam gerekiyor. Sanırım, kapılarının önündeki sandalyede otursam çok iyi olacak.”</p>

    <p>Ne cehennemden söz ettiğimi anlamamıştı, yalnızca bir, “Aa!” dedi ve beni yukarı çıkardı. İşler hiç de fena gitmiyordu, vay canına! Ne gülünç şeydi. Anlamadıkları bir şeyler söylediniz mi, millet ne isterseniz yapıyor böyle.</p>

    <p>Bizim katta indim asansörden, başladım Dickstein’lerin tarafına doğru –sahtekârlar gibi topallayarak– yürümeye. Sonra, asansör kapılarının kapandığını duyar duymaz dönüp bizim kapıya yöneldim. Bayağı iyiydim. Artık sarhoşluk filan bile hissetmiyordum. Sonra, anahtarımı çıkardım ve felaket sessiz bir biçimde kapıyı açtım. Sonra, çok çok dikkatli, içeri girip kapıyı kapattım. Aslında hırsız filan olmalıymışım ben.</p>

    <p>Giriş felaket karanlıktı ve tabii ışığı da yakmadım. Bir şeye çarpıp patırtı çıkarmamak için çok dikkatli olmalıydım. Ama artık evde olduğumu kesinlikle biliyordum. Bizim evin girişindeki o tuhaf koku, başka hiçbir yerinkine benzemez. Ne cehennem olduğunu ben de bilmiyorum. Karnabahar kokusu da değil, parfüm kokusu da –ne cehennem olduğunu ben de bilmiyorum– ama o kokuyu alınca evde olduğunuzu anlıyorsunuz. Paltomu çıkarmaya giriştim, ama girişteki o dolapta yığınla askı vardı ve kapısını açtığınız anda çılgınlar gibi takırdamaya başlarlardı, ben de paltomu çıkarmadım. Sonra, bizim Phoebe’nin odasına doğru, çok çok yavaş yürüdüm. Biliyordum, hizmetçi beni duymazdı, yalnızca bir kulağı sağlamdı. Bir zamanlar anlatmıştı bana, oğlan kardeşi kulağına bir saman çöpü sokup kulak zarını delmişti. Bayağı sağırdı yani. Ama annemle babam, özellikle de annemin kulakları lanet tazılar gibidir. Ben de, onların kapısının önünden çok çok yumuşak adımlarla geçtim. Soluk bile almadım, Tanrı aşkına. Babamın kafasına sandalyeyle bile vursanız uyanmaz, ama annem, Sibirya’da öksürseniz, sizi duyar. Felaket sinirlidir. Geceleri vaktin yarısını kalkıp sigara içmekle geçirir.</p>

    <p>Ancak bir saat sonra filan bizim Phoebe’nin odasına varabildim. Ama odasında yoktu. Bunu unutmuştum. D.B. Hollywood’dayken filan, Phoebe onun odasında uyur hep. Evdeki en büyük oda olduğu için seviyormuş orayı. Ayrıca, odada D.B.’nin Philadelphia’da alkolik bir kadından satın aldığı koskocaman çılgın bir yazı masasıyla, on mil genişliğinde ve on mil uzunluğunda dev bir yatak vardı. Yatağı nereden aldığını bilmiyorum. Her neyse, D.B. evde yokken Phoebe o odada yatmaktan çok hoşlanıyor, ağabeyim de kalmasına izin veriyordu. Phoebe’yi o çılgın yazı masasında ödev filan yaparken görmelisiniz. Masa da, neredeyse yatak kadar büyük. Masaya bakınca, Phoebe oturmuş ödev filan yapıyorsa, onu zor fark ediyorsunuz. Kendi odasını çok küçük bulduğu için hiç sevmiyormuş, öyle diyor. Yayılmayı seviyormuş. Bitiyorum buna. Bizim Phoebe’nin yayılacak nesi var ki? Yani...</p>

    <p>Neyse, D.B.’nin odasına felaket sessizce girdim ve masa lambasını yaktım. Bizim Phoebe uyanmadı bile. Işıkta onu seyrettim bir süre. Orada yatmış, uyuyordu, yanağı yastığın kenarında. Ağzı iyice açıktı. Tuhaf bir durumdu bu. Yetişkinler, böyle açık ağızla uyurken berbat görünürler, ama çocuklar öyle görünmüyor. Yastığın üstü olduğu gibi tükürük olsa da, güzel görünüyorlar çocuklar.</p>

    <p>Çevreye bakınarak, sessizce dolandım odada. Artık zatürre olacağım filan diye de üzülmüyordum. Hatta, çok iyi hissediyordum kendimi. Bizim Phoebe’nin elbiseleri yatağın kenarındaki sandalyenin üstündeydi. Bir çocuk için fazla düzenli bizimki. Yani, bazı çocuklar gibi öteberisini ortalığa atmaz. Hödük değildir. Sandalyenin arkasına annemin ona Kanada’dan getirdiği ten rengi ceketi asmıştı. Bluzuyla öteberisi de oturma yerine konmuştu. Ayakkabıları ve çorapları, hemen sandalyenin altında, yerde yan yana duruyorlardı. Bu ayakkabıları daha önce hiç görmemiştim. Yeni alınmışlardı. Şu koyu kahverengi loafer türü şeylerdendi, ayağımda olanlar gibi ve annemin ona Kanada’dan getirdiği takıma da çok uymuştu. Annem Phoebe’yi çok güzel giydirir. Gerçekten. Annem bazı konularda felaket zevk sahibidir. Buz pateni filan gibi şeyleri satın almada pek iyi sayılmaz ya, elbise konusunda mükemmeldir. Diyeceğim, Phoebe ne giyse, bitersiniz. Çoğu çocuklara bir bakın, aileleri varlıklı filan olsa bile, üstleri başları dökülür. Annemin Kanada’dan getirdiği o takımı Phoebe’nin üstünde bir görmenizi isterdim. Dalga geçmiyorum.</p>

    <p>Bizim D.B.’nin yazı masasına oturdum ve üstündeki ıvır zıvıra baktım. Çoğu Phoebe’ye aitti, okul zımbırtıları filan. Çoğu da kitaptı. En üstte duranın kapağında <em>Aritmetik Eğlencedir!</em> yazılıydı. İlk sayfasını açıp şöyle bir baktım. Bizim Phoebe şöyle yazmıştı:</p>

    <blockquote class="duzyazi_1">
      <p>Phoebe Weatherfield Caulfield</p>

      <p>4 B-1</p>
    </blockquote>

    <p>Bittim buna. Phoebe’nin ikinci adı Josephine’dir, Weatherfield filan değil, Tanrı aşkına. Onu her gördüğümde kendisine yeni bir ikinci ad bulmuş oluyor.</p>

    <p>Aritmetik kitabının altında Coğrafya vardı, Coğrafya’nın altında da bir Yazım Bilgisi kitabı. Dersleri çok iyiydi, ama en iyi dersi Yazım Bilgisi’ydi. Yazım Bilgisi kitabının altında da bir sürü defter vardı. Bu kadar çok defteri olan bir başka çocuk daha göremezsiniz. En üstteki defteri açtım ve ilk sayfasına baktım. Şunlar yazılmıştı:</p>

    <blockquote class="duzyazi_2">
      <p>Bernice teneffüste beni gör sana</p>

      <p>çok önemli bir şey söyleyeceğim.</p>
    </blockquote>

    <p>Bu sayfada yalnızca bunlar yazılıydı. Bir sonraki sayfada ise:</p>

    <blockquote class="duzyazi_2">
      <p>Güneydoğu Alaska’da niçin çok</p>

      <p>sayıda konserve fabrikası vardır?</p>

      <p>Çünkü çok fazla sombalığı tutulur.</p>

      <p>Niçin değerli ormanlar vardır?</p>

      <p>Çünkü iklimi uygundur.</p>

      <p>Devletimiz Alaska Eskimolarının</p>

      <p>rahat yaşamaları için ne yapmalıdır? yanıtını yarın ara!!!</p>

      <p class="iceri">Phoebe Weatherfield Caulfield</p>

      <p class="iceri">Phoebe Weatherfield Caulfield</p>

      <p class="iceri">Phoebe Weatherfield Caulfield</p>

      <p class="iceri">Phoebe W. Caulfield</p>

      <p class="iceri">Phoebe Weatherfield Caulfield Esq.</p>

      <p>Lütfen Shirley’ye uzat!!!</p>

      <p>Shirley bana yayım</p>

      <p>dedin ama sen boğasın bizim eve</p>

      <p>gelirken patenlerini de getir.</p>
    </blockquote>

    <p>Orada, D.B.’nin yazı masasında oturdum ve bütün defterleri okudum. Çok fazla bir zamanımı almadı. Böyle şeyleri, bazı çocukların defterlerini, Phoebe’nin olsun, başka çocukların olsun, günlerce, gecelerce okuyabilirim. Çocukların defterlerine biterim. Sonra bir sigara daha yaktım; son sigaramdı. Bir günde üç karton sigara içmiş olmalıyım. Sonunda onu uyandırdım. Yani, orada, o yazı masasının başında sonsuza kadar oturamazdım. Ayrıca, annem babam ansızın bastırıp odaya dalabilirlerdi. Böyle bir şey olmadan ona bir merhaba demek istedim. Ben de onu kaldırdım.</p>

    <p>Çok kolay uyanır Phoebe. Yani, pek öyle bağırmanız filan gerekmez. Tek yapacağınız şey, yatağın kenarına oturup, “Uyan, Phoeb,” demektir, sonra da, tombala, uyanmıştır.</p>

    <p><em>“Holden!”</em> deyiverdi hemen. Bana sarıldı. Çok sevecendir. Yani bir çocuk için biraz fazla sevecendir. Bazen de, <em>çok fazla</em> sevecen oluverir. Onu öptüm. Bana, “<em>Eve</em> ne zaman geldin?” dedi. Beni gördüğüne felaket sevinmişti. Anlıyordunuz.</p>

    <p>“Bağırma öyle. Daha şimdi geldim. Nasılsın bakalım?”</p>

    <p>“İyiyim. Mektubumu aldın mı? Sana beş sayfalık bir...”</p>

    <p>“Evet; bağırma öyle. Aldım, sağ ol.”</p>

    <p>Bana bir mektup yazmıştı. Ama ona yanıt verecek zaman bulamamıştım. Okulda oynayacakları oyun hakkında şeyler yazmıştı. Cuma günü kimseye söz vermememi, onu görmeye gelmemi istiyordu.</p>

    <p>“Oyun nasıl gidiyor?” diye sordum ona. “Adı ne demiştin?”</p>

    <p>“Adı, ‘Amerikalılar için Bir Noel Gösterisi’. Kokmuş bir şey, ama ben Benedict Arnold’ım.” Vay canına, iyice uyanmıştı! Böyle zırvalıkları anlatırken çok heyecanlanır. “Oyun, ben ölürken başlıyor. Yılbaşı gecesi o ruh geliyor ve bana utanç duyup duymadığımı filan soruyor. Biliyorsun işte. Ülkeme ihanet ettiğim için filan. Sen de geliyor musun?”</p>

    <p>“Tabii geliyorum. Kesinlikle geliyorum.”</p>

    <p>“Babam gelemiyor. Uçakla California’ya gitmesi gerekiyormuş.” Vay canına, iyice uyanmıştı! Yatakta oturuyor –bağdaş kurar gibi– ve lanet elimi tutuyordu. “Baksana. Annem <em>Çarşamba günü</em> gelecek demişti,” dedi. “<em>Çarşamba</em> demişti.”</p>

    <p>“Erken ayrıldım; bağırma öyle. Herkesi uyandıracaksın.”</p>

    <p>“Saat kaç? Çok geç geleceklermiş, annem dedi. Norwalk, Connecticut’a bir partiye gittiler,” dedi bizim Phoebe. “Bil bakalım, öğleden sonra ne yaptım! Hangi filme gittim. Bil bakalım.”</p>

    <p>“Ne bileyim; baksana. Ne zaman geleceklerini...”</p>

    <p><em>“Doktor,”</em> dedi bizim Phoebe. “Lister Vakfı’nda özel olarak gösterildi. Yalnızca bugün için; yalnız bugün gösterildi. Kentucky’de bir doktor, sakat ve yürüyemeyen küçük bir kızı battaniyeyle boğmaya kalkıyor. Onu hapse atıyorlar. Mükemmel bir filmdi.”</p>

    <p>“Dinle bir saniye. Ne zaman geleceklerini...”</p>

    <p>“Kızın durumuna çok üzülüyor doktor. Onu battaniyeyle boğmaya kalkıyor. Bu yüzden onu hapse atıyorlar, ama boğmak istediği kız onu sürekli ziyarete geliyor ve yaptığı şey için ona teşekkür diyor. Doktor onu, acı çekmesin diye öldürmek istemiş. Yalnız, biliyor hapse atılmayı hak ettiğini, çünkü doktorlar Tanrı’nın işine karışamazlar. Bizim sınıftaki bir kızın annesi götürdü. Alice Holmborg. Benim en yakın arkadaşım. Bütün sınıftaki tek...”</p>

    <p>“Dur bir saniye, <em>olmaz mı?</em>” dedim. “Sana bir soru sordum. Ne zaman geleceklerini söylediler mi, söylemediler mi?”</p>

    <p>“Söylemediler, ama çok da geç kalmayacaklarmış. Babam arabayı çıkardı, trenlerle uğraşmak zorunda kalmayacaklarmış. Bir de radyo aldık arabaya! Ama annem, araba yolda giderken kimse açamaz diyor.”</p>

    <p>Biraz rahatlamaya başlamıştım. Yani, artık beni evde yakalayacaklar mı diye üzülmekten kurtulmuştum. Boş ver, dedim kendi kendime. Yakalanırsam, yakalanırdım.</p>

    <p>Phoebe’yi görmeliydiniz. Mavi pijamalarını giymişti, yakasında kırmızı filler vardı. Fillere biter bizimki.</p>

    <p>“İyi bir filmdi, ha?”</p>

    <p>“Şahaneydi, ama Alice üşütmüş, annesi de Alice’e durmadan kendisini kötü hissediyor mu diye sordu. Tam, filmde çok önemli bir şey olduğunda, annesi eğilip Alice’e uzanıyor ve kendini kötü hissediyor mu diye sorup duruyordu. Nasıl sinirime dokundu.”</p>

    <p>Sonra ona plağı anlattım. “Baksana, sana bir plak getirdim,” dedim ona. “Yalnız, eve gelirken yolda kırıldı.” Parçaları cebimden çıkardım ve ona gösterdim. “Çok üzgünüm,” dedim ona.</p>

    <p>“Ver onları bana,” dedi. “Saklayacağım.” Elimden aldı ve başucu dolabının çekmecesine koydu. Biterim bu kıza.</p>

    <p>“D.B. Noel’de eve geliyor mu?” diye sordum ona.</p>

    <p>“Gelebilirmiş de gelmeyebilirmiş de, annem öyle dedi. Duruma göre hareket edecekmiş. Annapolis hakkında bir film yazmak için Hollywood’dan ayrılmamak zorunda kalabilirmiş.”</p>

    <p>“Annapolis mi, Tanrı aşkına?”</p>

    <p>“Bir aşk öyküsü filan olacakmış. Bil bakalım, kim oynayacakmış! Hangi film yıldızı? Bil bakalım!”</p>

    <p>“Bana ne bundan şimdi. Annapolis ha, Tanrı aşkına. Annapolis hakkında D.B. ne bilirmiş ki, Tanrı aşkına? O yazdığı öykülerle bunun ne ilgisi var şimdi?” dedim. Vay canına, bu saçmalıklar beni çılgına çeviriyor! Lanet Hollywood. “Koluna ne oldu?” diye sordum ona. Dirseğinde kocaman bir yapışkan bant tomarı görmüştüm. Kolsuz pijama giyer bizimki.</p>

    <p>“Şu Curtis Weintraub denen çocuk, bizim sınıfta, parkta merdivenden inerken itti beni,” dedi. “Görmek ister misin? Başladı kolundan o çılgın yapışkan bandı sıyırmaya.</p>

    <p>“Bırak dursun. Seni neden itti ki?”</p>

    <p>“Ne bileyim? Sanırım benden nefret ediyor. Selma Atterbury’yle ben montuna mürekkep filan attık.”</p>

    <p>“Hiç güzel bir şey değil. Sen nesin; çocuk musun, Tanrı aşkına?”</p>

    <p>“Hayır, ama ben ne zaman parka gitsem, her yerde beni <em>izliyor.</em> Hep beni izliyor. Sinirime dokunuyor.”</p>

    <p>“Herhalde seni <em>beğeniyor.</em> Mürekkep atmak için başka bir neden...”</p>

    <p>“Beni beğenmesini istemiyorum,” dedi. Sonra, bana tuhaf tuhaf bakmaya başladı. “Holden,” dedi, “sen eve niye <em>Çarşamba gününden</em> önce geldin?”</p>

    <p>“Ne?”</p>

    <p>Vay canına, bu kıza her dakika dikkat etmeniz gerekiyordu! Akıllı olmadığını sanıyorsanız, deli olmalısınız.</p>

    <p>“Sen eve niye Çarşamba gününden önce geldin?” diye sordu bana. “Kovulmadın yani, değil mi?”</p>

    <p>“Sana dedim ya. Bizi erken bıraktılar. Tüm okul...”</p>

    <p>“Sen <em>kovuldun. Kovuldun!</em>” dedi bizim Phoebe. Sonra bacağıma yumrukla vurdu. Kafası kızdı mı, iyi yumruk atar. “<em>Kovuldun!</em> Ah <em>Holden!</em>” Elini ağzına götürdü. Bu kız böyle çok duygusallaşıyor, yemin ederim.</p>

    <p>“Kovulduğumu da nereden çıkardın? Yok öyle bir...”</p>

    <p><em>“Kovuldun. Kovuldun,”</em> dedi. Sonra, yine yumruk attı bana. Acımadığını düşünüyorsanız, deli olmalısınız. “Babam seni <em>öldürecek!</em>” dedi. Sonra kendisini yüzükoyun yatağa attı ve lanet yastığı yüzüne bastırdı. Bunu sık sık yapar. Bazen iyice delirir böyle.</p>

    <p>“Kes artık şunu,” dedim. “Kimse beni öldürmez. Kimse bana bir şey... Hadi, Phoeb, çek o lanet şeyi suratından. Kimse beni öldürmez.”</p>

    <p>Yastığı yüzünden çekmiyordu. Canı istemedi mi, ona hiçbir şey yaptıramazsınız. Bana, “Babam seni <em>öldürecek,</em>” deyip duruyordu. O lanet yastık yüzündeyken ne dediğini zor anlıyordunuz.</p>

    <p>“Kimse beni öldürmez. Kafanı bir kullansana. Her şeyden önce, zaten ben gidiyorum. Ne yapabilirim, gider bir çiftlikte iş bulur, bir süre çalışırım. Bir herif tanıyorum, büyükbabasının Colorado’da bir çiftliği var. Orda iş bulabilirim,” dedim. “Seninle sürekli haberleşiriz ben gittikten sonra, yani gidersem. Hadi. Çek şunu suratından. Hadi, hey, Phoeb! Lütfen! Lütfen, tamam mı?”</p>

    <p>Yastığı yüzünden çekmiyordu. Çekmeyi denedim, ama bizimki acayip kuvvetliydi. Onunla çekişmekten bıktım. <em>Vay canına,</em> yastığı yüzünde tutmak istiyorsa, <em>tutuyordu</em> yani! “Phoebe, <em>lütfen.</em> Çek şunu yüzünden,” dedim durdum. “Hadi, hey... Hey, Weatherfield. Hadi çek şunu.”</p>

    <p>Çekmiyordu. Bazen ona söz dinletemezdiniz. Sonunda kalktım, oturma odasına gittim ve sehpadaki kutudan birkaç sigara alıp cebime attım. Hiç sigaram kalmamıştı.</p>
  </div>
</body>
</html>
