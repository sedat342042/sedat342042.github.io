<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 12</h1>

    <p>Bindiğim taksi, içine birileri kurabiye dökmüş gibi kokan eski püskü bir arabaydı. Geceleri ne zaman bir yere taksiyle gitmeye kalksam, bu iğrenç arabalara rastlarım zaten. İşin daha kötü yanı, dışarılar çok sessiz ve ıssızdı; Cumartesi gecesi olduğu halde. Sokaklarda kimseleri göremiyordum. Ara sıra, sokakta karşıya geçen bir adamla bir kız görüyordunuz yalnızca, ellerini birbirlerinin beline atmış durumda ya da yanlarında hatunlarla bir sürü eşkıya kılıklı herif görüyordunuz, hepsi de, bahse girerim ki, gülünç bile olmayan şeylere sırtlanlar gibi gülüyorlardı. Gece geç saatlerde New York’ta birinin kahkaha atması dehşet verici bir şeydir. Millerce öteden duyabilirsiniz. Bunu duyunca yalnızlığınız daha da artar, moral diye bir şey kalmaz insanda. İçimden, eve gitmeyi geçirip duruyordum, canım, bizim Phoebe’yle gırgır geçmek istiyordu. Ama sonunda, biraz yol alınca, şoförle konuşmaya başladım. Adı Horwitz’di. Daha önce bindiğim taksinin şoföründen çok daha iyi bir herifti. Neyse, belki bu şoför ördekleri bilir diye düşündüm.</p>

    <p>“Hey, Horwitz,” dedim. “Central Park’taki o gölün ordan hiç geçtin mi? Central Park’ın güneyinde, hani.”</p>

    <p>“<em>Neyden</em> geçtim mi?”</p>

    <p>“Gölden. Şu küçük yapay göl. Ördekler var hani. Bilirsin.”</p>

    <p>“Ee, ne olmuş yani?”</p>

    <p>“Gölde yüzen ördekleri diyorum. Bahar geldiğinde filan yüzüyorlar ya. Acaba kış geldiğinde nereye gidiyorlar, haberin var mı?”</p>

    <p>“<em>Kimler</em> nereye gidiyor?”</p>

    <p>“Ördekler. Haberin var mı? Acaba, biri onları kamyonla alıp götürüyor mu, yoksa kendiliklerinden mi uçup gidiyorlar; güneye filan yani?”</p>

    <p>Bizim Horwitz iyice dönüp bana bir baktı. Çok sabırsız bir herifti. Ama kötü bir herif değildi. “Ne cehenneme gittiklerini ben nereden bileyim? Böyle aptal bir şeyi ben nereden bileyim?”</p>

    <p>“Bozulma hemen,” dedim. Bozulmuş gibiydi.</p>

    <p>Onunla konuşmayı kestim. Böyle lanet lanet alınacaksa, onunla konuşmanın bir gereği yoktu. Ama bu kez de kendisi açtı. Yine iyice bana doğru döndü ve, “<em>Balıklar</em> hiçbir yere gitmez. Neredeyseler orda kalır balıklar. O lanet gölde de.”</p>

    <p>“Balıklar mı? Balıktan söz eden oldu mu şimdi? Balık dedin mi, farklı tabii. <em>Ördeklerden</em> bahsediyorum burada ben.”</p>

    <p>“Nesi farklıymış? Hiç de farklı değil,” dedi Horwitz. Ağzını her açışında bir şeye bozuluyordu adam. “Balıkların durumu ördeklerden daha da kötü, kışın yani, Tanrı aşkına. Bir kafanı kullan, Tanrı aşkına.”</p>

    <p>Bir dakika kadar bir şey söylemedim. Sonra, “Peki. O küçük göl olduğu gibi buz tutunca, üstünde millet paten kayarken filan, balıklar ne yapıyor, acaba?”</p>

    <p>Bizim Horwitz yine döndü. “Sen ne demek istiyorsun, ha? Ne yapıyorlarsa yapıyorlar,” diye haykırdı bana. “Durdukları yerde duruyorlar, Tanrı aşkına.”</p>

    <p>“Buza dayanamazlar. Göl buz tuttu mu dayanamazlar.”</p>

    <p>“Dayanamazlar mı? Biz, dayanırlar mı dedik, şimdi?” dedi Horwitz. Felaket heyecanlanmıştı, arabayı, gidip bir lamba direğine toslayacak diye korkuyordum. “Onlar o lanet buzun içinde yaşar. Onlar öyle yaşıyor, Tanrı aşkına. Bütün kış boyunca, donup öylece kalıyorlar.”</p>

    <p>“Öyle mi? Peki ne yiyorlar? Kaskatı donup kalıyorlarsa, <em>yiyecek</em> filan nasıl arıyorlar?”</p>

    <p>“<em>Onlar,</em> Tanrı aşkına; neyin var senin, ha? Onlar besinlerini buzun içindeki yosunlardan filan alıyorlar. <em>Gözeneklerini</em> hep açık tutuyorlar. Onların <em>doğası</em> öyle, Tanrı aşkına. Beni anlıyor musun?” Yine iyice dönüp bana baktı.</p>

    <p>“Hı,” dedim. Konuşmayı kestim. Arabayı bir yere çarpacak diye korkuyordum. Ayrıca, bu kadar alıngan bir herifle bir şey tartışmanın bir anlamı yoktu. “Bir yerde durup benimle bir içki içmeye ne dersin?” dedim.</p>

    <p>Bana yanıt vermedi. Sanırım, hâlâ düşünüyordu. Bir daha sordum. İyi bir herifti. Epey matrak filan biri yani.</p>

    <p>“İçkiye zamanım yok, ahbap,” dedi. “Hem, sen kaç yaşındasın? Neden evinde, yatağında değilsin?”</p>

    <p>“Daha uykum gelmedi.”</p>

    <p>Ernie’nin yerine geldik, ücreti öderken bizim Horwitz yine balık diye tutturdu. “Bana bak,” dedi. “Sen balık olsaydın, Tabiat Ana <em>sana da</em> göz kulak olurdu, değil mi? Tamam mı? O balıklar kış geldi diye <em>ölüverecekler</em> sanma, tamam mı?”</p>

    <p>“Hayır, ama...”</p>

    <p>“Çok haklısın, tabii ölmezler,” dedi Horwitz ve ok gibi fırladı gitti.</p>

    <p>Artık iyice geç olmasına karşın, bizim Ernie’nin Yeri balık istifi doluydu. Hazırlık okullarından ve üniversitelerden gelmiş zıpırlarla doluydu her yer. <em>Benim</em> gittiğim okullar dışında, yeryüzündeki her lanet okul Noel tatiline erken çıkardı. Paltonuzu vestiyere bile veremiyordunuz bu kalabalıkta. Ama ortalık oldukça sessizdi, çünkü bizim Ernie piyano çalıyordu. Herifin piyanoya oturması bile, Tanrı aşkına, <em>kutsal</em> bir şeydi sanki. Yani, hiç kimse <em>onun kadar</em> iyi çalamazdı. Benden başka üç kadar çift, masa bekliyorlar, itişerek, ayakuçlarında yükselerek, bizim Ernie’yi görmeye çalışıyorlardı. Piyanonun önünde kocaman lanet bir ayna vardı, Ernie’nin suratına da iri bir spot lamba çevirmişlerdi, böylece, o piyano çalarken, suratını seyredebiliyordunuz, <em>parmaklarını</em> değil ama; o kocaman moruk suratını yalnızca. Aman, ne önemli yani. İçeri girdiğimde çaldığı şarkının adını pek hatırlamıyorum, ama Ernie’nin içine ettiği kesindi. Tiz notalarda, hödükçe, gösterişli süslemeler ve daha bir sürü numaralar çekip beni hasta etti. Şarkıyı bitirdiğinde kalabalığın halini bir görseniz, kusardınız. Çıldırdılar sanki. Bunlar kesinlikle, filmlerde gülünç bile olmayan şeylere sırtlanlar gibi gülen o geri zekâlılardandı. Yemin ederim, ben bir piyanist ya da aktör filan olsaydım ve bu sersemler de benim olağanüstü biri olduğumu düşünselerdi, bu durumdan nefret ederdim. Beni alkışlamalarını bile istemezdim. İnsanlar hep yanlış şeyleri alkışlıyorlar. Ben piyanist olsaydım, gider bir kenefe kapanır, öyle çalardım. Neyse, şarkıyı bitirdiğinde, millet acayip bir alkış tutturdu, bizim Ernie de taburesinde döndü ve o müthiş sahtekâr <em>alçakgönüllü</em> tavrıyla eğildi. Sanki, harika bir piyanist olmakla birlikte, acayip alçakgönüllü bir herifmiş gibi. Bu ne sahtekârlıktı; Ernie’nin bu kasıntı halleri yani. Gülünçtü ama, şarkıyı bitirdiğinde ona acımıştım. Piyanoyu doğru dürüst çalıp çalmadığının bile farkında olduğunu sanmıyorum. Ben biraz da, onu böyle acayip alkışlayan sersemlerde buluyorum kabahati; bir fırsat bulsalar, kötülemedik hiç kimse bırakmaz bunlar. Neyse, kalkıp otele dönmek üzereydim, ama daha çok erkendi ve canım pek yalnız kalmak istemiyordu.</p>

    <p>Sonunda o kokmuş masaya oturttular beni, duvarla lanet bir sütun arasına; hiçbir şey göremiyordunuz yani. Yan masadakiler yerlerinden kalkmasalar –kalkmazlardı da, namussuzlar– yerinize geçip oturamayacağınız o küçücük masalardandı, aslında sandalyenize <em>tırmanarak</em> oturuyordunuz. Viski soda ısmarladım, <em>daiquri</em>’den sonra en sevdiğim içkidir. Ernie’nin Yeri’nde, altı yaşında bile olsanız, içki getirirlerdi size, ortalık çok karanlıktı ve kimse kaç yaşında olduğunuza bakmazdı. Uyuşturucu düşkünü biri de olabilirdiniz, hiç kimsenin umurunda değildi.</p>

    <p>Her yanım salaklarla çevriliydi. Şaka etmiyorum. Şu öbür küçük masada, yani tam tepemde, komik görünüşlü bir herifle, komik görünüşlü bir kız vardı. Benim yaşımdaydılar, belki benden biraz büyüktüler. Ama ne gülünçtüler. Zorunlu olarak ısmarladıkları ilk içkiyi çabuk bitirmemeye çalışıyorlardı. Bir süre ne konuştuklarına kulak verdim, yapacak bir işim yoktu. Herif kıza bugün öğleden sonra seyrettiği lig maçını anlatıyordu. Lanet maçta geçen her ayrıntıyı –gırgır geçmiyorum– tek tek sıraladı kıza. Hayatta dinlediğim en can sıkıcı herifti. Kızın lanet maçla bir ilgisi olmadığını da anlıyordunuz, ama kız heriften daha da komik görünüşlüydü, sanırım bu yüzden de herifi dinlemek zorundaydı. Yani, gudubet kızların işi gerçekten zor. Bazen onlara çok acıyorsunuz. Bazen onlara bakamam bile, özellikle sersem herifler onlara maç anlatıyorlarsa. Ama sağ yanımdaki konuşmalar daha da rezaletti. Sağ yanımda gri flanel takım elbisesi, kıpır kıpır <em>Tattersall</em> desenli yeleğiyle fena halde Joe Yale kılıklı bir herif oturuyordu. Tüm bu Doğu Kıyısı üniversitelerinde okuyan piçler birbirlerine benzerler. Babam benim Yale’e gitmemi istiyor veya Princeton’a, ama yemin ederim, ölsem de o Doğu Kıyısı üniversitelerine gitmek istemem. Neyse, bu Joe Yale kılıklı herifin yanındaki kız felaket güzeldi. Vay canına, kız pek güzeldi! Her şeyden önce, ikisi de hafif kafayı bulmuşlardı. Herif bir yandan, masanın altından kızı kurcalarken, bir yandan da kaldığı yatakhanede bir herifin bir kutu aspirin alıp nasıl canına kıymak üzere olduğunu filan anlatıyordu. Kız durmadan, “Ay, ne korkunç şey... Yapma, sevgilim. Lütfen yapma. Burada olmaz,” diyordu. Düşünün yani, herif aynı anda hem kızı kurcalıyor, hem de canına kıymaya kalkışan birini anlatıyor! Bittim buna.</p>

    <p>Orada öyle bir başıma otura otura kendimi iyice mıymıntı hissetmeye başlamıştım. Sigara ve içki içmekten başka yapacak bir şey yoktu. Ben de garsondan, Ernie’ye gidip benimle bir içki içer mi diye sormasını istedim. Ona, D.B.’nin kardeşi olduğumu bildirmesini söyledim. Ama bu namussuzlar sözünüzü hiç kimseye iletmezler.</p>

    <p>Birdenbire yanıma bir kız geldi ve, “Holden Caulfield!” dedi. Adı Lillian Simmons’tu. Ağabeyim D.B. bir süre onunla gezip tozmuştu. Acayip iri ampulleri vardı.</p>

    <p>“Selam,” dedim. Ayağa kalkmaya çalıştım tabii, ama böyle bir yerde ayağa kalkmak bayağı bir işti yani. Lillian’ın yanında, baston yutmuş gibi dolaşan bir deniz subayı vardı.</p>

    <p>“Seni görmek ne harika!” dedi bizim Lillian Simmons. Kesinlikle bir sahtekârdı. “Ağabeyin nasıl?” Zaten bilmek istediği de yalnızca buydu.</p>

    <p>“İyidir. Hollywood’da.”</p>

    <p>“Hollywood’da mı? Ne harika! Orda ne yapıyor?”</p>

    <p>“Bilmem. Yazarlık yapıyor,” dedim. Canım bu konuyu konuşmak istemiyordu. Kızın halinden, Hollywood’da olmayı pek önemli bir şey sandığını anlıyordunuz. Hemen herkes öyle sanıyor. Özellikle de, ağabeyimin tek bir öyküsünü bile okumamış olanlar. İşte buna deli oluyorum.</p>

    <p>“Ay, ne hoş,” dedi bizim Lillian. Sonra beni o denizci herifle tanıştırdı. Adı Yarbay Blop gibi bir şeydi. Elinizi sıkarken kırk parmağınızı birden kırmazsa, yavşak olacağını sanan türden bir herifti. “Yalnız başına mısın, bebeğim?” diye sordu bizim Lillian. Trafiği kesmekten pek hoşlandığını anlıyordunuz. Garson onun yoldan çekilmesini bekliyordu, ama Lillian’ın haberi bile yoktu garsondan. Ne gülünçtü ama. Garsonun ondan hoşlanmadığını anlıyordunuz, denizci herifin bile ondan hoşlanmadığını görebiliyordunuz, Lillian’la çıktığı halde. Ve <em>ben de</em> ondan pek hoşlanmıyordum. Ondan hiç kimse hoşlanmıyordu. Acımak zorunda kalıyordunuz ona, bir bakıma. “Çıktığın bir kız yok mu?” diye sordu bana. Öyle, ayakta onu dinliyordum, bana oturmamı bile söylemiyordu. Sizi böyle saatlerce ayakta tutan bir tipti. “Ne yakışıklı, değil mi?” diye denizci herife sordu. “Holden, her dakika daha yakışıklı oluyorsun.” Denizci herif ona ilerlemesini söyledi. Ona yolu tıkadığını söyledi. “Holden, gel bize katıl,” dedi bizim Lillian. “İçkini de getir.”</p>

    <p>“Çıkmak üzereydim,” dedim ona. “Biriyle buluşacağım.” Lillian’ın bana şirin görünmeye çalıştığını anlıyordunuz. Ben de D.B.’ye ondan söz edecektim, hesapta.</p>

    <p>“Seni, küçük yaramaz, seni. Sen bilirsin. Gördüğünde ağabeyine ondan nefret ettiğimi söyle.”</p>

    <p>Sonra gitti. Denizci herifle ben birbirimize, tanıştığımıza memnun olduğumuzu söyledik, ki böyle, tanıştığıma hiç memnun olmadığım kimselere, durmadan, “Tanıştığımıza memnun oldum,” demek beni öldürüyor. Ama hayatta kalmak istiyorsanız, ille de bu zırvaları söylemek zorundasınız.</p>

    <p>Lillian’a biriyle buluşacağımı söyledikten sonra, artık oradan çekip gitmekten başka bir seçeneğim kalmamıştı. Bizim Ernie’yi yarım yamalak da olsa dinlemek için bile kalamazdım. Ama burada bir masada bizim Lillian ve o denizci herifle oturup sıkıntılara da giremezdim. Ben de çıktım oradan. Ama vestiyerden paltomu alırken çok kızgındım. İnsanlar her işinizi berbat ediyorlar böyle.</p>
  </div>
</body>
</html>
