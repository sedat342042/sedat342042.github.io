<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 7</h1>

    <p>Perdelerin arasından bizim odanın ışığı sızıyordu biraz. Ackley’yi görebiliyordum, yatağında yatıyordu. Çok iyi biliyordum, bal gibi uyanıktı. “Ackley?” dedim. “Uyanık mısın?”</p>

    <p>“Evet.”</p>

    <p>Oda oldukça karanlıktı, yerde bir ayakkabıya bastım, az kalsın kafa üstü çakılıyordum. Ackley yatağında doğruldu, kolunun üstüne yaslandı. Suratına beyaz bir zımbırtı sürmüştü, sivilceleri için. Hortlağa dönmüştü karanlıkta. “Ne yapıyorsun, bakayım?” dedim.</p>

    <p>“Ne demek, ne yapıyorsun? İkiniz gürültü etmeye başlamadan önce uyumaya çalışıyordum. Niçin kavga ediyordunuz ki?”</p>

    <p>“Işık nerede?” Düğmeyi bulamıyordum. Elimle duvarı araştırıyordum.</p>

    <p>“Işığı ne yapacaksın?.. Sağ elinin altında.”</p>

    <p>Sonunda düğmeyi buldum ve ışığı yaktım. Bizim Ackley gözlerini korumak için elini ışığa siper etti.</p>

    <p><em>“Tanrım!”</em> dedi. “Ne oldu sana böyle?” Üstümdeki kanlardan filan söz ediyordu.</p>

    <p>“Stradlater’la atıştık biraz,” dedim. Sonra yere oturdum. Odalarında hiç sandalyeleri filan da olmazdı. Sandalyeleri hangi cehenneme atmışlardı, hiç bilmiyorum. “Baksana,” dedim, “biraz kanasta oynamak ister misin?” Ackley kanasta hastasıydı.</p>

    <p>“Hâlâ kanıyor, Tanrı aşkına. Üstüne bir şey koysan iyi olacak.”</p>

    <p>“Durur, durur. Baksana. Biraz kanasta oynamak istersin, değil mi?”</p>

    <p>“Kanasta mı, Tanrı aşkına. Saate bakar mısın, bir zahmet?”</p>

    <p>“Geç değil. Daha on bir, on bir buçuk.”</p>

    <p>“<em>Daha</em> on birmiş!” dedi Ackley. “Bana bak. Sabah kalkıp ayine gitmem gerek, Tanrı aşkına. İkiniz kalkmış lanet gece yarısında bağrışıp kavga... Niçin kavga ediyordunuz ki?”</p>

    <p>“Anlatmak uzun sürer şimdi. Sıkmayayım seni Ackley. Senin iyiliğini düşünüyorum ben,” dedim ona. Onunla özel konulara girmezdim. Her şeyden önce, bu Ackley, Stradlater’dan da budalaydı. Ackley’ye bakarsak, Stradlater dâhi filan sayılırdı. “Hey,” dedim, “bu gece Ely’nin yatağında uyusam, bir sakıncası var mı? Yani, yarın geceden önce dönmeyecek, değil mi?” Çok iyi biliyordum, dönmezdi. Ely her lanet hafta sonu evine giderdi.</p>

    <p>“Ne zaman gelir, <em>ben</em> ne bileyim?” dedi Ackley.</p>

    <p>Vay canına, nasıl bozuldum buna! “Ne demek, ne bileyim? Ne zaman geleceğini nasıl bilmezsin? Pazar gecesinden önce gelmez, değil mi?”</p>

    <p>“Gelmez de, Tanrı aşkına, ben nasıl her isteyene, buyur Ely’nin yatağına yat derim, ha?”</p>

    <p>İşte buna daha felaket bozuldum. Oturduğum yerden uzanıp, lanet omzuna dokundum. “Ackley, oğlum,” dedim, “sen çok kıyak delikanlısın. Bunu biliyor musun?”</p>

    <p>“Tamam, yani ciddiyim, ben nasıl her isteyene...”</p>

    <p>“Sen gerçekten kıyak delikanlısın. Sen efendi ve aydın bir çocuksun,” dedim. Öyleydi de, yani. “Sigaran bulunur mu, acaba? Bir yok de, öleyim daha iyi.”</p>

    <p>“Hayır, yok sigaram. Gerçekten yok. Baksana, ne cehenneme kavga ediyordunuz?”</p>

    <p>Ona yanıt vermedim. Tek yaptığım, kalkıp pencereye gitmek ve dışarıya bakmak oldu. Birdenbire kendimi felaket yapayalnız hissetmiştim. İçimden neredeyse ölmek geçti.</p>

    <p>“Niçin kavga ediyordunuz ki?” dedi Ackley belki ellinci kez. Herif buna takmıştı kafayı.</p>

    <p>“Senin için,” dedim.</p>

    <p>“<em>Benim</em> için mi, Tanrı aşkına?”</p>

    <p>“Evet. Senin lanet onurunu savunmak için. Stradlater bana, senin rezil bir herif olduğunu söyledi. Bunu söyledikten sonra yakasını elimden kurtaramazdı.”</p>

    <p>Bu sözlerim onu heyecanlandırmıştı. “Dedi, ha? Dalga geçme? Dedi, ha?”</p>

    <p>Ona yalnızca şaka yaptığımı söyledim. Sonra gidip Ely’nin yatağına uzandım. Kendimi felaket yalnız hissediyordum.</p>

    <p>“Burası leş gibi kokuyor,” dedim. “Çoraplarının kokusu ta buraya geliyor. Çoraplarını çamaşırhaneye filan hiç göndermez misin sen?”</p>

    <p>“Hoşuna gitmediyse, sen bilirsin ne yapacağını,” dedi. Çok da akıllıydı yani. “Şu lanet ışığı söndürsene.”</p>

    <p>Işığı hemen söndürmedim. Ely’nin yatağında yatmaya devam ettim, Jane’i filan düşünerek. Stradlater’ın onunla, o koca götlü Ed Banky’nin arabasına kapandığını düşündükçe taş kesiliyordum. Siz bu Stradlater’ı nereden bileceksiniz? Ama ben bilirim. Pencey’deki heriflerin çoğu, kızlarla cinsel ilişkide bulunduklarını anlatır dururlar –Ackley gibi mesela– ama bu Stradlater gerçekten yapardı. Böyle en az iki kızı becerdiğine tanık oldum. Gerçekti yani.</p>

    <p>“O soluk kesici yaşamöykünü anlat bana, Ackley, oğlum,” dedim.</p>

    <p>“Şu lanet ışığı söndürür müsün? Yarın kalkıp ayine gitmek zorundayım.”</p>

    <p>Kalktım, ışığı söndürdüm, mutlu olur belki diye. Sonra yine Ely’nin yatağına uzandım.</p>

    <p>“Niyetin ne senin; Ely’nin yatağında uyuyacaksın, öyle mi?” dedi Ackley. Vay canına, ne de konukseverdi yani!</p>

    <p>“Olabilir. Olmayabilir de. Canını sıkma sen.”</p>

    <p>“Canımı sıktığım filan yok. Yalnız, Ely birden gelip burada birini bulursa diye...”</p>

    <p>“Rahatla. Burada uyumayacağım. O lanet konukseverliğinden yararlanmaya çalışmıyorum yani.”</p>

    <p>Birkaç dakika geçmedi ki, Ackley çılgınlar gibi horlamaya başladı. Yine de orada, karanlıkta yatmaya devam ettim, bizim Jane’le Stradlater’ın Ed Banky’nin arabasında ne yaptıklarını düşünmemeye çalışarak. Ama bu olanaksızdı. Sorun, bu Stradlater herifinin tekniğini bilmemden kaynaklanıyordu. Bunu bilmem durumu daha da kötüleştiriyordu. Bir kez, Stradlater’la ben birlikte birer kızla buluşmuştuk. Ed Banky’nin arabasında, onlar arkada, biz önde oturuyorduk. Herifte ne teknik vardı ama. Kızı o sakin, o <em>içten</em> sesiyle tavlamaya çalışıyordu; sanki, yalnızca çok yakışıklı bir herif değilmiş, aynı zamanda efendi ve <em>içten</em> bir herifmiş gibi. Onu dinlerken neredeyse kusuyordum. Kız durmadan, “Hayır, <em>lütfen.</em> Lütfen, yapma. <em>Lütfen,</em>” diyordu. Ama bizim Stradlater kızı, o içten Abraham Lincoln sesiyle yumuşatmaya devam ediyordu. Sonunda, arka tarafta korkunç bir sessizlik oldu. Gerçekten utanç vericiydi. O gece orada o kızı becerdiğini sanmıyorum; ama felaket yaklaşmıştı buna. <em>Felaket</em> yaklaşmıştı.</p>

    <p>Orada uzanmış, bunları düşünmemeye çalışırken, bizim Stradlater’ın keneften dönüp odaya girdiğini duydum. O pis tıraş takımlarını filan bıraktığını, pencereyi açtığını duyabiliyordunuz. Temiz hava hastasıydı kendisi. Bir süre sonra, ışığı söndürdü. Nerede olduğuma bakınmadı bile.</p>

    <p>Dışarısı, sokak, daha da moral bozucuydu. Artık araba sesi de duyamıyordunuz. Kendimi çok yalnız, çok berbat hissediyordum. Ackley’yi uyandırmak bile istedim.</p>

    <p>“Hey, Ackley,” dedim fısıldarcasına. Stradlater’ın duş perdelerinin arasından beni duymasını istemiyordum.</p>

    <p>Ackley beni duymuyordu.</p>

    <p>“Hey, Ackley!”</p>

    <p>Beni hâlâ duymuyordu. Kaskatı uyuyordu.</p>

    <p>“Hey, Ackley!”</p>

    <p>Bunu duymuştu artık.</p>

    <p>“Senin neyin var?” dedi. “Şurda dalmış, uyuyordum, Tanrı aşkına!”</p>

    <p>“Baksana! Manastıra nasıl giriliyor?” diye sordum ona. Bir manastıra girme fikriyle oyalanıyordum. “Katolik olman filan mı gerekiyor?”</p>

    <p>“Tabii ki Katolik olman gerekir. Piç herif, beni böyle aptalca sorular sormak için mi...”</p>

    <p>“A, hadi uyu öyleyse. Zaten ben de manastıra filan girecek değilim. Bendeki bu şansla, girdiğim manastırın papazları da ters cinsten çıkar. Hepsi de manyak piçler olur yani. Ya da yalnızca piç herifler.”</p>

    <p>Bunu dememle birlikte, bizim Ackley kalktı, yatağında oturdu. “Bana bak,” dedi. “<em>Benim için</em> ne dersen de, ama lanet dinimle dalga geçmeye kalkarsan, Tanrı aşkına...”</p>

    <p>“Sakin ol,” dedim. “Kimse senin lanet dininle dalga geçmiyor.” Ely’nin yatağından kalktım ve kapıya yöneldim. Bu manyak ortamda daha fazla takılmak istemiyordum. Giderken durdum, Ackley’nin elini tuttum ve tantanalı, sahtekârca bir tavırla tokalaştım onunla. Elini çekti. “Bu ne oluyor şimdi?” dedi.</p>

    <p>“Hiçbir şey olmuyor. Yalnızca, çok kıyak bir herif olduğun için sana teşekkür etmek istedim, hepsi bu,” dedim. Bu sözü, o çok içli ses tonuyla söylemiştim. “En büyük sensin, Ackley, oğlum,” dedim. “Bunu biliyor musun?”</p>

    <p>“Uyanık herif. Bir gün biri sana gününü gös...”</p>

    <p>Durup dinlemedim bile onu. Lanet kapıyı çektim, koridora çıktım.</p>

    <p>Herkes uyumuştu veya hafta sonu nedeniyle ya dışarda ya da evindeydi. Koridor çok sessiz ve moral bozucuydu. Leaky’yle Hoffmann’ın oda kapısının önünde boş bir Kolynos diş macunu kutusu duruyordu, merdivenlere doğru yürürken ayağımdaki içi tüylü terliklerle kutuya şut çektim durdum. Ne yapayım derken, aşağıya inip Mal Brossard ne yapıyor diye bir bakmak geçti aklımdan. Ama birden vazgeçtim. Birdenbire ne yapacağıma karar verdim; gidip New York’ta bir otelde –çok ucuz filan bir otelde– kalacak, Çarşambaya kadar kendime gelecektim. Sonra, Çarşamba günü, dinlenmiş ve kendimi kıyak hissederek filan eve gidecektim. Thurmer’ın, atıldığımı bildiren mektubu bizimkilerin eline herhalde Salı ya da Çarşamba’dan önce geçmez diye hesapladım. Bizimkiler durumu öğrenip içlerine sindirmeden eve gitmek istemiyordum. Annem birden histeriye kapılıverir. Aslında, annem böyle şeyleri içine sindirdikten sonra pek fena sayılmaz. Ayrıca, biraz tatil yapmaya ihtiyacım vardı. Sinirlerim mahvolmuştu. Gerçekten mahvolmuştu.</p>

    <p>Neyse, kararımı vermiştim. Ben de odaya gidip ışığı yaktım. Bavulumu filan toplamaya başladım. Toplanacak bir iki şeyim kalmıştı zaten. Bizim Stradlater uyanmadı bile. Bir sigara yaktım, giyindim ve iki bavulumu da yerleştirip kapattım. Hepsi iki dakikamı aldı. Bavul toplamakta acayip hızlıyımdır.</p>

    <p>Toparlanırken bir şey biraz moralimi bozdu. Annemin daha birkaç gün önce bana yolladığı buz patenlerini bavula yerleştirmeliydim. İşte buna moralim bozuldu. Annemin Spaulding mağazasına gidip satıcıya milyonlarca bayıltıcı soru yöneltmesini gözümün önüne getirdim ve ben de, kalkmış yine bir okuldan daha kovulmuştum. Buna çok üzüldüm. Bana yanlış cins patenlerden almıştı –ben yarış pateni istemiştim, o hokey pateni almıştı– ama yine de üzüldüm. Bana birisi bir armağan verdiğinde, sonunda üzülen hep ben olurum.</p>

    <p>Hazırlanmam bittiğinde paramı saydım. Tam olarak kaç param vardı, bilemiyorum, ama epeyce yüklüydüm. Bir hafta kadar önce büyükannem bir yığın para yollamıştı. Büyükannem oldukça cömerttir. Artık pek aklı başında değil sayılır –felaket yaşlı– ve doğum günüm için bana yılda dört kez para gönderip duruyor. Neyse, oldukça yüklü olmama karşın, fazladan paraya ihtiyaç duyabilirdim. Nereden bileceksiniz? Ben de ne yaptım, inip Frederick Woodruff’ı, şu daktilomu ödünç verdiğim herifi uyandırdım. Ona daktilo için kaç para vereceğini sordum. Epey varlıklı bir herifti. Pek satın almak istemediğini söyledi. Sonunda aldı ama. Doksan kâğıda aldığım şeye, yalnızca yirmi kâğıt verdi. Onu uyandırdığıma çok bozulmuştu.</p>

    <p>Tam çıkarken, elimde bavullarla filan, merdivenin yanında durdum ve lanet koridora son bir kez daha baktım. Ağlıyordum. Neden, bilmiyorum. Kırmızı av şapkamı giydim, hoşuma gittiği biçimde siperini arkaya çevirdim ve avazım çıktığı kadar, <em>“Uyuyun bakalım, geri zekâlılar!”</em> diye bağırdım. Bahse girerim, o kattaki bütün herifler uyanmıştır. Sonra defolup gittim. Salağın biri merdivenlere fıstık kabukları atmıştı, az daha düşüp bir yerimi kırıyordum.</p>
  </div>
</body>
</html>
