<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 23</h1>

    <p>Telefonda sözü fazla uzatmadım, çünkü annem babam konuşmanın tam ortasında gelip beni basabilirlerdi. Gelmediler ama. Bay Antolini çok iyi karşıladı. İstersem hemen gelebileceğini söyledi. Sanırım onu ve karısını uyandırmıştım, çünkü telefona yanıt vermeleri epeyce bir zaman aldı. Bana kötü bir durum var mı diye sordu, yok dedim. Pencey’den atıldım ama, dedim. Ona bunu söyleyebileceğimi düşünmüştüm. Ben ona bunu söyleyince, “Aman Tanrım,” dedi. Mizah duygusu bayağı iyidir bizim Bay Antolini’nin. Canım istiyorsa hemen gelebileceğimi söyledi.</p>

    <p>Tanıdığım en iyi öğretmendi Bay Antolini. Epeyce genç bir herifti, yaşı ağabeyim D.B.’den fazla büyük değildi. Onunla saygınızı yitirmeden filan şakalaşabilirdiniz. Size anlattığım o kendini pencereden atan çocuğu, James Castle’ı, sonunda yerden kaldıran Bay Antolini olmuştu. Bizim Bay Antolini çocuğun nabzına bakmış, paltosunu çıkarmış, James Castle’ın üstüne örtmüş ve kaldırıp kucağında ta revire kadar götürmüştü. Duraksamamıştı bile, paltosu kanlanacakmış filan diye.</p>

    <p>D.B.’nin odasına döndüğümde, bizim Phoebe radyoyu açmıştı. Dans müziği çalıyordu. Ama çok hafif açmıştı, hizmetçi duyamazdı. Onu görmeliydiniz. Yatağın tam ortasında, örtülerin üstüne, şu yoga yapan herifler gibi bağdaş kurmuş, oturuyordu. Müzik dinliyordu. Bitiyorum bu kıza.</p>

    <p>“Hadi,” dedim. “Dans edelim mi?” Ona dans etmeyi daha minicikken öğretmiştim. Çok iyi dans eder. Yani, ben ona birkaç şey öğrettim. Çoğu şeyleri kendi kendine öğrendi. Bir insana <em>gerçekten</em> nasıl iyi dans edeceğini öğretemezsiniz.</p>

    <p>“Ayakkabıların,” dedi.</p>

    <p>“Çıkarıyorum. Hadi.”</p>

    <p>Yataktan resmen hoplayıp indi, benim ayakkabılarımı çıkarmamı bekledi, ardından bir süre dans ettik onunla. Felaket iyiydi. Çocuklarla dans eden insanlardan pek hoşlanmam, çünkü çoğu zaman felaket bir manzara çıkar ortaya. Yani, bir restoranda yemeğe filan çıkmışsanız, bir bakıyorsunuz, yaşlı bir herif bir çocuğu dans pistine götürüyor. Çoğu zaman da, yanlışlıkla çocuğun elbisesinin arkasını havalara kaldırıyorlar, korkunç bir manzara çıkıyor karşınıza. Ben Phoebe’yle böyle yerlerde dans etmem. Biz yalnızca evde dalgamıza bakarız. Onunla <em>dans etmek</em> gerçekten başka, kız gerçekten dans ediyor yani. Yaptığınız her figüre uyar. Yani, isterseniz onu felaket yakın tutun kendinize, bacaklarınız ondan çok çok uzunmuş, hiç fark etmez. Hiç zorlanmadan uyar size. Onunla çapraz figürler, o hödük dalış figürlerinden çekebilirsiniz, hatta <em>tango</em> bile yapabilirsiniz, Tanrı aşkına.</p>

    <p>Onunla dört kez filan dans ettik. Parça aralarında acayip gülünçtür bizim kız. Hiç kımıldamadan durur yerinde. Konuşmak filan yok. İkiniz de yerinizde durup orkestranın yine başlamasını bekleyeceksiniz. Buna biterim. Gülmek filan da yok yani.</p>

    <p>Her neyse, onunla dört kez filan dans ettik, sonra radyoyu kapattım. Bizim Phoebe hoplayıp yatağa girdi. “Dansı ilerletiyorum, değil mi?” diye sordu bana.</p>

    <p>“Hem de nasıl,” dedim. Gittim yine yatakta yanına oturdum. Soluğum kesilmişti. Felaket çok sigara içiyordum, soluk alamaz olmuştum. Phoebe’nin solukları ise sıklaşmamıştı bile.</p>

    <p>“Alnımı bir tutsana,” dedi birdenbire.</p>

    <p>“Ne var?”</p>

    <p>“Sen <em>tut.</em> Bir tutuver.”</p>

    <p>Tuttum. Bir şey hissetmedim ama.</p>

    <p>“Ateşim çıkmış mı?” dedi.</p>

    <p>“Hayır. Çıkması mı gerekiyor?”</p>

    <p>“Evet; ben çıkarıyorum. Yine tut.”</p>

    <p>Yine tuttum, ama yine bir şey hissetmedim. Ona, “Sanırım, şimdi çıkmaya başlıyor,” dedim. Lanet bir aşağılık duygusuna kapılmasını istemiyordum.</p>

    <p>Başını salladı. “Çıktığını termonetrede gösterebilirim.”</p>

    <p>“Termo<em>metre</em> denir ona. Kimden duydun bunu?”</p>

    <p>“Alice Homberg bana nasıl olduğunu gösterdi. Bacak bacak üstüne atıyorsun, soluğunu tutuyorsun ve çok çok sıcak bir şey düşünüyorsun. Kalorifer filan gibi bir şey. Sonra alnın öyle bir ısınıyor ki, dokunanın eli yanıyor.”</p>

    <p>Buna bitmiştim. Sanki korkunç bir tehlike içindeymişim gibi, elimi hızla alnından çektim. “Aman, iyi ki söyledin, sağ ol,” dedim.</p>

    <p>“Elini yakmayacaktım zaten. Duracaktım çok sıcak ol... Şşş!” dedi. Sonra acayip bir hızla kalktı yatakta oturdu.</p>

    <p>O böyle yapınca felaket ürktüm. “Ne oldu?” dedim.</p>

    <p>“Ön kapı!” dedi güçlü bir fısıltıyla. “Geldiler!”</p>

    <p>Hemen fırlayıp masa lambasını söndürdüm. Sonra, ayakkabımın üstünde sigaramı söndürdüm ve cebime attım. Ardından, elimle dumanı dağıtmaya çalıştım; sigara içmenin zamanı mıydı şimdi, Tanrı aşkına? Daha sonra da, ayakkabılarımı kaptım, dolaba girdim ve kapağı kapadım. Vay canına, kalbim çılgınlar gibi atıyordu!</p>

    <p>Annemin odaya girdiğini duydum.</p>

    <p>“Phoebe?” dedi. “Kes şunu, bakayım. Işığı gördüm, küçük hanım.”</p>

    <p>Bizim Phoebe’nin, “Merhaba!” dediğini duydum. “Uyuyamadım. İyi vakit geçirdiniz mi?”</p>

    <p>“Şahaneydi,” dedi annem, ama sesinden öyle olmadığını anlıyordunuz. Gezmeye gitmekten filan pek hoşlanmazdı. “Niye uyuyamadın, sorabilir miyim? Üşümedin ya?”</p>

    <p>“Hayır, üşümedim. Ama uyuyamadım.”</p>

    <p>“Phoebe, sen sigara mı içtin yoksa burada? Doğru söyle bana, lütfen, küçük hanım.”</p>

    <p>“Ne?” dedi bizim Phoebe.</p>

    <p>“Ne dediğimi duydun.”</p>

    <p>“Bir saniyecik yaktım bir tane. Yalnızca <em>bir nefes</em> çektim. Sonra pencereden dışarı fırlattım.”</p>

    <p>“Niçin, sorabilir miyim?”</p>

    <p>“Uyuyamadım.”</p>

    <p>“Bundan hoşlanmadım, Phoebe. Bundan hiç hoşlanmadım,” dedi annem. “Bir battaniye daha ister misin?”</p>

    <p>“Hayır, teşekkür ederim. İyi geceler!” dedi bizim Phoebe. Annemi başından savmaya çalışıyordu, anlıyordunuz.</p>

    <p>“Film nasıldı?” dedi annem.</p>

    <p>“Mükemmeldi. Yalnızca, Alice’in annesi işte. Filmin başından sonuna kadar, eğilip eğilip Alice’e kendisini kötü hissediyor mu diye sordu hep. Eve taksi ile geldik.”</p>

    <p>“Alnına bir bakayım.”</p>

    <p>“Bir şeyim yok. Alice’in de yoktu. Annesi öyle sandı.”</p>

    <p>“Peki. Hadi uyu artık. Yemek nasıldı?”</p>

    <p>“Rezildi,” dedi Phoebe.</p>

    <p>“O sözcüğü kullanman hakkında babanın ne dediğini duydun. Nesi rezilmiş yemeğin? Ne güzel kuzu pirzolası işte. Onu almak için ta Lexington Caddesi’ne kadar...”</p>

    <p>“Pirzola güzeldi, ama Charlene hep üstüme <em>soluyor.</em> Bütün yemeklerin üstüne soluyor. Her şeyin üstüne <em>soluyor.</em>”</p>

    <p>“Peki. Hadi uyu. Anneye bir öpücük ver bakayım. Dua ettin mi?”</p>

    <p>“Banyoda etmiştim. İyi geceler.”</p>

    <p>“İyi geceler. Hadi hemen uyu. Başım ağrıdan çatlıyor,” dedi annem. Sık sık başı ağrır böyle. Gerçekten çok ağrır.</p>

    <p>“Bir iki aspirin al,” dedi bizim Phoebe. “Holden Çarşamba günü geliyor, değil mi?”</p>

    <p>“Bildiğim kadarıyla öyle. Ört üstünü bakalım. İyice.”</p>

    <p>Annemin odadan çıkıp kapıyı kapadığını duydum. Birkaç dakika bekledim. Sonra dolaptan çıktım. Çıktığım anda da, Phoebe’yle çarpıştık. Oda çok karanlıktı, yataktan fırlayıp bana haber vermeye davranmış. “Canın yanmadı ya?” dedim. Fısıltıyla konuşmalıydınız, çünkü ikisi de evdeydi. “Çabuk çıkmalıyım,” dedim. Karanlıkta yatağın kenarını buldum, oturup ayakkabılarımı giymeye başladım. Çok asabiydim. Kabul etmek gerek.</p>

    <p>“<em>Hemen</em> çıkma,” diye fısıldadı Phoebe. “Uyumalarını bekle!”</p>

    <p>“Hayır. Hemen çıkmalıyım. Şimdi tam zamanı,” dedim. “Annem banyodadır, babam da radyoyu açmış, haberleri filan dinliyordur. Şimdi tam zamanı.” Ayakkabılarımın bağlarını zar zor bağladım, felaket asabiydim. Yakalanırsam beni <em>öldüreceklerinden</em> filan değildi sinirli oluşum, ama karşılaşırsak hiç de hoş bir şey olmayacaktı. “Neredesin?” dedim bizim Phoebe’ye. Çok karanlıktı, onu göremiyordum.</p>

    <p>“Buradayım.” Hemen yanımda duruyormuş. Onu görmemiştim bile.</p>

    <p>“Lanet bavullar istasyonda,” dedim. “Baksana. Paran var mı, Phoebe? Resmen beş parasızım.”</p>

    <p>“Yılbaşı harçlığım var yalnızca. Armağanlar için filan. Daha <em>hiç</em> alışveriş yapamadım.”</p>

    <p>“A...” dedim. Yılbaşı harçlığını almak istemiyordum.</p>

    <p>“Biraz ister misin?” dedi.</p>

    <p>“Yılbaşı harçlığını istemiyorum.”</p>

    <p>“<em>Biraz</em> ödünç verebilirim,” dedi. Sonra, D.B.’nin masasında, milyonlarca çekmeceyi açıp kapadığını, içlerini eliyle yokladığını duydum. Oda zifiri karanlıktı. “Eğer gidiyorsan, oyunda beni görmeye gelmeyeceksin öyleyse,” dedi. Bunu söylerken sesi bir tuhaf çıkmıştı.</p>

    <p>“Evet, geleceğim. Oyunda seni görmeden hiçbir yere gitmem. Oyunu kaçırır mıyım sanıyorsun?” dedim. “Ne yaparım, herhalde Bay Antolini’lerde kalırım, Salı gecesine kadar. Sonra eve gelirim. Fırsat bulursam, sana telefon ederim.”</p>

    <p>“Burada,” dedi bizim Phoebe. Bana para vermeye çalışıyordu, ama elimi bulamıyordu.</p>

    <p>“Nerede?”</p>

    <p>Parayı avucuma bıraktı.</p>

    <p>“Hey bak, hepsine ihtiyacım yok,” dedim. “İki dolar versen yeter. Şaka etmiyorum; burada.” Ona geri vermeye çalıştım, ama almadı.</p>

    <p>“Al hepsini. Sonra geri verirsin. Oyuna geldiğinde getirirsin.”</p>

    <p>“Kaç para bu, Tanrı aşkına?”</p>

    <p>“Sekiz dolar, seksen beş sent. Yok, <em>altmış</em> beş sent. Biraz harcadım.”</p>

    <p>Sonra birdenbire ağlamaya başladım. Elimde değildi. İçin için, duyurmadan ağlıyordum, ama ağlıyordum. Ben ağlamaya başlayınca Phoebe felaket korktu, yanıma gelip beni susturmaya çalıştı, ama bir başladı mı kesilmiyor işte. Ağladığım sırada hâlâ yatağın kenarında oturuyordum, Phoebe kollarını boynuma dolayıp bana sarıldı, ben de ona sarıldım, ama uzun bir zaman ağlamayı kesemedim. Boğuluyorum filan sandım. Lanet şey. Vay canına, bizim Phoebe’yi felaket korkutmuştum! Lanet pencere filan açıktı, Phoebe’nin titrediğini filan hissediyordum, kızın üstünde bir tek pijaması vardı. Onu yatağa sokmaya çalıştım, ama girmedi. Sonunda sustum, ama bu çok çok uzun bir zaman aldı. Sonra, paltomu filan düğmeledim. Ona haberleşeceğimizi söyledim. İstersem onunla uyuyabileceğimi söyledi bana, ama hayır, sıvışsam daha iyi olacak, Bay Antolini beni bekler şimdi dedim. Paltomun cebinden avcı şapkamı çıkardım ve ona verdim. Bu çılgın şapkalara bayılır. Almak istemedi, ama üsteledim. Bahse girerim, başında o şapkayla uyumuştur. Böyle şapkaları gerçekten çok sever. Sonra ona fırsat bulursam telefon edeceğimi söyledim yine, daha sonra odadan çıktım.</p>

    <p>Evden çıkmam, girmemden çok daha kolay oldu. Nedeni de; yakalanır mıyım filan diye hiç telaşlanmamamdı. Gerçekten boş verdim. Yakalanırsam, yakalanırdım yani. Bir yandan da, yakalanmayı istiyor gibiydim.</p>

    <p>Asansöre binmedim, aşağı yürüyerek indim. Arka merdivenlerden. Az kalsın, milyonlarca çöp bidonuna takılıp bir yerimi kırıyordum, ama bir şey olmadı. Asansörcü beni görmedi bile. Herhalde, benim <em>hâlâ</em> Dickstein’lerde olduğumu sanıyordur.</p>
  </div>
</body>
</html>
