<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 2</h1>

    <p>Her birinin ayrı odaları filan vardı. İkisi de yetmiş yaşlarındaydılar, belki de daha fazla. Acayip şeylerden keyif alırlardı; kuşkusuz, kıçı kırık şeylerden. Biliyorum, böyle söylemem kabalık, ama ben o anlamda söylemiyorum. Yani, bu bizim Spencer hakkında epey düşünmüşümdür; onun hakkında <em>biraz fazlaca</em> düşünseniz, hâlâ ne halt etmeye yaşadığına siz de şaşardınız. Kamburu çıkmış, çökmüş bir haldeydi. Sınıfta, yere her tebeşir düşürüşünde, ön sıradan birinin kalkıp yerden tebeşiri alması ve eline tutuşturması gerekirdi. Felaket bir şeydi bu, bence. Ama Spencer hakkında pek <em>derin</em> değil de, şöyle bir düşündüğünüz zaman, adamın kendi çapında hiç de fena olmadığını anlardınız. Örneğin, bir Pazar günü birkaç arkadaşla onlara kakao içmeye gitmiştik. Bayan Spencer’la birlikte Yellowstone Park’tan satın aldıkları o eski püskü Navajo battaniyesini göstermişti bize. Battaniyeyi satın almakla duyduğu müthiş keyfi anlamamanız elde değildi. İşte, anlatmak istediğim şey bu benim. Bu bizim Spencer gibi felaket yaşlı herifler, bir battaniye satın aldık diye işte böyle keyiften dört köşe oluyorlar.</p>

    <p>Kapısı açıktı, ama ben yine de tıklattım, nazik olmak için filan. Kapı aralığından onu zaten görebiliyordunuz. Geniş bir deri koltuğa oturmuş, o sözünü ettiğim battaniyeye sıkı sıkıya sarınmıştı. Kapıyı tıklattığımda bana doğru baktı. “Kim o?” diye haykırdı. “Caulfield? Gel oğlum.” Sınıfın dışında hep böyle haykırırdı. Bazen adamı sinir ederdi yani.</p>

    <p>Odaya girdiğim an, buraya geldiğime geleceğime pişman olmuştum. <em>Atlantic Monthly</em> dergisini okuyordu. Ortalık haplardan, ilaçlardan geçilmiyor ve her yer Vicks Burun Damlası kokuyordu. Ben hasta insanlardan pek hoşlanmam. İşin daha da moral bozucu yanı; bizim Spencer sırtına o hazin, o sefil eski sabahlığını giymişti. Bu sabahlığı herhalde doğduğundan beri giyiyordu. Ben ihtiyar herifleri böyle pijamalı, sabahlıklı görmeyi de pek sevmem. O pörsümüş, zavallı bağırları, bacakları filan hep ortalıktadır. İhtiyar heriflerin bacakları, yani plajlarda filan, bembeyaz, tüysüz görünür hep. “Merhaba efendim,” dedim. “Notunuzu aldım. Sağ olun.” Bana o notu, bir daha okula dönmeyeceğimi düşünerek, kendisine uğramamı ve vedalaşmayı istediğini bildirmek için yollamıştı. “Not için zahmet etmeseydiniz. Ben zaten vedalaşmak için uğrayacaktım.”</p>

    <p>“Otur şuraya, oğlum,” dedi bizim Spencer. Yatağı gösteriyordu.</p>

    <p>Oturdum. “Gribiniz nasıl oldu efendim?”</p>

    <p>“Evladım, azıcık halim olsaydı, doktor çağırtacaktım.” Bunu söylemek onu perişan etmişti. Deliler gibi hışırdayarak öksürmeye başladı. Sonunda kendisini toparladı ve, “Sen niye maça gitmedin? Bugün o büyük maç var sanıyordum,” dedi.</p>

    <p>“Maç var, oradaydım. Yalnız, eskrim takımıyla New York’tan daha yeni döndüm.” Vay canına, yatak taş gibiydi!</p>

    <p>Suratı acayip ciddileşmeye başladı. Böyle yapacağını biliyordum zaten. “Demek bizden ayrılıyorsunuz, ha?”</p>

    <p>“Evet, efendim. Sanırım öyle.”</p>

    <p>Bu kez de, o kafa sallama illeti tuttu. Bu bizim Spencer kadar kafa sallayan birini hayatta görmemişsinizdir. Kafasını böyle, bir şey düşündüğü için mi, yoksa başından kıçından habersiz kıyak bir ihtiyar olduğundan mı sallıyor, hiç anlayamazdınız.</p>

    <p>“Dr. Thurmer sana ne dedi, oğlum? Sanırım, görüştünüz.”</p>

    <p>“Evet. Görüştük. Sanırım, iki saat kadar görüştük odasında.”</p>

    <p>“E... şey... hayatın bir oyun filan olduğu gibi şeyler. Yani, küplere filan binmedi. Durmadan, hayatın bir oyun olduğunu söyledi. Biliyorsunuz.”</p>

    <p>“Hayat, <em>tabii ki</em> bir oyundur, evladım. Hayat, kurallara göre oynanması gereken bir oyundur.”</p>

    <p>“Evet, efendim. Öyledir, biliyorum.”</p>

    <p>Oyunmuş, kıçımın kenarı. Oyun, öyle mi? Tüm asların bulunduğu takımdaysan, oyun o zaman, tamam; kabul ederim. Ya <em>öteki</em> takımdaysan, as oyuncu filan yoksa, oyunla ilgisi kalır mı bunun? Hiç yani. Yok oyun moyun.</p>

    <p>“Dr. Thurmer ailene yazdı mı?” diye sordu bizim Spencer.</p>

    <p>“Pazartesi günü yazacakmış.”</p>

    <p>“Peki, sen ailene haber verdin mi?”</p>

    <p>“Hayır, efendim. Henüz haber vermedim, çünkü Çarşamba gecesi eve gittiğimde onları zaten göreceğim.”</p>

    <p>“Peki, duyunca ne yapacaklar dersin?”</p>

    <p>“Şey... Epey rahatsız olacaklar, tabii,” dedim. “Gerçekten rahatsız olacaklar. Bu, herhalde gittiğim dördüncü okul olacak.” Kafamı salladım. Ben kafamı epey sık sallarım. “Vay canına!” dedim. Ben sık sık böyle, “Vay canına!” da derim. Bu, biraz ağzımın bozuk oluşundan, biraz da, bazen yaşımdan küçük biri gibi davrandığımdan. O zaman on altı yaşındaydım, şimdi on yedi oldum, ama bazen on üç yaşındaymışım gibi davrandığım da oluyor. Çok gülünç bu, aslında. Çünkü boyum bir seksen dokuz ve saçımda aklar var. Gerçekten var. Başımın bir yanında –sağ yanında– milyonlarca ak saç var. Çocukluğumdan beri böyle. Ama yine de ben hâlâ on iki yaşındaymışım gibi davranmaktan hoşlanıyorum. Herkes söylüyor bunu, özellikle de babam. Bu biraz doğru sayılır, ama <em>tümüyle</em> de doğru değil. İnsanlar bazen, bir şeyin <em>tümüyle</em> doğru olduğunu sanırlar. Ben böyle şeyleri pek sallamam, ama birileri bana yaşıma uygun davranmam gerektiğini söylediğinde canım sıkılır. Bazen yaşıma göre daha olgun davrandığım da olur –ciddi söylüyorum– ama buna kimse dikkat etmez. İnsanlar hiçbir şeye dikkat etmiyorlar zaten.</p>

    <p>Bizim Spencer yine kafayı sallamaya girişti. Bir yandan da burnunu kurcalıyordu. Bunu sanki yalnızca burnunun ucunu sıkıyormuş gibi yapıyordu, ama aslında o koskoca başparmağı olduğu gibi içerdeydi. Sanırım, bunu odada benden başka kimse olmadığından yapıyordu. <em>Boş verdim,</em> ama birinin karşınızda burun karıştırmasını seyretmek çok iğrençti.</p>

    <p>Daha sonra, “Birkaç hafta önce, Dr. Thurmer’la o görüşmeyi yaparlarken, ailenle tanışma onuruna eriştim. Harika insanlar,” dedi.</p>

    <p>Harikaymış. Bu sözcükten gerçekten nefret ediyorum. Her duyduğumda kusacağım geliyor.</p>

    <p>Sonra birden, bana söyleyecek iyi bir şey bulmuş gibi oldu, şöyle çuvaldız cinsinden. Koltuğunda doğruldu ve hafifçe yana döndü. Ama yanlış alarm vermişti. Tüm yaptığı <em>Atlantic Monthly</em>’yi kucağından alıp yatağa, benim yanıma doğru fırlatmak oldu, ama tutturamamıştı. Beş santim farkla yere düşmüştü. Ayağa kalkıp dergiyi yerden aldım ve yatağın üstüne bıraktım. Sonra birden o rezil odadan defolup gitmek istedim. Felaket bir söylev çekmeye hazırlanıyordu. Ne diyeceğine pek aldırdığım yoktu, ama aynı anda hem söylev dinlemeyi, hem Vicks Burun Damlası koklamayı ve hem de pijaması ve sabahlığıyla Spencer’ı seyretmeyi canım hiç istemiyordu.</p>

    <p>Söyleve başladı bile, iyi mi! “Oğlum, neyin var senin?” dedi bizim Spencer. Kendi çapında bayağı sertti hani. “Bu dönem kaç dersten sorumluydun?”</p>

    <p>“Beş dersten, efendim.”</p>

    <p>“Beş dersten. Kaç dersten kaldın, peki?”</p>

    <p>“Dört.” Yatağın üstünde kıçımı biraz oynattım. Ömrümde gördüğüm en sert yataktı. “İngilizce’den geçtim ama,” dedim. “Çünkü tüm o Beowulf ve Lord Randal Oğlum Benim konularını Whooton Okulu’ndayken almıştım. Yani, İngilizce için pek sıkı çalışmam filan gerekmedi, arada bir iki kompozisyon yazmak dışında.”</p>

    <p>Beni dinlemiyordu. Siz konuşurken pek dinlemezdi zaten.</p>

    <p>“Seni Tarih’ten bıraktım, çünkü kısacası, kesinlikle hiçbir şey bilmiyordun.”</p>

    <p>“Doğru, efendim. Ah, çok doğru. Sizin elinizden hiçbir şey gelmezdi.”</p>

    <p>“Ama kesinlikle hiçbir şey,” dedi yine. Bakın, buna çok kızarım. Yani, artık <em>kabul etmişsiniz,</em> ne diye böyle hâlâ üsteleyip dururlar? Ardından, üçüncü kez söyledi: “Ama kesinlikle hiçbir şey. Acaba Tarih kitabını bütün dönem boyunca bir kez bile açtın mı, diye merak ediyorum. Açtın mı? Bana doğruyu söyle, oğlum.”</p>

    <p>“Şey, yani bir iki kez göz attım tabii,” dedim ona. Onu incitmek istemiyordum. Tarih diye deli olurdu.</p>

    <p>“Göz attın, ha?” dedi; bayağı iğneleyiciydi. “Sınav kâğıdın şurdaki şifonyerin üstünde duruyor. Kâğıtların en üstündeki. Onu lütfen buraya getirir misin?”</p>

    <p>Ama bu büyük adilikti. Yine de gittim, alıp getirdim; zaten başka seçeneğim de yoktu. Betondan yatağa oturdum yine. Yani, bu adamla vedalaşmaya geldiğime nasıl pişman olduğumu size anlatamam.</p>

    <p>Sınav kâğıdımı dışkı filanmış gibi tutuyordu. “4 Kasımdan 2 Aralığa kadar Mısırlılar konusunu işlemişiz,” dedi. “Sınavda serbest konulu makale sorusu için bu konuyu <em>sen</em> seçmişsin. Ne yazmışsın, dinlemek ister misin?”</p>

    <p>“Hayır efendim, pek istemiyorum,” dedim.</p>

    <p>Ama yine de okudu bizimki. Bir öğretmen kafasını bir şeye taktıysa, onu durduramazsınız. İlle de <em>yapar</em> yapacağını.</p>

    <p>“Mısırlılar, Afrika’nın kuzey bölgelerinde yaşamış olan beyaz ırktan bir kavimdir. Afrika, bilindiği gibi, Doğu yarımküresindeki en geniş anakaradır.”</p>

    <p>Oturduğum yerde bu zırvaları <em>dinlemek</em> zorundaydım. Gerçekten çok adilikti bu yaptığı.</p>

    <p>“Mısırlılar, bugün çeşitli nedenlerden dolayı bizim için olağanüstü ilginçtirler. Çağdaş bilim adamları, Mısırlıların, ölülerin yüzlerini çürümesin diye bezle sararlarken ne gibi maddeler kullandıklarını hâlâ bulamamaktadırlar. Bu ilginç soru, çağdaş yirminci yüzyıl bilimini sürekli meşgul etmektedir.”</p>

    <p>Okumayı kesti ve kâğıdı önüne koydu. Ondan nefret etmeye başlamıştım. “Yazdığın <em>makale,</em> hadi öyle diyelim artık, burada bitiyor,” dedi o felaket iğneleyici ses tonuyla. Böyle ihtiyar bir herifin bu kadar iğneleyici olabileceğini filan hiç ummazdınız yani. “Ayrıca, sayfanın dibine bana hitaben bir de not düşmüşsün,” dedi.</p>

    <p>“Evet, efendim,” dedim. Bunu hızlı hızlı söyledim, çünkü <em>o notu</em> yüksek sesle bana okumaya başlamadan onu durdurmak istiyordum. Ne gezer, onu durduramazdınız. Barut gibiydi mübarek.</p>

    <p>“Sevgili Bay Spencer,” diye yüksek sesle okudu. “Mısırlılar hakkında bildiklerim bundan ibaret. Dersiniz çok ilginç, ama Mısırlılarla çok ilgilenmiş gibi görünmek elimde değil. Zaten İngilizce dışında bütün derslerden kaldığım için, sizin de bırakmanız bir şey değiştirmeyecek. Saygılarımla, Holden Caulfield.” Kâğıdı bıraktı ve sanki beni pingpongda filan acayip tepelemiş gibisine bana baktı. Bu zırvalıkları bana böyle okuduğu için onu bağışlayabileceğimi hiç sanmıyorum. <em>O kendisi</em> bana bunları yazmış olsaydı, ben <em>ona</em> okumazdım –gerçekten okumazdım. Bir kere, ben o lanet notu ona yalnızca, beni çaktırdığı için üzülmesin diye <em>yazmıştım.</em></p>

    <p>“Seni bıraktığım için beni ayıplamıyorsun, değil mi, evladım?”</p>

    <p>“Hayır, efendim. Kesinlikle hayır,” dedim. Bana böyle durmadan “evladım” deyip durmasa ne iyi olacaktı.</p>

    <p>Sınav kâğıdımı yatağın üstüne fırlatmayı denedi. Yalnız, yine tutturamadı tabii. Yine ayağa kalkmak, kâğıdı yerden almak ve <em>Atlantic Monthly</em>’nin üstüne koymak zorundaydım. İki dakikada bir aynı şeyi yapmak <em>çok sıkıyordu</em> insanı.</p>

    <p>“Sen benim yerimde olsan ne yapardın?” dedi. “Doğru söyle bana, evladım.”</p>

    <p>Beni çaktırdığı için çok fena dertlendiğini anlıyordunuz. O zaman, ben de biraz dalga geçeyim dedim. Ona gerçek bir geri zekâlı olduğumu, işte bunun gibi zırvalar söyledim. Onun yerinde olsaydım, aynısını benim de yapacağımı, öğretmenliğin ne kadar zor bir şey olduğunu kimsenin bir türlü anlamadığını söyledim. Bu gibi zırvalar işte. Hep bildiğiniz palavralar yani.</p>

    <p>İşin gülünç yanı; bir yandan böyle palavra sıkarken, bir yandan da başka bir şey düşünüyordum. Ben New York’luyumdur. Central Park’taki gölü düşünüyordum, şu Güney Central Park’taki yapay gölü. Göl donup buz tuttuğunda, ördeklerin nereye gittiğini merak ediyordum. Acaba, biri kamyonla gelip onları hayvanat bahçesi gibi bir yerlere filan mı götürüyordu, yoksa kendileri mi uçup gidiyorlardı?</p>

    <p>Ne şanslı bir adamdım. Yani, aynı anda hem bizim Spencer’a palavra sıkıyor, hem de parktaki ördekleri düşünebiliyordum. Ama bu çok gülünçtü. Bir öğretmenle çene çalarken kendinizi fazla zorlamanıza gerek yoktur. Ama ben palavra sıkarken birden sözümü kesti. Zaten hep insanın sözünü keserdi.</p>

    <p>“Tüm bunlar hakkında neler <em>hissediyorsun,</em> oğlum? Çok isterdim bilmeyi. Çok isterdim.”</p>

    <p>“Pencey’den atılmam hakkında filan mı, diyorsunuz?” dedim. İçimden o pörsümüş bağrını örtmek geçti. Manzarası pek güzel değildi.</p>

    <p>“Yanlış hatırlamıyorsam; Whooton’da ve Elkton Hills’te de biraz zorluk çekmişsin.” Artık iğneleyici olmaktan çıkmış, terbiyesizleşmeye başlamıştı.</p>

    <p>“Elkton Hills’te fazla bir güçlük çekmiş değilim,” dedim ona. “Oradan pek atılmış filan da sayılmam. Ben kendim ayrıldım; öyle diyelim.”</p>

    <p>“Neden ayrıldın, sorabilir miyim?”</p>

    <p>“Neden mi? Şey, anlatması çok sürer şimdi.” Her şeyi olduğu gibi ona anlatmak istemedim. Zaten anlamazdı da. Kafası almazdı böyle şeyleri. Elkton Hills’ten ayrılmamın en büyük nedenlerinden biri, ortalıkta bir sürü sahtekârın olmasıydı. Hepsi de kapıdan kovsanız bacadan giren yüzsüz heriflerdi. Söz gelimi, şu müdürleri Bay Haas vardı. Hayatımda gördüğüm en sahtekâr herifti. Bu bizim Thurmer’dan belki on kat daha rezildi. Pazar günleri, örneğin, herkesin ailesi okula ziyarete geldiğinde el sıkmaya çıkardı. Acayip sevimli havalara filan girerdi. Ama sakın, bir çocuğun biraz gülünç görünümlü anne babası gelmiş olmasın. Oda arkadaşımın ailesine yaptıklarını bir görmeliydiniz. Yani, çocuğun annesi biraz şişman ya da kılıksız filansa veya babasının sırtındaki ceketin omuzları çok bol, sarkıyorsa ya da ayağında o rüküş siyah beyaz ayakkabılardan varsa, bizim Haas gelip yalnızca ellerini sıkar ve anında bir başkasının ailesine geçer, onlarla belki <em>yarım saat</em> konuşmaya dalardı. Ben böyle saçmalıklara hiç dayanamıyorum. Fena bozuluyorum. Bu gibi şeyler beni öyle bunaltıyor ki, deli gibi oluyorum. O lanet Elkton Hills’ten nasıl da nefret etmiştim.</p>

    <p>Bizim Spencer bana bir şey sordu ardından, ama ne dediğini anlayamadım. Haas’ı düşünüyordum. “Ne, efendim?” dedim.</p>

    <p>“Pencey’den ayrıldığın için <em>üzgün müsün?</em>”</p>

    <p>“Eh, biraz üzülüyorum elbette. Tabii... Ama çok değil. Yani, daha henüz kafama dank etmedi galiba. Böyle şeylerin kafama dank etmesi biraz zaman alıyor. Şimdilik yalnızca Çarşamba günü eve gitmeyi düşünüyorum. Kafasızın tekiyim ben.”</p>

    <p>“Oğlum, geleceğin hakkında hiç mi düşüncen yok?”</p>

    <p>“Şey, elbette bazı düşüncelerim var. Tabii var.” Biraz düşündüm. “Ama pek fazla yok, sanırım. Pek yok, sanırım.”</p>

    <p><em>“Olacak,”</em> dedi bizim Spencer. “Olacak, evladım. İlerde öyle çok düşüncen olacak ki, ama iş işten geçmiş olacak.”</p>

    <p>Böyle konuşması hiç hoşuma gitmedi. Sanki ölmüşüm filan gibi. Çok moral bozucuydu bu sözleri. “Olur herhalde,” dedim.</p>

    <p>“O kafana bir şeyler sokmaya çalışıyorum, evladım. Sana yardım etmeye çalışıyorum. Sana elimden geldiğince yardım <em>etmeye çalışıyorum.</em>”</p>

    <p>Gerçekten de çalışıyordu. Bunu açıkça görebiliyordunuz. Ama ikimiz çok zıt kutuplardaydık, hepsi o kadar. “Sizi çok iyi anlıyorum, efendim,” dedim. “Sağ olun. Şaka demiyorum. İyiliğinizi gerçekten takdir ediyorum.” Sonra, yataktan kalktım. Yani, öleceğimi bilsem, o yatakta on dakika daha oturamazdım. “Gitmek zorundayım. Spor salonunda eve götürmem gereken bir sürü öteberim var. Gerçekten.” Başını doğrultup bana baktı ve yine kafasını sallamaya başladı, yüzünde yine o çok ciddi ifade vardı. Birden, ona felaket acıdım. Ama böyle zıt kutuplarda filan, bir şey fırlattığında yatağı tutturamadığını ve o sefil bağrını göre göre, Vicks Burun Damlası’nın o gripli kokusunu koklaya koklaya burada daha fazla kalamazdım. “Bakın, efendim. Siz benim için üzülmeyin,” dedim. “Sahi söylüyorum. Düzelirim. Yalnızca, bir dönemden geçiyorum. Herkes böyle dönemlerden geçer, değil mi?”</p>

    <p>“Bilmiyorum, evladım. Bilmiyorum.”</p>

    <p>Biri bana böyle karşılık verdi mi, kızarım ama. “Tabii, tabii. Herkes geçer,” dedim. “Sahi söylüyorum, efendim. Lütfen benim için üzülmeyin.” Elimle omzuna dokundum. “Tamam mı?” dedim.</p>

    <p>“Gitmeden önce bir fincan kakao almaz mıydın? Bayan Spencer...”</p>

    <p>“Gerçekten isterdim. Ama gitmeliyim. Hemen spor salonuna gitmem gerek. Çok sağ olun, efendim.”</p>

    <p>Sonra el sıkıştık. Ve daha bir sürü zırvalık. Kendimi felaket kötü hissediyordum.</p>

    <p>“Size yazarım, efendim. Kendinize iyi bakın.”</p>

    <p>“Güle güle, evladım.”</p>

    <p>Kapıyı kapatıp salona doğru yürürken arkamdan bağırarak bir şey söylediğini işittim, ama ne dediğini anlayamadım. Eminim, bana, “İyi şanslar!” filan demiştir. Ama umarım dememiştir. Umarım o lanet sözü söylememiştir. Ben kimsenin ardından, “İyi şanslar!” diye bağırmam. O ne korkunç bir sözdür, bir düşünürseniz.</p>
  </div>
</body>
</html>
