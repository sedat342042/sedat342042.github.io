<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 4</h1>

    <p>Yapacak bir işim yoktu, ben de kenefe indim. Stradlater tıraş olurken, onunla çene çaldık. Herkes hâlâ maçta olduğundan kenefte ikimizden başka kimse yoktu. İçerisi cehennem gibi sıcaktı, bütün camlar buğulanmıştı. Hepsi duvar boyunca dizili on kadar lavabo vardı. Stradlater ortalardaki lavabolardan birindeydi. Onun yanındaki bir lavaboya da ben oturdum ve soğuk su musluğunu açıp kapamaya başladım; asabi bir alışkanlık işte. Stradlater tıraş olurken ıslıkla Song of India’yı çalıp duruyordu. İyi ıslıkçıların bile zor çıkaracağı Song of India ya da Slaughter on the Tenth Avenue gibi parçaları böyle kulak tırmalaya tırmalaya, bozukdüzen öttürmeye çalışırdı. Şarkının gerçekten de içine ederdi yani.</p>

    <p>Ackley’nin nasıl pasaklı bir herif olduğunu anlatmıştım, hatırladınız mı? Bizim bu Stradlater da pasaklıydı, ama onunki başka türlüydü. Stradlater, daha çok, gizli türden bir pasaklıydı. Hep yakışıklı <em>görünürdü</em> bu Stradlater, ama söz gelimi, tıraş olduğu o makineyi bir görmeliydiniz. Makine pas içindeydi, sabun artıkları, kıllar ve kalıntılarla doluydu. Hiç temizlemezdi makineyi. Hazırlanması bittiğinde hep pırıl pırıl, bakımlı görünürdü, ama yine de, ne gizli bir pasaklı olduğunu anlardınız onun nasıl hazırlandığını seyredince. Kendisine deliler gibi âşık olduğundan böyle bakımlı görünmelere önem veriyordu. Batı yarımküresinin en yakışıklı erkeği sanıyordu kendisini. Oldukça yakışıklıydı da; kabul etmek gerek yani. Ailenizdekilerin, okul yıllığında resmini görüp de hemen, “Kim <em>bu</em> çocuk?” diye soracakları cinsten bir yakışıklılıktı onunki. Stradlater, daha çok, okul yıllığı yakışıklısı türünden bir herifti. Pencey’de Stradlater’dan daha yakışıklı olduğunu düşündüğüm bir sürü herif tanıyordum, ama okul yıllığındaki resimlerine bir baksanız, pek de yakışıklı görünmezlerdi. Koca burunlu ve kepçe kulaklı çıkardı resimleri. Çok rastlamışımdır bu duruma.</p>

    <p>Her neyse, Stradlater’ın bitişiğindeki lavaboya oturmuş, suyu açıp kapatıyordum. Kafamda hâlâ kırmızı avcı şapkam duruyordu, siperi arkaya çevrili. O şapkadan acayip hoşlanmıştım.</p>

    <p>“Hey,” dedi Stradlater. “Bana büyük bir iyilik yapar mısın?”</p>

    <p>“Ne?” dedim, pek isteksiz. Sizden hep büyük bir iyilik yapmanızı isterdi. Bu, çok yakışıklı veya kendisini gerçekten bir şey sanan herifler, kalkıp durmadan onlara böyle büyük bir iyilik yapmanızı isterler. Tabii, kendilerine felaket âşık olduklarından, sizin de onlar için deli olduğunuzu ya da onlara bir iyilik yapabilmek için can attığınızı filan sanırlar. Gülünç bir şey yani.</p>

    <p>“Bu akşam dışarı çıkıyor musun?” dedi.</p>

    <p>“Belki çıkarım, belki çıkmam. Bilmiyorum. Neden sordun?”</p>

    <p>“Pazartesiye Tarih dersi için yüz sayfa kadar okumam gerek,” dedi. “İngilizce dersi için bana bir kompozisyon yazar mısın? Pazartesiye o lanet şeyi yetiştiremezsem, başım belaya girecek. Onun için sormuştum. Ne dersin?”</p>

    <p>Çok ironik bir durumdu. Hem de çok.</p>

    <p>“<em>Ben</em> bu lanet okuldan atılmış gidiyorum, <em>sen</em> kalkmış benden lanet bir kompozisyon yazmamı istiyorsun,” dedim.</p>

    <p>“Evet, biliyorum. Ama yazmazsan başım belaya girecek. Arkadaşlık nerede kaldı, ha? Nerede kaldı ahbaplık? Tamam mı?”</p>

    <p>Ona hemen karşılık vermedim. Stradlater gibi namussuzları böyle boşlukta bırakmak iyidir.</p>

    <p>“Ne üzerine?” dedim.</p>

    <p>“Ne olursa. Bir şeyleri tanımlayacaksın işte. Bir oda. Ya da bir ev. Veya eskiden yaşadığın bir şey; bilirsin işte. Bir şeyi anlat da, istersen cehennemin dibi olsun.” Bunu bana söylerken de acayip acayip esnedi ki, beni felaket hasta eder böyle esnemeler. Yani, hem birinden sizin için lanet bir iyilik yapmasını istiyorsunuz, hem de herifin suratına karşı esniyorsunuz. “Ama çok da iyi olmasın, ha,” dedi. “Şu Hartzell denen orospu çocuğu senin hem İngilizcede acayip iyi olduğunu, hem de benimle aynı odada kaldığını biliyor. Yani, pek öyle noktaları, virgülleri yerli yerine oturtturacağım diye uğraşma.”</p>

    <p>Buyrun işte; bu da beni acayip hasta eder yani. Siz kompozisyon yazmada iyisinizdir, birileri de kalkar, böyle noktalardan, virgüllerden söz eder. Stradlater bunu hep yapardı zaten. <em>Kendisinin</em> yalnızca noktaları, virgülleri yanlış yerlere koyduğundan kompozisyonda iyi olmadığını sanmanızı isterdi. Bu bakımdan Ackley gibiydi biraz. Bir kez Ackley’yle bir basketbol maçında yan yana oturmuştuk. Bizim takımda Howie Coyle denen o felaket oyuncu vardı, oyun alanının tam ortasından, potaya bile değdirmeden sayı yapardı çocuk. Ackley bütün maç boyunca Coyle’un basketbol için mükemmel bir <em>fiziğe</em> sahip olduğunu söylemiş durmuştu. Tanrım, bu zevzekliklerden nasıl da nefret ederim.</p>

    <p>Bir süre sonra lavabonun üstünde oturmaktan sıkıldım, aşağıya atlayıp bir iki adım ötede step dansı yapmaya başladım, gırgır olsun diye. Aslında step dansı filan bilmem, ama kenefin zemini taştandı, yani step dansı için çok uygundu. Filmlerdeki o heriflerden birini taklit etmeye başladım. Şu müzikallerden birinde çıkmıştı hani. Filmlerden günahım gibi nefret ederim, ama onları taklit etmek hoşuma gider. Bizim Stradlater tıraş oluyor, bir yandan da beni seyrediyordu. Tek eksiğim seyircidir. Bendeniz acayip gösterişçiyimdir. “Ben lanet Vali’nin oğluyum,” dedim. Kendimi perişan ediyor, sözde step dansı döktürüyordum. “Babam benim step dansçısı olmamı istemiyor. Oxford’a gitmemi istiyor. Ama step dansı benim lanet kanıma işlemiş.” Stradlater güldü. Mizah duygusu fena sayılmazdı. “Zigfried Follies’in açılış gecesindeyiz.” Soluğum giderek daralıyordu. Şişerim böyle işte. “Baş oyuncu devam edemiyor. Ayyaş herif. Onun yerine kimi çıkaracaklar şimdi? Kimi olacak, beni tabii. Vali’nin şu küçük lanet oğlunu.”</p>

    <p>“Nereden buldun o şapkayı?” dedi Stradlater. Kafamdaki avcı şapkasından söz ediyordu. Daha yeni görüyordu.</p>

    <p>Soluksuz kalmıştım, ben de şamatayı kestim. Şapkamı çıkardım, belki doksanıncı kez baktım ona. “Bu sabah New York’tan aldım. Bir papele. Beğendin mi?”</p>

    <p>Stradlater kafasını salladı. “Kıyak,” dedi. Aslında bana yağ çekiyordu, çünkü hemen ardından, “Baksana. Şu kompozisyonu yazacak mısın? Bilmek istiyorum,” dedi.</p>

    <p>“Vaktim olursa yazarım, olmazsa yazmam,” dedim. Gittim, yanındaki lavaboya oturdum. “Senin kız kim?” diye sordum. “Fitzgerald mı?”</p>

    <p>“Değil. Sana demiştim, o domuz karıyla işim bitti diye.”</p>

    <p>“Öyle mi? Oğlum, bana devretsene onu. Gırgır geçmiyorum. O kız benim tipim.”</p>

    <p>“Al senin olsun... Senin için çok büyük ama.”</p>

    <p>Birden –belirli bir nedeni yoktu, ama herhalde canım gırgır istiyordu– lavabodan yere atlayıp Stradlater’a bir yarım kafakol çekeyim dedim. Belki bilmiyorsunuzdur, bir güreş oyunu bu, rakibinizin bir koluyla boynunu birlikte kapar, öldüresiye yüklenirsiniz. Nitekim yaptım da.</p>

    <p>“Kes şunu Holden, Tanrı aşkına!” dedi Stradlater. Canı gırgır istemiyordu. Tıraş oluyordu herif. “Ne istiyorsun şimdi yani –suratımı mı keseyim?”</p>

    <p>Yine de bırakmadım. Nefis bir kafakol çekmiştim ona. “Kurtar bakalım kendini kurtarabilirsen bu demir mengeneden,” dedim.</p>

    <p>“Of Tanrım,” dedi. Tıraş makinesini bıraktı, birden kollarını savurup elimden kurtuldu. Çok güçlü bir herifti. Bense pek çelimsiz bir herifimdir. “Yeter artık, kes şu zırvalığı,” dedi. Yeniden tıraş olmaya başladı. İki kez alırdı sakalını, parlak görünmek için. Hem de o berbat, eski püskü makineyle.</p>

    <p>“Fitzgerald değilse, kiminle çıkıyorsun şimdi sen?” diye sordum. Gittim yine lavaboya oturdum. “Şu Phyllis Smith denen yavru mu?”</p>

    <p>“Hayır. Öyle olacaktı, ama bütün hesaplar yattı. Bud Thaw’un kızının arkadaşını kaptım şimdi... Hey! Neredeyse unutuyordum. Kız seni tanıyor.”</p>

    <p>“Hangi kız beni tanıyor?”</p>

    <p>“Çıktığım kız.”</p>

    <p>“Öyle mi?” dedim. “Adı ne?” İyiden iyiye meraklanmıştım.</p>

    <p>“Dur, bir düşüneyim... A... Jean Gallagher.”</p>

    <p>Aman Tanrım, bunu duyunca az kalsın yere yıkılıyordum.</p>

    <p>“<em>Jane</em> Gallagher onun adı,” dedim. Bunu söylerken de lavabodan aşağıya atlamıştım. Az kalsın düşüp bayılıyordum. “Lanet olsun, tabii tanıyorum. Önceki yaz bitişiğimizde oturuyorlardı. Kocaman lanet bir Dobermann Pincher köpeği vardı. Onunla öyle tanışmıştık, köpeği sürekli gelip bizim çimenlere...”</p>

    <p>“Işığımı kesiyorsun Holden, Tanrı aşkına,” dedi Stradlater. “Orda durmak zorunda mısın yani?”</p>

    <p>Tanrım, felaket heyecanlanmıştım. Gerçekten heyecanlanmıştım.</p>

    <p>“Nerede şimdi?” diye sordum. “İnip ona bir merhaba filan diyeyim. Nerede? Ek binada mı?”</p>

    <p>“Evet.”</p>

    <p>“Ne diye sordu beni? Acaba B.M.’de mi okuyor şimdi? Belki oraya giderim demişti. Shipley’ye de gidebilirim demişti. Beni neden sordu?” Bayağı heyecanlıydım. Gerçekten heyecanlıydım.</p>

    <p>“<em>Ben</em> ne bileyim, Tanrı aşkına? Kalkar mısın? Havlum altında kaldı,” dedi Stradlater. Salak havlusunun üstüne oturmuştum.</p>

    <p>“Jane Gallagher,” dedim. Kendimi toparlayamıyordum bir türlü. “Of Tanrım.”</p>

    <p>Bizim Stradlater saçına Vitalis sürüyordu, benim Vitalis’imi.</p>

    <p>“Dansçıdır o,” dedim. “Bale filan yapardı yani. Her gün yaklaşık iki saat çalışırdı, yazın ortasında, o sıcaklarda. Bacakları bozulacak –kalınlaşacak filan– diye ödü kopardı. Onunla hep dama oynardık.”</p>

    <p>“Onunla hep ne oynardınız?”</p>

    <p>“Dama.”</p>

    <p>“<em>Dama mı,</em> Tanrı aşkına?”</p>

    <p>“Evet. Damaya çıkan taşlarını hiç oynatmazdı. Hepsini arka sırada toplardı. Onları sıraya dizmek isterdi. Bir daha kullanmak istemezdi damaları. Arka sırada dizili olmalarından hoşlanırdı.”</p>

    <p>Stradlater hiçbir şey demedi. Böyle şeyler çoğu insanı pek ilgilendirmiyor nedense.</p>

    <p>“Annesi bizim kulübe üyeydi,” dedim. “Ara sıra, biraz para kazanmak için kulüpte milletin golf sopalarını taşırdım. Birkaç kez onun annesinin sopalarını da taşıdım. Kadın dokuz delikte yüz yetmiş sayı yapmıştı.”</p>

    <p>Stradlater beni pek dinlemiyordu. O muhteşem perçemini taramakla meşguldü.</p>

    <p>“İnip kıza bir merhaba diyeyim bari,” dedim.</p>

    <p>“Niye gitmiyorsun öyleyse?”</p>

    <p>“Gideceğiz yaa, bir dakika.”</p>

    <p>Saçını yeniden ayırmaya girişti. Saçını taraması bir saat filan sürerdi.</p>

    <p>“Annesi babası boşanmışlar. Annesi sonra gitmiş bir ayyaş köpekle evlenmiş,” dedim. “Kıllı bacaklı, sıska bir herif. Onu hatırlıyorum. Şort giyerdi hep. Jane bana onun oyun yazarı gibi lanet bir şey olduğunu filan söylemişti, onu her gördüğümde hep kafa çekip radyodan lanet bir polisiye piyes dinlemekte olurdu. Ve herif evde çırılçıplak dolaşırdı. Jane evdeyken filan.”</p>

    <p>“Öyle mi?” dedi Stradlater. O ayyaş köpeğin Jane’in yanında çırılçıplak koşturması onu pek ilgilendirmişti. Bu Stradlater seks düşkünü bir herifti.</p>

    <p>“Çocukluğu rezalet geçmiş kızın. Dalga geçmiyorum.”</p>

    <p>Böyle şeyler onu fazla ilgilendirmezdi. Seks konusu oldu mu ilgilenirdi yalnızca.</p>

    <p>“Jane Gallagher. Tanrım.” Onu aklımdan atamıyordum. “İnip kıza bir merhaba diyeyim bari.”</p>

    <p>“Durmadan bunu söyleyeceğine niye gitmiyorsun?” dedi Stradlater.</p>

    <p>Pencereye gittim, ama dışarıyı göremiyordum, sıcaktan camlar buğulanmıştı. Havamda değilim şu an,” dedim. Değildim de. Böyle şeyler için havanızda olmanız gerek. “Shipley’ye gittiğini sanıyordum. Shipley’ye gittiğine yemin edebilirdim.” Kenefte bir süre dolandım. Ne yapacağımı bilemiyordum. “Maç hoşuna gitti mi Jane’in?” dedim.</p>

    <p>“Evet. Öyle sanırım. Bilmiyorum.”</p>

    <p>“Hep dama oynadığımızı filan anlattı mı sana?”</p>

    <p>“Bilmiyorum, Tanrı aşkına. Kızla daha yeni <em>tanıştım,</em>” dedi Stradlater. O muhteşem lanet saçını taraması sonunda bitti. Pis tıraş takımlarını toplamaya girişti.</p>

    <p>“Baksana. Ona selam söyle benden, tamam mı?”</p>

    <p>“Tamam,” dedi Stradlater, ama adım gibi biliyordum, söylemezdi. Bu Stradlater gibi herifler kimseye selamınızı filan iletmezler.</p>

    <p>Stradlater odaya çıktı. Ben kenefte biraz daha oyalandım, bizim Jane’i düşündüm. Sonra ben de odaya gittim.</p>

    <p>Odaya döndüğümde Stradlater aynanın karşısında boyunbağını bağlıyordu. Ömrünün yarısını aynanın karşısında geçirirdi. Koltuğa oturdum, biraz onu seyrettim.</p>

    <p>“Hey,” dedim. “Ona atıldığımı filan söyleme tamam mı?”</p>

    <p>“Tamam.”</p>

    <p>Stradlater’ın iyi bir yanı da buydu. Böyle ufak tefek lanet şeyleri ona açıklamak zorunda kalmazdınız, ama Ackley’den kurtulamazdınız. Sanırım, Stradlater böyle şeylerle pek ilgilenmiyordu. Asıl neden bu olmalı. Ackley farklıydı. O her şeye burnunu sokmadan edemezdi.</p>

    <p>Stradlater benim köpek dişi desenli ceketimi giymişti.</p>

    <p>“Tanrım, bari genişletmemeye çalış,” dedim. O ceketi daha iki kez giymiştim.</p>

    <p>“Genişletmem. Sigaram nerede benim?”</p>

    <p>“Masanın üstünde.” Neyi nereye koyduğundan hiç haberi olmazdı. “Atkının altında.” Sigarasını aldı, ceketinin –benim ceketimin– cebine koydu.</p>

    <p>İş olsun diye, birden şapkamın siperini öne çevirdim. Birdenbire sinirlenmeye başlamıştım. Epey sinirli bir herifimdir. “Baksana, onunla nereye gidiyorsunuz?” diye sordum. “Kararlaştırdınız mı?”</p>

    <p>“Bilmiyorum. New York’a gideriz, vakit olursa. Dokuz otuza kadar izin almış, Tanrı aşkına.”</p>

    <p>Konuşma tarzından hiç hoşlanmamıştım, dedim ki: “Herhalde senin ne yakışıklı, ne dayanılmaz bir piç olduğunu bilmediğinden böyle erken bir saate kadar izin almıştır. Seni <em>bir tanısaydı</em> belki de sabah <em>on otuza</em> kadar izin alırdı.”</p>

    <p>“Bak, bu accayip doğru,” dedi. Onu kızdırmak kolay değildi. Çok kendini beğenmişti. “Dalga geçme benimle. O kompoziyonu yazacaksın, değil mi?” Artık giyinmiş kuşanmış, çıkmaya hazırdı. “Kendini zorlayayım filan deme, acayip betimsel olsun yeter. Tamam mı?”</p>

    <p>Ona karşılık vermedim. Canım istemiyordu. Yalnızca, “Ona sor,” dedim. “Damalarını hâlâ en arka sıraya mı diziyormuş?”</p>

    <p>“Tamam,” dedi Stradlater, ama kıza söylemeyeceğini biliyordum. “Hadi, kendine iyi bak.” Sonra, defolup gitti.</p>

    <p>O gittikten sonra, yarım saat kadar orada oturdum. Yani, öylece oturdum, hiçbir şey yapmadan. Sürekli Jane’i düşündüm durdum, onunla Stradlater’ın buluşmalarını filan. Bu beni öyle sinirlendirdi ki, az kalsın delirecektim. Bu Stradlater denen herifin seks düşkünü bir namussuz olduğunu size demin söylemiştim.</p>

    <p>Birdenbire, içeriye yine Ackley daldı, her zamanki gibi o lanet duş perdelerinin oradan. Ömrümde ilk kez onu gördüğüme sevinmiştim. Başka saçmalıkları unutup sıkıntımı dağıtmama yaramıştı.</p>

    <p>Ackley akşam yemeği saatine kadar odada takıldı, Pencey’deki nefret ettiği heriflerden bahsetti, çenesindeki o koca sivilceyi sıktı; mendilini bile kullanmadan. Doğrusunu isterseniz, o piçin mendili olduğunu bile sanmıyorum. Zaten kullanırken de görmüş değilim.</p>
  </div>
</body>
</html>
