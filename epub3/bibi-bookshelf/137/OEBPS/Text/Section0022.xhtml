<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 19</h1>

    <p>Belki New York’lu olmayabilirsiniz, söyleyeyim; Wicker Bar, şu şatafatlı Seton Oteli’ndeki bar oluyor. Eskiden epey sık giderdim, şimdi pek gitmiyorum. Zamanla ayağımı kestim oradan. Çok sofistike insanların gittiği bir yer sayılıyor, sahtekârların hepsi orda boy gösteriyor. Tina ve Janine, şu iki Fransız yavru, her gece yaklaşık üç kez çıkıp piyano eşliğinde şarkı söylüyorlar. Biri piyano çalıyor –kesinlikle berbat–, öbürü de şarkı söylüyor, şarkıların çoğu ya açık saçık ya da Fransızca. Şarkı söyleyen yavru, bizim Janine, şarkıya başlamadan önce mutlaka mikrofonda fısıltıyla bir şeyler söyler. “Ve şimdi de, sizlere Vule Vu Fransey havası sunuyoruz. Şarkımız New York gibi büyük bir kente gelen, küçücük bir Fransız kızı anlatıyor. Brooklyn’li küçücük bir delikanlıya âşık oluyor. Umarız, seversiniz.” Bizim Janine, bu fısıldama ve acayip şirinlik havaları basması bittikten sonra, yarı İngilizce, yarı Fransızca salak bir şarkıya başlar ve salondaki bütün sahtekârlar sevinçten çılgına dönerler. Orada yeterli bir süre kalıp da bütün o sahtekârların nasıl alkış tuttuğunu bir duysanız, bu dünyada yaşayan herkesten nefret edersiniz, yemin ederim. Barmen de rezil herifin tekiydi. Acayip kasıntıydı. Önemli biri ya da ünlü filan değilseniz, konuşmazdı bile sizinle. Ama <em>bir de</em> önemli biri veya ünlü filansanız, herif daha da iğrenç olurdu. Suratında o kıyak gülümsemesiyle, sanki onu yakından tanıdığınızda ne müthiş bir herif olduğunu anlayacakmışsınız havalarında, kalkar size, “Evveet! Connecticut nasıl?” veya, “Florida nasıl?” derdi. Felaket bir yerdi, şaka demiyorum. Zamanla oradan bütünüyle kesmiştim ayağımı.</p>

    <p>İçeri girdiğimde vakit daha erkendi. Gittim bara oturdum –epey kalabalıktı– ve bizim Luce gelmeden bir iki viski soda ısmarladım. İçki ısmarlarken ayakta durdum ki, boyumun ne kadar uzun olduğunu görsünler ve beni lanet bir küçük sanmasınlar. Sonra ortalıktaki sahtekârlara bir göz gezdirdim. Yan tarafımdaki bir herif getirdiği yavruyu acayip tavlıyordu. Kıza, ellerinin çok aristokrat olduğunu söylüyordu. Bittim buna. Barın öbür ucu homolarla doluydu. Pek homo görünüşlü değillerdi –yani, saçları pek öyle uzun filan değildi– ama homo olduklarını anlıyordunuz. Sonunda bizim Luce geldi.</p>

    <p>Bizim Luce. Ne heriftir ama. Whooton’dayken benim öğrenci rehberimdi. Ama, tek yaptığı şey, geceleri odasında bir sürü herife geç saatlere kadar seks üzerine söylev çekmekti. Seks üzerine epey bilgisi vardı, özellikle sapıklar hakkında filan. Bize hep, koyunlarla iş çeviren herifleri, şapkalarının içine kadın donu dikip başlarında o şapkalarla ortalıkta dolaşan herifleri anlatırdı. Homoları. Sevicileri. Bizim Luce, Amerika’da yaşayan her homoyu, her seviciyi bilirdi. Birinin <em>–herhangi birinin–</em> adını söylemeniz yeterdi, bizim Luce size hemen onun homo olup olmadığını söylerdi. Bazen, homo veya sevici olduğunu söylediği kişilerin, film yıldızlarının filan, öyle olduklarına inanamazdınız. Bazıları evli bile olurdu, Tanrı aşkına. Durmadan ona, “Yani şimdi, Joe Blow da mı homo? Joe <em>Blow?</em> Hep gangster ve kovboy rollerine çıkan o iri yarı, sert herif yani?” derdiniz. Bizim Luce da size, “Kesinlikle,” derdi. Hep, “Kesinlikle,” derdi zaten. Herifin evli olup olmaması fark etmezmiş. Derdi ki, dünyadaki evli erkeklerinin yarısı homoymuş, ama kendileri bile öyle olduklarını bilmezlermiş. Eğer eğiliminiz filan varsa, bir gece içinde homo olabilirmişsiniz. Felaket korkuturdu bizi. Homo olacak mıyım acaba diye dertlenir dururdum. Bizim Luce’un tuhaf bir yanı vardı; ben asıl onun homo olduğunu düşünürdüm. Koridorda giderken, “Şunun ölçüsüne bir bak,” der, arkanıza parmak atardı. Kenefteyken de, o lanet kenefin kapısını açık tutar, siz dişinizi fırçalarken filan da, sizinle <em>konuşurdu.</em> Bütün bunlar biraz homo işleri gibi geliyor bana. Gerçekten. Epeyce gerçek homo gördüm, okulda filan, onlar da hep böyle şeyler yaparlardı, Luce’tan hep böyle kuşkulanmamın nedeni de bu zaten. Ama çok zeki bir heriftir. Gerçekten çok zekidir.</p>

    <p>Sizi görünce merhaba filan demezdi. Barda yanıma gelip oturur oturmaz, ilk sözü ancak birkaç dakika kalabileceğini söylemek oldu. Bir kızla buluşacakmış. Kendisi için sek bir martini söyledi. Barmene iyice sek yapmasını söyledi, zeytinsiz olacakmış.</p>

    <p>“Bana bak, sana bir homo buldum,” dedim ona. “Barın öbür ucunda. Dur, hemen bakma. Onu sana ayırdım.”</p>

    <p>“Çok komiksin,” dedi. “Hep aynı Caulfield. Sen ne zaman büyüyeceksin?”</p>

    <p>Canını fena sıkmıştım. Gerçekten kızdırmıştım herifi. Ama hoşuma da gitti kızması. Bu Luce, beni bayağı eğlendirirdi yani.</p>

    <p>“Seks hayatın nasıl?” diye sordum ona. Kendisine böyle şeyler sormanızdan nefret ederdi.</p>

    <p>“Rahatlasana,” dedi. “Yaslan arkana, rahatla, Tanrı aşkına.”</p>

    <p>“Ben rahatım,” dedim. “Columbia Üniversitesi nasıl? Seviyor musun?”</p>

    <p>“Kesinlikle seviyorum. Sevmeseydim gitmezdim, değil mi?” dedi. Bazen pek sıkıcı olurdu.</p>

    <p>“Ne üzerine yapıyorsun tezini?” diye sordum ona. “Sapıklar üzerine mi?” Şaka yapıyordum ona yalnızca.</p>

    <p>“Sen ne yapmaya çalışıyorsun –komiklik mi?”</p>

    <p>“Hayır, yalnızca şaka yapıyorum,” dedim. “Bak, dinle Luce. Sen entelektüel bir herifsin. Önerilerine ihtiyacım var. Çok felaket bir durum...”</p>

    <p>Homurdanarak bana, “<em>Dinle beni,</em> Caulfield. Burada oturup, şöyle sakin sakin, huzur içinde bir içki alıp, sakin sakin, huzur içinde bir şeyler konuş...”</p>

    <p>“Tamam, tamam,” dedim. “Rahatla.” Benimle ciddi olarak hiçbir şey tartışmak istemediğini anlıyordunuz. Bu entelektüel heriflerin derdi de bu zaten. Eğer <em>canları istemiyorsa,</em> ciddi olarak hiçbir şey tartışmak istemez bunlar. Ben de ne yaptım, onunla genel konularda konuştum. Sonra, “Gırgır geçmiyorum, seks hayatın nasıl?” diye sordum ona. “Whooton’dayken çıktığın aynı yavruyla mısın hâlâ? Hani şu felaket...”</p>

    <p>“Aman, aman. Onunla değilim,” dedi.</p>

    <p>“Nasıl olur? Ne oldu ki?”</p>

    <p>“<em>En küçük</em> bir fikrim yok. Bildiğim tek şey, sen sordun diye söylüyorum, herhalde şu sıralar New Hampshire Orospusu olarak takılıyor.”</p>

    <p>“Ne ayıp. Kız seni koynuna alacak kadar cömert davrandıysa, ondan böyle söz etmemen gerekir, en azından.”</p>

    <p>“Of Tanrım!” dedi bizim Luce. “Bu, tipik bir Caulfield konuşmasına dönüşecek herhalde. Öyle mi? Hemen bilmek istiyorum.”</p>

    <p>“Hayır,” dedim, “ama yine de ayıp bu yaptığın. Kız sana bu kadar yakın, bu kadar cömert...”</p>

    <p>“<em>Mecbur muyuz</em> yani, bu korkunç fikri kabullenmeye şimdi, ha?”</p>

    <p>Bir şey demedim. Susmazsam, kalkıp gider, diye korkuyordum biraz. Ben de ne yaptım, bir içki daha ısmarladım. Kendimi kokmuş bir sarhoş gibi hissetmeye başlamıştım.</p>

    <p>“Şimdi kiminle çıkıyorsun?” diye sordum ona. “Anlatmak ister misin?”</p>

    <p>“Sen tanımazsın.”</p>

    <p>“İyi de, kim? Belki tanıyorumdur?”</p>

    <p>“Kız köyde yaşıyor. Heykeltıraş. Bilmek istiyorsan eğer.”</p>

    <p>“Öyle mi? Gırgır geçmiyorsun ya? Kaç yaşında?”</p>

    <p>“Ona hiç <em>sormadım ki,</em> Tanrı aşkına.”</p>

    <p>“Tamam da, kaç yaşında?”</p>

    <p>“Kırka yakın, diyebiliriz,” dedi bizim Luce.</p>

    <p>“<em>Kırka mı yakın?</em> Öyle mi? Öylesinden mi hoşlanıyorsun?” diye sordum ona. “O yaştakilerden mi hoşlanıyorsun?” Sormanın nedeni; seks hakkında filan bir şeyler biliyordu. Tanıdıklarım arasında bu işleri bilen birkaç heriften biriydi. Daha on dört yaşındayken, Nantucket’te bakirlikten kurtulmuştu. Gerçekten.</p>

    <p>“Olgun insanlardan hoşlanıyorum, sormak istediğin buysa eğer. Kesinlikle.”</p>

    <p>“Öyle mi? Neden ama? Şaka etmiyorum. Daha iyi mi seks filan yapıyorlar?”</p>

    <p>“Dinle beni. Şunu iyice açıklığa kavuşturalım. Bu gece o tipik Caulfield sorularını yanıtlamayı reddediyorum. Sen ne zaman büyüyüp adam olacaksın, ha?”</p>

    <p>Bir süre hiç konuşmadım. Bir süre kestim konuşmayı. Sonra, bizim Luce bir martini daha ısmarladı ve barmene daha da sek yapmasını söyledi.</p>

    <p>“Baksana. Ne zamandır çıkıyorsun onunla, yani şu heykeltıraş yavruyla?” diye sordum ona. Çok merak ediyordum. “Onunla Whooton’dayken de mi takılıyordun?”</p>

    <p>“<em>Pek değil.</em> Bu ülkeye daha birkaç ay önce geldi.”</p>

    <p>“Öyle mi? Nereli?”</p>

    <p>“Şanghay’lı.”</p>

    <p>“Gırgır geçme! Kız Çinli, öyle mi?”</p>

    <p>“E tabii, yani.”</p>

    <p>“Neden ki? Çok merak ettim; gerçekten.”</p>

    <p>“Ben Doğu felsefesini, Batı’nınkinden daha doyurucu buluyorum. Sordun diye söylüyorum.”</p>

    <p>“Öyle mi? ‘Felsefe’ diye ne demek istiyorsun? Seks filan mı yani? Bu işler Çin’de daha mı iyi? Ne demek istiyorsun?”</p>

    <p>“İlle de <em>Çin</em> mi dedik sana, Tanrı aşkına. <em>Doğu</em> dedim, Doğu. Bu anlamsız konuşmayı sürdürecek miyiz?”</p>

    <p>“Bak, dinle, ben ciddiyim,” dedim. “Gırgır geçmiyorum. Doğu’da bu işler neden daha iyi?”</p>

    <p>“Bu çok uzun bir konu, Tanrı aşkına,” dedi bizim Luce. “Onlar seksi hem maddi hem de manevi bir yaşantı olarak görüyorlar. Eğer benim...”</p>

    <p>“Bak, ben de öyle görüyorum. Ben de bu işi, nasıl diyorsun, ‘maddi ve manevi bir yaşantı’ olarak görüyorum. Gerçekten. Ama bu işi kiminle yaptığıma bağlı tabii. Eğer hiç tanımadığım biri ile yapıyor...”</p>

    <p>“<em>Bağırma,</em> Tanrı aşkına, Caulfield. Bağırmadan duramıyorsan, keselim bitsin bu...”</p>

    <p>“Tamam, ama bir dinle beni,” dedim. Heyecanlanıyor ve biraz da bağırarak konuşuyordum. Heyecanlandığım zamanlar böyle biraz yüksek sesle konuşurum. “Ben de bunu diyorum,” dedim. “Biliyorum, bu işin maddi ve manevi, hatta sanatsal filan yanları var. Ama benim demek istediğim, öylesini <em>herkesle</em> yapamazsın; oynaştığın bir kızla bile. Yapabilir misin?”</p>

    <p>“Keselim artık,” dedi bizim Luce. “Sakıncası yoksa, ha?”</p>

    <p>“Tamam, ama dinle beni. Bu Çinli yavruyla seni ele alalım. Sizin bu birlikteliğinizin iyi bir yanı var mı?”</p>

    <p>“<em>Kes</em> artık, dedim sana.”</p>

    <p>Biraz fazla burnumu sokmuştum herifin özel işlerine. Bunun farkındaydım. Ama bu konu, Luce’u rahatsız eden şeylerden biriydi. Whooton’dayken, <em>sizin</em> başınıza gelen en kişisel şeyleri bile anlattırırdı size, ama siz <em>ona</em> kendisi hakkında soru sormaya başlarsanız, buna çok kızardı. Bu entelektüel dedikleri herifler, her şey denetimleri altında değilse, entelektüel bir konuşmadan hiç hoşlanmıyorlar. <em>Onlar</em> sustular mı, sizin de susmanızı istiyorlar, <em>onlar</em> odalarına gitmek istediler mi, siz de kalkıp odanıza gitmelisiniz. Whooton’dayken, bizim bu Luce, millete seks üzerine söylev çekip gittikten sonra, ardından bir süre daha oturup çocuklarla gevezelik etmemize bozulurdu; bozulduğunu anlardınız. Birinin odasında çocuklarla oturduğumuz zaman, herkesin birlikte kalkıp odalarına dağılmalarını, o en büyük olmayı sona erdirdikten sonra, sizin de çenenizi kapamanızı isterdi. En korktuğu şey, birinin <em>ondan</em> daha akıllıca bir şey söyleyecek olmasıydı. Buna çok gülerdim, çok.</p>

    <p>“Belki de Çin’e giderim,” dedim. “Seks hayatım berbat benim.”</p>

    <p>“Tabii. Kafan olgunlaşmamış ki senin.”</p>

    <p>“Gerçekten de öyle. Biliyorum,” dedim. “Benim derdim ne, biliyor musun? Ben fazla hoşlanmadığım bir kıza gerçekten heyecan duyamıyorum; yani, gerçek bir heyecan. Yani, ondan çok hoşlanmam gerek. Hoşlanmıyorsam, ona karşı isteğimi filan yitiriyorum. Vay canına, bu, benim seks hayatımı dayanılmaz hale getiriyor! Benim seks hayatım kokuşmuş.”</p>

    <p>“Tabii öyle olur, Tanrı aşkına. Seni en son gördüğümde neye ihtiyacın olduğunu söylemiştim.”</p>

    <p>“Yani, psikanaliste filan gitmemi mi diyorsun?” dedim. Bana o zaman böyle söylemişti. Babası psikanalistlik filan yapıyordu.</p>

    <p>“Sen bilirsin, Tanrı aşkına. Ne yapıp ne edeceğin, senin bileceğin bir iş.”</p>

    <p>Bir süre hiçbir şey söylemedim. Düşünüyordum.</p>

    <p>“Diyelim ki, babana gittim, kendimi ona analiz ettirdim,” dedim. “Bana ne yapacak ki? Yani, ne yapacak?”</p>

    <p>“Sana hiçbir lanetlik yapacağı yok. Yalnızca konuşacak seninle, sen de onunla konuşacaksın, Tanrı aşkına. Yalnızca, zihinsel yapının farkına varmana yardımcı olacak.”</p>

    <p>“Neyin farkına varmama?”</p>

    <p>“Zihinsel yapının. Zihnin belirli bir düzende... Dinle beni. Burada psikanalize giriş kursu açmadık yani. Çok merak ettiysen, açarsın telefonu, bir randevu alırsın. Etmediysen, boş ver. Başka bir şey diyemem, açıkçası.”</p>

    <p>Elimi omzuna koydum. Vay canına, çok eğlendirmişti beni! “Sen gerçek bir dost canlısı piçsin,” dedim ona. “Bunu biliyor musun?”</p>

    <p>Kolundaki saate bakıyordu. “Ben tüyeyim,” dedi ve kalktı. “Seni gördüğüme sevindim.” Barmeni çağırdı ve hesabını istedi.</p>

    <p>“Hey,” dedim, bizim Luce sıvışmadan. “Baban seni hiç analiz etti mi?”</p>

    <p>“Beni mi? Niçin soruyorsun?”</p>

    <p>“Yok bir nedeni. Etti mi yani? Etti mi?”</p>

    <p>“Tam olarak değil. Bir noktaya kadar, kendimi <em>ayarlamam</em> için bana yardımcı oldu, ama daha ötede bir analiz gerekmedi. Niçin soruyorsun?”</p>

    <p>“Yok bir nedeni. Yalnızca merak ettim.”</p>

    <p>“Peki. Kendine iyi bak,” dedi. Bahşiş bırakıyor ve gitmeye hazırlanıyordu.</p>

    <p>“Bir içki daha al,” dedim ona. “Lütfen. Felaket yalnızım. Gırgır geçmiyorum.”</p>

    <p>Kalamayacağını söyledi. Artık çok geçmiş. Çıktı gitti.</p>

    <p>Bizim Luce adamı hasta ederdi, ama kesinlikle iyi bir sözcük dağarcığına sahipti. Whooton’dayken, sözcük dağarcığı en geniş öğrenci oydu. Bizi test etmişlerdi.</p>
  </div>
</body>
</html>
