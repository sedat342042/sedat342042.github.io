<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 13</h1>

    <p>Otele yürüyerek döndüm. Kırk bir tane muhteşem sokaktan geçtim. Canım yürümek istediği için yürümüş filan değilim. Daha çok, yine bir taksiye daha binip inmek istemediğimden yürüdüm. Bazen, asansörlere binip inmekten bıkarsınız ya, taksilere de binip inmekten sıkılıyorsunuz böyle. Birdenbire, canınız yukarı yürüyerek çıkmak ister hani, ne kadar yüksek olursa olsun. Küçükken, sık sık bizim kata yürüyerek çıkardım. Tam on iki kat.</p>

    <p>Kar yağdığı zar zor anlaşılıyordu. Kaldırımlarda pek kar yoktu. Ama soğuk, donduruyordu. Cebimden şapkamı çıkarıp giydim; nasıl göründüğüm umurumda bile değildi. Kulaklıklarını bile indirdim. Şu eldivenleri yürüteni bir bilseydim; ellerim donuyordu. Bilsem de, bir şey yapacağım yoktu tabii. Çok ödlek bir herifimdir. Belli etmemeye çalışırım, ama öyleyimdir. Söz gelimi, Pencey’de eldivenlerimi çalanın kim olduğunu anlasaydım, herhalde arakçının odasına gider ve ona, “Evet. Çıkar bakalım şu eldivenleri,” derdim. Eldivenleri çalan hırsız da, herhalde çok masum bir ses tonuyla, “Ne eldiveni?” derdi bana. Ben de ne yapardım, gider, dolabında bir yerden eldivenleri çıkarırdım. Galoşlarının içinden filan, söz gelimi. Çekip çıkarırdım eldivenleri oradan ve herife gösterip, “Bunlar <em>senin</em> eldivenlerin oluyor, öyle mi?” derdim. Arakçı herhalde karşımda yalandan masum bir tavır alır ve, “Bu eldivenleri hayatımda ilk kez görüyorum. Al, al. Senin olsun. O lanet şeyleri görmek bile istemiyorum,” derdi. Ben de elimde eldivenlerle filan, beş dakika orada dikilirdim, ama aslında herife bir tane oturtmam gerektiğini filan düşünürdüm; çenesini kırmam gerektiğini filan yani. Yalnız, bende bunu yapacak yürek olmazdı. Orada öyle durur, sert görünmeye çalışırdım. Onu hasta etmek için ne yapabilirdim; çok ağır bir iki söz söylerdim; çenesine bir tane oturtacağım yerde. Her neyse işte, ona böyle ağır sözler söylediğimde, o da kalkıp yanıma gelir ve, “Bana bak, Caulfield. Sen şimdi bana arakçı mı demek istiyorsun yani?” derdi. Ben de ona, “Ha şunu bileydin, evet, öyle diyorum işte. Sen pis bir hırsızın tekisin!” diyeceğime, kalkar, “Lanet eldivenlerimi senin galoşlarının içinde buldum, buna ne diyorsun?” derdim. Hemen ardından, herif ona bir tane oturtamayacağımdan kesin emin olduğundan, herhalde, “Bana bak. Açık konuşalım, tamam mı? Sen şimdi bana hırsız mı diyorsun yani?” derdi. Sonra ben ona, “Kimseye hırsız dediğim yok. Eldivenlerimi o lanet galoşlarının içinde buldum, o kadar,” derdim. Bunu böyle saatlerce sürdürebilirdim. Sonunda, ona bir tane oturtamadan oradan çıkar giderdim. Herhalde kenefe gider, bir sigara yakıp aynada kendime bakardım, nasıl sert oluyorum diye. Neyse, otele dönerken yolda bunları düşünmüştüm. Ödlek olmak matrak bir şey aslında. Belki <em>o kadar da</em> ödlek değilimdir. Ne bileyim? Belki de biraz ödleğimdir, biraz da eldivenleri kaybolunca pek umursamayan biriyimdir. Benim derdim de bu işte; bir şeyim kaybolunca hiç umursamıyorum; küçükken annem buna çok kızardı. Bazı herifler kaybettikleri bir şeyin peşinde günlerce koştururlar. Kaybedince üzüleceğim bir şeyim olmadı hiç. Biraz ödlek olmamın nedeni de bu belki. Ama bu, iyi bir özür değil. Gerçekten değil. Hiç ödlek olmamanız gerekir. Birinin çenesine bir yumruk oturtmanız gerekiyorsa, oturtmalısınız yumruğu. Ama ben bunu yapamıyorum. Herifin çenesine bir yumruk çakacağıma, onu pencereden aşağıya itsem ya da kafasını baltayla uçursam daha iyi. Yumruk dövüşlerinden nefret ederim. Dayak yemekten fazla çekinmem –dayak yemeye de meraklı değilim, tabii– ama bir yumruk dövüşünde beni en çok karşımdaki herifin suratı korkutur. Karşımdaki herifin suratına bakmaya dayanamam, derdim de bu benim. İkimizin de gözünü bağlasalar filan hiç fena olmazdı hani. Gülünç bir ödleklik benimki, bir düşünürseniz, ama yine de ödleklik işte. Kendi kendimi aldatmıyorum yani.</p>

    <p>Eldivenlerimi ve ödlekliğimi düşüne düşüne moralim daha da bozuldu. Ben de yolumun üstünde bir yerde durup bir içki içmeye karar verdim. Ernie’nin yerinde yalnızca üç içki almıştım, sonuncusunu da bitirememiştim bile. Benim bir özelliğim de; iyi içerim yani. Havamda olduğum zaman bütün gece içebilirim, hiç kimse anlayamaz içkili olduğumu. Bir kez, Whooton Okulu’ndayken, Raymond Goldfarb denen çocukla ikimiz üç çeyrek litre viski alıp, kilisede kimselere görünmeden kafayı çekmiştik. Raymond acayipleşti, ama ben hiç belli etmedim. Çok sessizleşiverdim yalnızca. Yatmadan önce kustum, ama kusmasam da olurdu; ben zorlamıştım kendimi.</p>

    <p>Neyse, otele varmadan önce, salaş görünüşlü bir bar görüp tam içeri girerken, leş gibi sarhoş iki herif dışarı çıktı, bana metroya nasıl gideceklerini sordular. Sarhoşlardan, fena halde Kübalı kılıklı olana yolu tarif ederken, kokmuş soluğunu suratıma üfledi durdu. O lanet bara girmekten vazgeçtim. Döndüm, doğru otele gittim.</p>

    <p>Otelde lobi tümüyle boşalmıştı. Ortalık, elli milyon puro izmariti atılmış gibi kokuyordu. Hem de nasıl. Uykum filan yoktu, ama kendimi berbat hissediyordum. Moralim de bozuktu. Neredeyse, ölmeyi isteyecek bir hale gelmiştim.</p>

    <p>Sonra birdenbire o müthiş rezilliğe bulaştım.</p>

    <p>Asansöre bindiğimde, asansörcü herif bana hemen, “Hoşça vakit geçirmek ister misin, şef? Yoksa vakit artık çok mu geç senin için?” diye sordu.</p>

    <p>“Ne demek istiyorsun?” dedim. Sözü nereye getireceğini anlayamamıştım.</p>

    <p>“Manita ister misin, yani?”</p>

    <p>“Ben mi?” dedim, ki çok budalaca bir yanıttı, ama birinin yanınıza gelip böyle bir şey sorması çok utanç vericiydi.</p>

    <p>“Kaç yaşındasın, şef?” dedi asansörcü herif.</p>

    <p>“Niye sordun?” dedim. “Yirmi iki.”</p>

    <p>“A-ah! İyi, peki. İstiyor musun? Bir seferi beş kâğıt. Bütün gece olursa on beş kâğıt.” Kolundaki saate baktı. “Öğleye kadar. Beş kâğıda bir sefer, on beş kâğıda öğleye kadar.”</p>

    <p>“Tamam,” dedim. İlkelerime filan aykırıydı, ama moralim öyle bozuktu ki, <em>düşünemiyordum bile.</em> Asıl derdim de bu benim. Moraliniz çok bozuksa, düşünemiyorsunuz bile.</p>

    <p>“Tamam da, <em>ne</em> tamam? Bir sefer mi, öğleye kadar mı? Bilmem gerek.”</p>

    <p>“Yalnız bir sefer.”</p>

    <p>“Tamam. Hangi odadasın?”</p>

    <p>Anahtarın üstünde oda numarasının yazılı olduğu o şeye baktım. “On iki yirmi iki,” dedim. Bu işe bulaştığıma o anda pişman oldum, ama iş işten geçmişti artık.</p>

    <p>“Tamam. On beş dakika içinde sana bir kız gönderiyorum,” dedi. Asansörün kapısını açtı ve dışarı çıktım.</p>

    <p>“Hey, güzel mi bari?” diye sordum ona. “Yaşlı bir kokana olmasın.”</p>

    <p>“Kokana filan yok. Sen hiç merak etme, şef.”</p>

    <p>“Parayı kime vereceğim?”</p>

    <p>“Kıza,” dedi. “Ben gideyim, şef,” dedi ve asansörün kapılarını resmen suratıma çarptı.</p>

    <p>Odama gittim, saçımı ıslattım biraz, ama alabros kesilmiş saçları tarayamıyorsunuz. Sonra, sigaradan ve Ernie’nin yerinde içtiğim viski sodalardan soluğum kokuyor mu diye baktım. Elinizi ağzınızın altına tutup, soluğunuzu ağzınızdan verip burnunuza çekerek kokluyorsunuz, hepsi bu. Pek kötü kokmuyordu soluğum, ama yine de dişlerimi fırçaladım. Biliyordum, bir fahişe için pek de süslenip püslenmem gerekmezdi, ama yine de kendime bir çekidüzen vermek istedim. Biraz sinirliydim. Kendimi epeyce seksi hissetmeye başlamıştım, ama yine de sinirliydim. Doğrusunu isterseniz, ben bakirim. Gerçekten öyleyim. Bakirlikten kurtulmak için filan elime epeyce fırsat geçti, ama henüz bir çaresini bulamadım. Her zaman bir şeyler oluyor. Söz gelimi, kızın evindesiniz, olmadık bir zamanda annesi babası çıkıp geliyor veya gelecekler diye siz korkuyorsunuz. Ya da birinin arabasında, arka koltuktasınız, biriyle ön koltukta oturan yavru arabada <em>ne olup bittiğini</em> çok merak ediyor. Yani, kız ille de dönüp ne rezillik oluyor, ona bakacak. Neyse, hep bir şeyler olur böyle. Birkaç kez, az kalsın oluyordu ama. Özellikle de birinde, iyi hatırlıyorum da. Yine bir şey olmuştu; ama ne olduğunu tam hatırlamıyorum. Sorun şu; bir kızla –yani, orospularla filan değil– bu iş tam olacak gibiyken, başlıyor durmadan size dur demeye. Benim derdim de bu işte; duruyorum. Çoğu herif durmuyor. Benim elimden gelmiyor. Durmanızı gerçekten mi istiyorlar veya yalnızca korkuyorlar mı ya da <em>işin</em> sonunda kusurun onların üstünde değil de <em>sizin</em> üstünüzde kalması için mi dur diyorlar, hiç bilemiyorsunuz. Ben yine de, hep duruyorum. Sorun, onlara acımam. Yani, bu kızların çoğu aptallaşıyor. Bir süre oynaştıktan sonra, <em>bir bakıyorsunuz,</em> akılları başlarından gitmiş. Bir kız kendisini oynaşmaya bir kaptırdı mı, beyin meyin aramayın onda. Ne bileyim? Dur diyorlar, ben de duruyorum. Onları evlerine bıraktıktan sonra, keşke durmasaydım diyorum, ama yine de durmadan edemiyorum.</p>

    <p>Neyse, temiz bir gömlek çıkarıp onu giyerken düşündüm de, bu benim için büyük bir fırsattı, bir bakıma. Fahişe olduğuna göre, onunla deneyim sahibi olurum diye düşündüm, evlendiğimde filan yararı olurdu. Bu saçmalıklara canım sıkılır bazen. Whooton Okulu’ndayken bir kitap okumuştum, kitapta çok sofistike, kibar ve zampara bir herif anlatılıyordu. Mösyö Blanchard idi herifin adı, hâlâ hatırımda. Rezil bir kitaptı, ama bu Blanchard oldukça iyiydi. Avrupa’da, Riviera kıyılarında büyük bir şatosu filan vardı, boş zamanlarını da kadınları sopayla döverek değerlendiriyordu. Herif gerçek bir sapıktı, ama kadınlar ona bitiyorlardı. Kitabın bir yerinde, “Kadın bedeni bir keman gibidir,” diyordu; hakkını vererek çalmak için acayip iyi bir müzisyen olmak gerekirmiş. Hödük bir kitaptı –farkındayım yani– ama bu keman zırvası hiç aklımdan gitmiyor. Bir bakıma da, bu işe deneyim sahibi olayım bari, diye girmiştim, evlendiğimde yararı olur diye. Caulfield ve Sihirli Kemanı, vay canına! Hödükçe bir şeydi bu, farkındayım, ama <em>çok da</em> hödükçe sayılmazdı yani. Bu konuda iyi olmaktan ne çıkardı ki? Doğrusunu isterseniz, bir kızla oynaşırken neyin peşinde olduğumu bile anlayamıyorum, bilmem anlatabiliyor muyum? Tam cinsel ilişkiye girecekken elimden kaçırdığım şu kız örneğin, size anlatmıştım hani. Yalnızca o lanet sutyenini çıkartmak bir saatimi almıştı. Çıkarttığım anda da, kız az kalsın suratıma kusuyordu.</p>

    <p>Neyse, böyle düşüne düşüne odada dönüp durdum, fahişenin gelmesini bekliyordum. Güzel olmasını diliyordum hep. Pek umurumda değildi ama. Şu iş artık bir olup bitsin istiyordum. Sonunda biri kapıyı çaldı. Kapıyı açmaya giderken bavullardan birine takılıp öyle bir tökezledim ki, neredeyse dizimi kırıyordum. Bavullara takılıp tökezlemek için filan hep böyle acayip zamanları seçerim zaten.</p>

    <p>Kapıyı açtım, fahişe orada, bekliyordu. Sırtına bir polo manto giymişti, şapkası filan yoktu. Sarışın gibiydi, ama saçını boyatmış olduğunu anlıyordunuz. Yaşlı kokana filan da değildi. “Nasılsınız?” dedim. <em>Vay canına,</em> amma da kibardım!</p>

    <p>“Maurice’in dediği herif sen misin?” diye sordu bana. Arkadaş canlısı birine benzemiyordu.</p>

    <p>“Asansörcüyü mü diyorsunuz?”</p>

    <p>“Evet,” dedi.</p>

    <p>“Tamam, benim. Buyrun, girin,” dedim. Ama tadım giderek kaçıyordu. Gerçekten kaçıyordu.</p>

    <p>İçeri girdi, mantosunu çıkardı, fırlatıp yatağın üstüne attı. Yeşil bir elbisesi vardı. Sonra gitti, masanın önündeki sandalyenin yan kenarına oturdu ve başladı ayağını aşağı yukarı sallamaya. Bacak bacak üstüne atmıştı, yukarıda kalan ayağını da hoplatıp duruyordu. Bir fahişe için çok sinirliydi. Sanırım, çok genç olmasıydı bunun nedeni. Yaşı benim kadar filandı. Yan tarafındaki büyük koltuğa oturdum, ona sigara tuttum. “Kullanmıyorum,” dedi. Mıymıy bir sesi vardı. Sesini zor duyuyordunuz. Size teşekkür de etmiyordu, ona sigara filan tutunca. Görmemiş bir kızcağızdı.</p>

    <p>“Kendimi takdim edeyim. Adım John Steele,” dedim.</p>

    <p>“Saatin var mı?” dedi. Adınız ne cehennemin dibiymiş, onu hiç ilgilendirmiyordu, tabii. “Hey, sen kaç yaşındasın, bakayım.”</p>

    <p>“Ben mi? Yirmi iki.”</p>

    <p>“Aman, ne de gülünç.”</p>

    <p>Asıl bunu söylemesi çok gülünçtü. Çocuk gibi sözler ediyordu. Düşünün fahişenin biri kalkmış, size, “Sana ne?” ya da, “Asıl sana derler,” diyeceği yerde, “Aman, ne de gülünç,” diyor.</p>

    <p>“Peki <em>sen</em> kaç yaşındasın?” diye sordum ona.</p>

    <p>“Her şeyi bilecek yaşta,” demez mi? Ne de şakacıydı yani. “Saatin var mı?” diye yine sordu bana ve ardından elbisesini başının üstünden sıyırıp soyunuverdi.</p>

    <p>Bunu yaptığı anda bir tuhaf oldum. Yani, her şey birdenbire olmuştu. Biliyorum, biri böyle karşınızda elbisesini başının üstünden sıyırıp soyununca kendinizi bayağı seksi hissetmeniz gerekir, ama ben hissetmiyordum. Seks, orada en son hissedeceğim şeydi. Bırakın seksi bir yana, moralim bozulmuştu.</p>

    <p>“Saatin var mı dedik, hey?”</p>

    <p>“Hayır. Hayır, yok,” dedim. Vay canına, kendimi nasıl da tuhaf hissediyordum! “Adın ne?” diye sordum ona. Üstünde yalnızca pembe bir slip vardı. Gerçekten pek utanç vericiydi. Gerçekten.</p>

    <p>“Sunny,” dedi. “İşimize bakalım, ha? Hadisene.”</p>

    <p>“Biraz konuşmak istemez misin?” diye sordum ona. Çok çocukçaydı bunu söylemem, ama kendimi felaket tuhaf hissediyordum. “Acelen mi var?”</p>

    <p>Bana manyakmışım gibi baktı. “Neymiş bakalım konuşmak istediğin?”</p>

    <p>“Ne bileyim? Özel bir konu yok yani. Biraz çene çalmak istersin diye düşünmüştüm.”</p>

    <p>Gitti yine masanın oradaki sandalyeye oturdu. Bu durumdan hiç hoşlanmamıştı, anlıyordunuz. Yine ayağını sallamaya başladı; vay canına, amma da sinirli bir kızdı!</p>

    <p>“Şimdi bir sigara alır mıydın?” dedim. Sigara içmediğini unutmuştum.</p>

    <p>“Kullanmıyorum. Bana bak, ne konuşacaksan konuş. Benim işim gücüm var.”</p>

    <p>Aklıma konuşacak hiçbir şey gelmiyordu. Ona bu yola nasıl düştüğünü sorayım dedim, ama sormaya çekindim. Zaten anlatmazdı herhalde.</p>

    <p>“New York’lu değilsin, sanırım,” dedim sonunda. Aklıma gelen tek şey buydu.</p>

    <p>“Hollywood’luyum,” dedi. Sonra kalktı, elbisesini bıraktığı yatağa gitti. “Askın var mı? Elbisem buruşacak yoksa. Daha yeni aldım.”</p>

    <p>“Tabii,” dedim hemen. Kalkıp bir şey yapacak olmak beni memnun etmişti. Elbisesini aldım, gidip dolaba astım. Onun bu elbiseyi almak için bir mağazaya gidişini düşündüm, mağazada hiç kimse onun bir fahişe olduğunu bilmiyordu. Tezgâhtar herhalde onu kendi halinde bir kız sanmıştı. Felaket üzüldüm buna; nedenini de bilemiyorum.</p>

    <p>Yine oturdum ve şu bizim konuşmayı sürdürmeye çalıştım. Sohbetine de doyum olmuyordu yani. “Her gece çalışıyor musun?” diye sordum ona; sorduğum anda da, çok korkunç geldi bana bu soru.</p>

    <p>“Evet.” Odada dört dönüyordu. Masadan bir menü aldı ve okumaya başladı.</p>

    <p>“Gündüzleri ne yapıyorsun?”</p>

    <p>Omuzlarını silker gibi yaptı. Pek zayıftı. “Uyuyorum. Sinemaya gidiyorum.” Menüyü yerine bıraktı ve bana baktı. “Hadi yaa, işimize bakalım. Burada seninle...”</p>

    <p>“Bak,” dedim. “Bu gece pek kendimde değilim. Zorlu bir gece geçirdim. Tanrı tanığımdır. Paranı filan vereyim senin, ama yapmadık diye üzülmezsin, değil mi? Üzülür müsün yoksa?” Bu işi yapmak istemiyordum, sorun buydu. Seksten çok, moral bozukluğu hissediyordum, doğrusunu isterseniz. <em>Bu kız da</em> moral bozucuydu zaten. Dolapta asılı o yeşil elbisesi filan. Ayrıca, bu işi, gün boyu sinemalarda ömrünü geçiren biriyle yapabileceğimi <em>hiç</em> sanmıyordum. Gerçekten hiç sanmıyordum.</p>

    <p>Yanıma geldi, yüzünde de gülünç bir ifade, bana inanmamış gibiydi. “Ne var, ne oldu?” dedi.</p>

    <p>“Bir şey yok.” Vay canına, nasıl da asabileşiyordum! “Daha yeni ameliyat oldum, sorun bu,” dedim.</p>

    <p>“Öyle mi? Nerenden?”</p>

    <p>“Şeyimden, nasıl denir işte; klavsenimden.”</p>

    <p>“Öyle mi? Ne cehennemde oluyor ki bu?”</p>

    <p>“Klavsen mi?” dedim. “Şey, aslında, omurilik kanalında. Omurilik kanalının epeyce aşağısında yani.”</p>

    <p>“Öyle mi?” dedi. “Zor iş.” Sonra, gelip lanet kucağıma oturuverdi. “Çok hoşsun.”</p>

    <p>Asabım felaket bozuldu. Palavraya devam ettim. “Nekahetteyim hâlâ,” dedim ona.</p>

    <p>“Filmlerde çıkan bir herife benziyorsun. Bilirsin. Kimdi o? <em>Biliyorsun</em> işte kimden bahsettiğimi. Neydi adı?”</p>

    <p>“Bilmiyorum,” dedim. Lanet kucağımdan inmeye hiç niyeti yoktu.</p>

    <p>“Nasıl bilmezsin? Mel...vin Douglas’ın oynadığı bir filmde çıkmıştı. Mel...vin Douglas’ın küçük oğlan kardeşlerinden biriydi hani? O kayıktan düştüydü. <em>Bilirsin</em> kim olduğunu.”</p>

    <p>“Hayır, bilmiyorum. Sinemaya elimden geldiği kadar az giderim.”</p>

    <p>Sonra acayip şeyler yapmaya başladı. Kaba saba şeyler.</p>

    <p>“Bırakalım ha, ne dersin?” dedim. “Havamda değilim, söyledim sana.” Daha yeni ameliyat oldum.</p>

    <p>Kucağımdan filan kalkmadı, ama bana korkunç bir bakış fırlattı. “Bana bak,” dedi. “O manyak Maurice beni kaldırdığında ne güzel uyuyordum. Beni...”</p>

    <p>“Geldiğin için filan, kaç paraysa vereceğim <em>dedim</em> ya sana. Gerçekten vereceğim. Bir sürü param var. Ben yalnızca çok ciddi bir ameliyattan daha yeni...”</p>

    <p>“Peki o zaman o manyak Maurice’ten niye <em>kız</em> istedin? O lanet bilmem nerenden daha yeni ameliyat oldunsa. <em>Ha?</em>”</p>

    <p>“Kendimi daha iyi hissederim sanmıştım. Bilememişim. Dalga geçmiyorum. Üzgünüm. Bir saniye ayağa kalkarsan, cüzdanımı alayım. Sahi söylüyorum.”</p>

    <p>Felaket bozulmuştu, ama lanet kucağımdan kalktı ve ben de gidip başucu dolabından cüzdanımı aldım. Beş dolarlık bir banknot çıkardım ve ona uzattım. “Çok teşekkür ederim,” dedim ona. “Milyonlarca teşekkürler.”</p>

    <p>“Bu beş. On kâğıt vereceksin.”</p>

    <p>Matraklaşmaya başlıyordu, anlıyordunuz. Bir şeyler olacak diye korkuyordum; gerçekten korkuyordum.</p>

    <p>“Maurice bana beş dedi,” dedim ona. “Öğleye kadar on beş, bir sefer beş kâğıt dedi bana.”</p>

    <p>“Bir sefer on kâğıt,” dedi.</p>

    <p>“O bana beş dedi. Üzgünüm –gerçekten– ama ancak bu kadar uçlanırım.”</p>

    <p>Omuzlarını silker gibi yaptı, biraz önce yaptığı gibi. Sonra da, çok soğuk bir tavırla, “Elbisemi getirir misin? Zahmet mi olur yoksa?” Yaramaz bir çocuk gibiydi. O mıymıy sesiyle bile sizi biraz ürkütüyordu. Şöyle yaşını başını almış bir fahişe olsaydı, makyajlı filan, bu kadar ürkütücü olamazdı.</p>

    <p>Gidip elbisesini getirdim, verdim. Giyindi, kuşandı, sonra yatağın üstünden polo mantosunu aldı. “Elveda, pis serseri,” dedi.</p>

    <p>“Güle güle,” dedim. Ona teşekkür filan da etmedim. İyi ki etmemiştim.</p>
  </div>
</body>
</html>
