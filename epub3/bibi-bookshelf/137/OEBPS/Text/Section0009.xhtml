<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 6</h1>

    <p>İnsan bazı şeyleri tam hatırlayamıyor. Stradlater’ın Jane’le buluşmasından dönüşünü hatırlamaya çalışıyorum şimdi. Koridordan Stradlater’ın o salak, o lanet ayak sesleri geldiği sırada ne yaptığımı hatırlayamıyorum yani. Herhalde hâlâ pencereden filan bakıyordum, ama yemin ederim, tam olarak hatırlamıyorum. Hatırlayamayışımın nedeni; felaket üzgündüm. Bir şeylere üzülüyorsam, tuvalete gitmem gerekse bile gitmem. Üzülmekten gidemem. Üzülmeyi bırakıp gidemem. Stradlater’ı tanısaydınız, siz de benim gibi üzülürdünüz. O herifle birlikte kaç kez kızlarla buluşmaya gittim, ne dediğimi biliyorum yani. Edepsiz herifin tekiydi. Gerçekten edepsizdi.</p>

    <p>Her neyse, koridor muşambayla filan kaplıydı, onun o lanet ayak seslerinin koridordan odaya doğru yaklaştığını duyabiliyordunuz. Odaya girdiği sırada nerede oturduğumu bile hatırlamıyorum; pencerede mi, benim koltuğumda mı, yoksa onunkinde mi? Yemin ederim, hatırlamıyorum.</p>

    <p>Soğuktan sızlana sızlana girdi odaya. Sonra, “Herkes ne cehenneme gitti böyle? Ortalık morga dönmüş,” dedi. Ona yanıt verme zahmetine bile girmedim. Cumartesi geceleri herkesin ya dışarda ya uykuda ya da hafta sonu için evine gitmiş olduğunu bilmeyecek kadar salaksa, bunu ona söylemek için kendimi perişan edecek değildim yani. Soyunmaya başladı. Jane’le ilgili tek bir lanet söz etmedi. Ben de konuşmadım. Onu seyrettim yalnızca. Yalnız, köpek dişi ceketim için teşekkür etti bana. Ceketi bir askıya asıp dolaba kaldırdı.</p>

    <p>Daha sonra, boyunbağını çıkarırken, bana o lanet kompozisyonunu sordu. Lanet yatağının üstünde olduğunu söyledim ona. Gitti, bir yandan gömleğinin düğmelerini çözerken, bir yandan da kâğıdı okudu. Suratında o salak ifadeyle, göğsünü, karnını ovuştura ovuştura orada öyle durup okudu. Hep böyle göğsünü, karnını ovuştururdu. Herif âşıktı kendine.</p>

    <p>Birdenbire, “Tanrı aşkına, Holden. Burada lanet bir beyzbol eldivenini anlatmışsın.”</p>

    <p>“Ne olmuş?” dedim, felaket soğuk bir tavırla.</p>

    <p>“Ne demek, ne olmuş? Sana, lanet bir oda veya ev gibi bir şey anlatılacak demedim mi?”</p>

    <p>“Betimsel olsun dedin. Beyzbol eldiveni anlatsak, ne fark eder?”</p>

    <p>“Lanet olsun!” dedi. Acayip kızmıştı. Fitil gibiydi. “Sen her şeyi böyle kıç tarafından yaparsın zaten.” Bana baktı. “Seni buradan attıklarına hiç şaşmamak gerek,” dedi. “Tek bir lanet şeyi bile doğru dürüst yapamıyorsun. Tek bir lanet şeyi bile.”</p>

    <p>“İyi, tamam, ver onu bana o zaman,” dedim. Gittim, o lanet kâğıdı elinden çekip aldım. Sonra da yırttım.</p>

    <p>“Bunu niye yaptın şimdi?” dedi.</p>

    <p>Ona karşılık bile vermedim. Kâğıt parçalarını çöp sepetine attım. Sonra, yatağıma uzandım. Uzun süre ikimiz de bir şey söylemedik. Stradlater soyundu, üstünde bir tek donla kaldı. Ben yattığım yerde bir sigara yaktım. Yatakhanede sigara içmemiz yasaktı, ama yine de gece geç saatte, herkes uyurken veya dışardayken kimse kokusunu alamayacağından, içebiliyordunuz. Dahası, bunu Stradlater’ı rahatsız etmek için yapıyordum. O, yatakhanede sigara içmezdi. Bir tek ben içerdim.</p>

    <p>Stradlater, Jane hakkında tek bir söz etmiyordu. Sonunda, “Saat dokuz otuza kadar izin aldıysa, bu saate kadar nasıl kaldınız? Daha geç bir saate kadar mı izin aldırttın kıza yoksa?” dedim.</p>

    <p>Ben bunu ona sorduğum sırada, o yatağının kenarına oturmuş, lanet ayak tırnaklarını kesiyordu. “Bir dakika,” dedi. “Hangi manyak, Cumartesi gecesi için dokuz otuza kadar izin alır, ha?” Tanrım, o an nasıl nefret ettim ondan.</p>

    <p>“New York’a gittiniz mi?” dedim.</p>

    <p>“Deli misin? Dokuz otuza kadar izin almışsa, New York’a</p>

    <p>nasıl gideriz?”</p>

    <p>“Zor tabii.”</p>

    <p>Bana baktı. “Dinle,” dedi. Sigara içeceksen, niye bunu gidip kenefte yapmıyorsun? Sen buradan defolup gidiyorsun, ama ben mezun olana kadar burada kalmak zorundayım.”</p>

    <p>Umursamadım. Hiç umursamadım. Manyaklar gibi sigara içmeye devam ettim. Döndüm, yan yatarak, onun ayak tırnaklarını kesmesini seyrettim. Ne okuldu ama! Hiç durmadan birilerinin ayak tırnaklarını kesmesini veya sivilcelerini sıkmasını seyrediyordunuz.</p>

    <p>“Selamımı söyledin mi ona?” diye sordum.</p>

    <p>“Söyledim.”</p>

    <p>Söylemişmiş, pis herif.</p>

    <p>“O ne dedi?” dedim. “Ona sordun mu, hâlâ damalarını en arka sıraya diziyor muymuş?”</p>

    <p>“<em>Hayır,</em> sormadım. Ne sanıyorsun, bütün gece ne yapacaktık yani; dama mı oynayacaktık, Tanrı aşkına?”</p>

    <p>Bir süre sonra ona, “New York’a gitmedinizse, nereye gittiniz peki?” diye sordum. Sesimin titremesini güçlükle denetleyebiliyordum. Tanrım, giderek iyice sinirleniyordum. İçimden, az sonra matrak bir şeyler olacak diye bir <em>duygu</em> gelip geçti.</p>

    <p>Lanet ayak tırnaklarını kesmesi bitti. Yatağından kalktı, üstünde bir tek donla filan, benimle şakalaşmaya girişti. Omzuma şakadan yumruk atmaya başladı. “Kes şunu,” dedim. “New York’a gitmedinizse, nereye gittiniz peki?”</p>

    <p>“Hiçbir yere gitmedik. Lanet arabada oturduk.” Omzuma yine o salak yumruklardan bir tane salladı.</p>

    <p>“Kessene <em>şunu,</em>” dedim. “Kimin arabasında?”</p>

    <p>“Ed Banky’nin.”</p>

    <p>Ed Banky, Pencey’de basketbol koçluğu yapıyordu. Bizim Stradlater da onun yavrucuklarından biriydi, takımda ortada oynuyordu çünkü. Ed Banky de, her istediğinde ona arabasını verirdi. Aslında, öğrencilerin öğretmenlerden araba alması yasaktı, ama bu sporcu herifler birbirlerini tutarlardı. Gittiğim her okulda gördüm bunu, bu sporcu herifler birbirlerini acayip tutuyorlar.</p>

    <p>Stradlater omzuma yalandan yumruk atmaya devam ediyordu. Elinde diş fırçasını tutuyordu, sonra ağzına, dişlerinin arasına aldı fırçayı. “Ne yaptın kıza?” dedim. “Onu Ed Banky’nin arabasında becerdin mi yoksa?” Sesim rezalet titriyordu.</p>

    <p>“Ne ayıp, ne ayıp. Ağzına biber süreceğim senin.”</p>

    <p><em>“Yaptın mı?”</em></p>

    <p>“Bu bir meslek sırrıdır, ahbap.”</p>

    <p>Bundan sonrasını pek hatırlamıyorum. Tek bildiğim; yataktan kalktım, sanki kenefe gidiyormuş gibi; ama ona bir yumruk salladım, bütün gücümle, o diş fırçasını ağzına gömecek, gırtlağına saplayacaktım. Yalnız, ıskaladım. Oturtamadım yumruğu. Yalnızca kafasının yanına değmişti biraz. Canını acıttı herhalde, ama istediğim olmamıştı. Epey canını acıtmış olabilir, ama yumruğu sağ elimle atmıştım, o elimi pek sıkamıyordum. Size anlattığım o kırılmadan dolayı.</p>

    <p>Her neyse, bundan sonra hatırladığım; yere serilmiştim ve Stradlater, suratı kıpkırmızı bir halde, göğsüme oturmuştu, bir ton filan geliyordu üstümde. Bileklerimi de tutmuştu, ona yumruk atamıyordum. Onu öldürebilirdim.</p>

    <p>“Neyin var senin, lanet herif?” deyip duruyordu. O salak suratı kızarıyor da kızarıyordu.</p>

    <p>“Çek şu pis dizlerini göğsümden,” dedim ona. Neredeyse, avazım çıktığı kadar haykıracaktım. “Hadi, kalk üstümden, pis herif!”</p>

    <p>Ama kalkmıyordu. Bileklerimi öylece tutup durdu, ben de ona sürekli orospu çocuğu filan dedim, on saat kadar. Ona söylediğim her şeyi tam hatırlayamıyorum. Ona, canının her istediğini becerebileceğini sandığını söyledim. Bir kızın damalarını en arka sırada toplamasıyla hiç ilgilenmediğini, çünkü lanet, salak bir geri zekâlı olduğunu söyledim. Ona geri zekâlı demenizden nefret ederdi. Zaten bütün geri zekâlılar kendilerine geri zekâlı denmesinden nefret ederler.</p>

    <p>“Kes artık, Holden,” dedi. O kocaman budala suratı kıpkırmızı kesilmişti. “Kes artık, tamam mı?”</p>

    <p>“Kızın adı Jane mi, <em>June mu,</em> onu bile bilmiyorsun, lanet geri zekâlı.”</p>

    <p>“Artık <em>kes şunu,</em> Holden. Lanet olsun; bak seni uyarıyorum.” dedi. Niyeti kötüydü. “Bak, kesmezsen, çakacağım bir tane, haberin olsun.”</p>

    <p>“Çek şu pis, kokmuş, geri zekâlı dizlerini göğsümden.”</p>

    <p>“Bırakırsam, çeneni kapayacak mısın?”</p>

    <p>Ona yanıt bile vermedim.</p>

    <p>Bir daha söyledi: “Holden, bırakırsam, çeneni kapayacak mısın?”</p>

    <p>“Evet.”</p>

    <p>Üstümden kalktı, ben de ayağa kalktım. Kahrolası dizleri göğsüme batmıştı, canım felaket acıyordu. “Pis, salak, geri zekâlı orospu çocuğu seni,” dedim ona.</p>

    <p>Bu onu çok kızdırdı. Koca salak parmağını suratıma salladı. “Holden, lanet olsun, bak seni uyarıyorum. Çeneni kapa, yoksa...”</p>

    <p>“Niye kapayacakmışım?” dedim; resmen haykırıyordum. “Senin gibi geri zekâlıların derdi de bu işte. Hiçbir şeyi tartışmak istemiyorsunuz. Zaten bütün geri zekâlılar böyledir. Hiçbir şeyi adam gibi tar...”</p>

    <p>Bu kez gerçekten bir tane çaktı bana, kendimi birden yerde buldum. Beni vurup da mı yıktı, hatırlamıyorum, ama sanmıyorum. Birini yumrukla yere yıkmak oldukça zordur, filmler dışında tabii. Ama burnum kanıyordu. Yukarı baktım, bizim Stradlater sağ yanımda tepeme dikilmiş, duruyordu. Koltuğunun altında lanet tıraş takımları vardı. “Sana sus dedim durdum, niye susmadın, ha?” dedi. Sesi çok asabiydi. Kafamı yere vurduğum zaman, kafatasımın çatladığından filan endişeleniyordu herhalde. “Bunu sen istedin, lanet olasıca herif,” dedi. Vay canına, herif amma da üzülmüştü!</p>

    <p>Zahmet edip ayağa bile kalkmıyordum. Öyle yerde upuzun yatıp, ona geri zekâlı orospu çocuğu deyip durdum. Çok kızgındım, resmen böğürüyordum.</p>

    <p>“Dinle beni. Git bir yüzünü yıka,” dedi Stradlater. “Beni duyuyor musun?”</p>

    <p>Ona, asıl kendisinin gidip o geri, zekâlı suratını yıkamasını söyledim; çok çocukçaydı bunu söylemek, ama felaket kızgındım. Ona, kenefe giderken, uğrayıp Bayan Schmidt’i becermesini söyledim. Bayan Schmidt, kapıcının karısıydı. Altmış beş yaşında filan vardı.</p>

    <p>Stradlater’ın oda kapısını çekip koridorun sonundaki kenefe gittiğini duyana kadar yerde oturdum. Sonra kalktım. Şu lanet avcı şapkamı bir türlü bulamıyordum. Sonunda buldum onu. Yatağın altındaydı. Kafama taktım, siperini de, hoşuma giden biçimde, arkaya çevirdim ve budala suratımın ne hale geldiğini görmek için aynaya gittim. Hayatta böyle kan görmemişsinizdir. Ağzım, çenem, hatta pijamam ve sabahlığım kana bulanmıştı. Biraz korktum, biraz da hoşuma gitti. Bütün bunlar bana sert adam havası veriyordu. Ömrüm boyunca herhalde iki kez kavga etmişimdir, ikisinde de sopayı yedim. Pek dişli biri sayılmam. Pasifistim ben, doğrusunu isterseniz.</p>

    <p>Herhalde Ackley, büyük olasılıkla tüm bu şamatayı duyup uyanmıştır diye düşündüm. Perdelerin arasından yan odaya geçtim, ne halt ettiğine bir bakmak için. Ackley’nin odasına pek gitmezdim. Pasaklı herifin teki olduğundan, acayip bir koku olurdu o odada.</p>
  </div>
</body>
</html>
