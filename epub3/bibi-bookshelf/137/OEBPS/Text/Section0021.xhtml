<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 18</h1>

    <p>Buz pateni pistinden çıktığımda karnım acıkmıştı biraz, ben de bir büfeye gidip bir mayalı sütle İsviçre peynirli bir sandviç yedim, sonra bir telefon kulübesine girdim. Bizim Jane’i bir arayıp eve gelip gelmediğini öğreneyim dedim. Akşam bir işim yoktu, eve geldiğini öğrenirsem, onu dans için filan bir yere götürürüm diye düşünmüştüm. Tanıştığımızdan beri onunla hiç dans filan etmemiştim. Onu dans ederken bir kez görmüştüm ama. Çok güzel dans ediyordu. Kulüpte Dört Temmuz kutlanıyordu. O zaman onu pek iyi tanımıyordum, onunla çıkmayı filan da aklımdan geçirmemiştim. Choate’a giden o acayip herifle, Al Pike’la çıkıyorlardı. O herifi pek tanımıyordum, ama havuzun oralarda takılırdı hep. Beyaz bir lasteks mayosu vardı, atlamak için hep yukarıya çıkardı. Sabahtan akşama kadar o berbat yarım perende atlayışını yapar dururdu. Yapabildiği tek atlayış buydu, o da bunu çok kıyak bir şey sanıyordu. Kasları gelişmişti de, beyni yoktu. Her neyse, o gece Jane onunlaydı. Durumu anlayamamıştım. Yemin ederim, anlayamamıştım. Onunla çıkmaya başladıktan sonra, Al Pike gibi gösterişçi bir herifle nasıl olup da çıktığını sordum ona. Jane, onun gösterişçi olmadığını söyledi. Oğlanda aşağılık duygusu varmış. Jane onun için üzülüyormuş filan. Pek numara filan da yapmıyordu. Ciddiydi. Kızların gülünç yanı da bu işte. Ne zaman kesinlikle rezil bir heriften –çok ters, çok kendini beğenmiş bir heriften filan– söz etseniz, size o herifte aşağılık duygusu olduğunu söyler. Herif belki <em>öyledir,</em> ama bence, bu durum o herifi namussuzun teki olmaktan alıkoymaz. Kızlar. Ne düşündüklerini hiç anlayamazsınız. Şu Roberta Walsh denen kızın oda arkadaşını, bir arkadaşıma ayarlamıştım. Adı Bob Robinson’dı ve çocukta <em>gerçekten</em> aşağılık duygusu vardı. Ailesinden filan çok utandığını anlıyordunuz, çünkü, “Geliyon mu?", “Gidiyon mu?” diye konuşuyorlardı, pek varlıklı da değillerdi. Ama çocuk öyle namussuzluklar yapmazdı. Çok iyi bir herifti, ama Roberta Walsh’ın oda arkadaşı olan o kız ondan hiç hoşlanmadı. Kız, Roberta’ya, Bob’ın çok kendini beğenmiş olduğunu söylemiş. Bob’ın kendini beğenmiş olduğunu düşünmesinin <em>nedeni de;</em> çocuğun ona, okulda münazara takımının başkanı olduğunu söylemesi. Böyle küçücük bir şey yüzünden onu kendini beğenmiş sanmış! Kızların derdi de bu zaten; bir çocuktan hoşlanmışlarsa, ne kadar namussuz bir herif olursa olsun, onda aşağılık duygusu olduğunu söylerler, ama çocuktan <em>hoşlanmamışlarsa</em> eğer, ne kadar iyi bir herif olursa olsun ya da aşağılık duygusu ne kadar fazla olursa olsun, kendini beğenmişin teki, deyiverirler. Akıllı kızlar bile bunu yapıyor.</p>

    <p>Neyse, bizim Jane’i yine aradım, ama telefon yanıt vermiyordu, ben de kapadım. Sonra, akşam buluşmak için kim var kim yok diye adres defterime bakayım dedim. Tek sorun, adres defterimde yalnızca üç kişinin adı vardı. Jane; Bay Antolini adlı şu adam, Elkton Hills’te öğretmenimdi; bir de babamın büro telefonu vardı. Deftere insanların adlarını yazmayı unutup duruyorum. Ben de ne yaptım sonunda, bizim Carl Luce’u aradım. Ben Whooton’dan ayrıldıktan sonra, Luce orayı bitirmişti. Benden üç yaş büyüktü, ondan pek hoşlanmıyordum, ama şu çok entelektüel dedikleri türden bir herifti; Whooton’da yapılan zekâ testinde en yüksek puanı o almıştı. Benimle yemeğe çıkmak isteyebilir ve şöyle entelektüelce bir konuşma yapabiliriz diye düşündüm. Bazen çok aydınlatıcı olurdu. Ben de onu aradım. Columbia Üniversitesi’ne gidiyordu, ama Altmış Beşinci Sokak’ın oralarda oturuyordu ve evde olacağını da biliyordum. Telefona çıktı, bana, yemeğe çıkamayacağını, ama benimle Elli Dördüncü’deki Wicker Bar’da bir içki içmek üzere saat onda buluşabileceğini söyledi. Aramakla onu şaşırttığımı sanıyorum. Bir kez ona, koca götlü sahtekâr demiştim.</p>

    <p>Saat ona kadar bir sürü vaktim vardı, ben de ne yaptım, Radio City’ye film seyretmeye gittim. Yapabileceğim en hödükçe şey buydu, ama sinema barın yakınındaydı ve aklıma yapacak başka bir şey gelmemişti.</p>

    <p>İçeri girdiğimde, lanet sahne gösterisi sürüyordu. Rokette’ler deli gibi bacak sallayıp duruyorlardı, yan yana dizilip kollarını birbirlerinin bellerine atmış durumda. Seyirciler çılgınca alkışlıyorlardı, arkamda oturan bir herif, karısına, “Bu ne biliyor musun? Sanat bu, sanat!” demez mi! Bittim herife. Rokette’lerin ardından, sırtında smokin ve ayaklarında tekerlekli patenlerle bir herif çıktı, başladı bir yığın küçük masanın altından geçerek kaymaya, bunu yaparken de gülünç bir şeyler söylüyordu. Çok iyi bir patenci filandı, ama onu seyretmekten hiç hoşlanmadım, çünkü sahnede paten kayan bir herif olmak için <em>çalışırken</em> onun neler yaptığını düşünüp durdum. Bana çok salakça bir şey gibi geldi bu. Onun ardından da, her yıl Noel’de Radio City’de yaptıkları saçmalığa geldi sıra. Her yerden bütün o melekler filan çıkmaya başladı, ortalık çarmıhlar, öteberiler taşıyan heriflerle doldu, hepsi birlikte <em>–binlercesi–</em> deliler gibi "Gelin Ey Tüm İnananlar!” ilahisini söylemeye başladılar. Çok önemli konu yani. Felaket dinsel bir şey sayılıyordu bu yaptıkları, biliyorum, çok güzel bir şey sayılıyordu, ama Tanrı aşkına, sahnenin ortalık yerinde, aktörlerin sırtlarında çarmıhlarla dolaşmasında dinsel ya da güzel bir yan göremiyorum. İşleri bitip de yerlerine dönmeye başladıklarında, görüyordunuz, içerde hemen bir sigara yakmak için sabırsızlandıklarını. Bu gösteriyi bir yıl önce Sally Hayes’le birlikte seyretmiştim. Bizim Sally de, ah ne güzel, ah ne güzel, deyip durmuştu kostümler için filan. Bizim İsa bunları görseydi, herhalde kusardı, demiştim Sally’ye; yani, o süslü kostümleri filan görseydi. Sally de bana saygısız bir ateist olduğumu söylemişti. İsa’nın burada tek hoşlanacağı şey, orkestrada davulları çalan o herif olurdu herhalde. Sekiz yaşımdan beri onu hep görürüm sahnede. Kardeşim Allie’yle ben, ailemizle birlikte gelmişsek filan, onu daha yakından görebilmek için öndeki yerlere geçerdik. Gördüğüm en iyi davulcuydu. Tüm gösteri boyunca ancak bir iki kez davullarını gümbürdetme şansı olurdu, ama davul çalmadığı zaman, hiç de sıkılmış gibi görünmezdi. Davulları gümbürdetirken, nasıl da güzel güzel, tatlı tatlı yapardı bunu, yüzündeki o sinirli ifadeyle. Bir kez babamla birlikte Washington’a gittiğimizde Allie ona bir kart atmıştı, ama bahse girerim, adamın eline geçmemiştir. Adres olarak ne yazacağımızdan pek emin değildik.</p>

    <p>Bu Noel zımbırtısı bittikten sonra, lanet film başladı. Öyle kokmuş bir filmdi ki, gözümü perdeden ayıramadım. İngilizin biri anlatılıyordu, adı Alec bir şeydi. Film savaşta geçiyor, herif hastanede belleğini filan yitiriyor. Hastaneden elinde bastonla çıkıp ortalıkta topallaya topallaya dolaşıyor, Londra’da, ama hangi cehennemde dolaştığını bilmiyor. Kendisi aslında bir dük, ama o bunu bilmiyor. Sonra, o güzel, hamarat, içten kızla karşılaşıyor otobüse binerken. Kızın lanet şapkası rüzgârda uçuyor, bizimki yakalıyor şapkayı, daha sonra üst kata çıkıyorlar ve Charles Dickens hakkında konuşuyorlar. İkisinin de en beğendiği yazarın Dickens olduğu çıkıyor ortaya. Adamın elinde bir <em>Oliver Twist</em> nüshası var, kızın yanında da aynısından bir nüsha çıkmaz mı! Az kalsın kusacaktım. Neyse, anında birbirlerine âşık oluyorlar, yani Charles Dickens’a hayran oldukları için filan. Adam, kızın yayıncılık işini sürdürmesine yardım ediyor. Kız yayıncılık yapıyor. Yalnız, işleri pek yolunda gitmiyor, çünkü kızın ağabeyi sarhoşun teki, paraları harcayıp duruyor. Adam çok acı çekiyor, çünkü savaşta doktormuş, sinirleri bozulduğundan şimdi ameliyat yapamıyor, o da durmadan kafayı çekiyor, ama oldukça şakacı filan bir herif. Neyse, bizim bu Alec oturup bir kitap yazıyor, kız bunu yayımlıyor ve ikisi birlikte çuvalla para kaldırıyorlar. Tam evlenmeye hazırlanırlarken öbür kız, bizim Marcia, çıkageliyor. Marcia, Alec belleğini yitirmeden önce, nişanlısı imiş, bir kitapçıda kitaplarını imzalarken Alec’i tanıyor. Alec’e, aslında bir dük olduğunu filan söylüyor, ama Alec inanmıyor ve Marcia’yla birlikte annesini ziyarete gitmek filan da istemiyor. Alec’in annesinin gözleri de kör değil miymiş! Ama öbür kız, hamarat olan yani, Alec’i annesini görmeye yolluyor. Kız çok soylu bir biçimde filan davranıyor. Alec de annesine gidiyor. Ama belleği bir türlü yerine gelmiyor; o iri Danua cinsi köpeği onu görünce üstüne atıldığı halde, annesi parmaklarıyla yüzünü yokladığı, küçükken oynadığı ayısını ona gösterdiği halde. Ama bir gün çayırlıkta çocuklar kriket oynarlarken bizimki kafasına bir kriket topu yiyor. Sonra lanet belleği hemen yerine geliyor, o da gidiyor annesine. Annesi onu alnından öpüyor. Daha sonra da, başlıyor yine dük olmaya, yayıncılık işi yapan o hamarat yavruyu unutuveriyor. Size öykünün gerisini anlatayım, ama anlatırken kusabilirim. Konuyu size <em>rezil edip</em> anlattığımdan değil. Zaten <em>rezil edilecek</em> bir yanı da yoktu yani. Neyse, sonunda Alec’le hamarat yavru evleniyorlar, kızın sarhoş ağabeyinin sinirleri düzeliyor ve Alec’in annesini ameliyat edip kadının gözlerini açıyor, sonra sarhoş ağabeyle Marcia birbirlerinden hoşlanıyorlar. En sonunda, upuzun bir yemek masasında oturuyorlarken birden hepsi kıçlarını yırtarcasına gülüyorlar, çünkü bizim İri Danua ardında bir sürü enikle içeriye giriyor. Herkes onu erkek filan sanmıştı, diye düşünüyorum. Ne bileyim? Tek söyleyeceğim şey, üstünüze başınıza kusmamak istiyorsanız, sakın gitmeyin bu filme.</p>

    <p>İşin beni mahveden yanı; yanımda oturan kadın, lanet filmin başından sonuna kadar ağladı durdu. Film sahtekârlaştıkça o daha da fazla ağladı. Kadının felaket iyi kalpli biri olduğu için böyle ağladığını filan düşünebilirsiniz, ama ben onun yanında oturuyordum, değildi. Yanında küçük bir çocuk vardı ve felaket sıkılmıştı. Çocuk helaya gitmek istiyordu, ama o götürmedi çocuğu. Ona, ses çıkarmamasını, uslu durmasını söyledi durdu. O kadın ancak lanet bir kurt kadar iyi kalpli olabilirdi. Sinemalarda böyle sahtekârca zımbırtılara deli gibi gözyaşı dökenlerin yüzde doksanı aslında kötü kalpli, aşağılık insanlar. Şaka demiyorum.</p>

    <p>Film bittikten sonra bizim Carl Luce’la buluşacağımız Wicker Bar’a doğru yürümeye başladım, yürürken de savaşı filan düşündüm. Bu savaş filmlerini seyrettiğim zaman öyle hep düşünürüm. Savaşa gitmek zorunda kalırsam, dayanabileceğimi hiç sanmıyorum. Gerçekten dayanamam. Sizi çekip vursalar filan, o kadar da kötü sayılmaz yani, ama <em>askerde</em> felaket uzun bir süre kalmak zorundasınız. Sorun da bu işte. Ağabeyim D.B. tam dört lanet yıl askerlik yaptı. Savaşa da katıldı –hem de Çıkarma Günü ilk saflardaydı– ama gerçekten öyle sanıyorum ki, savaşın kendisinden çok, askerlikten nefret etmiştir. O zamanlar daha küçüktüm, ama izinlerde eve gelişini filan hatırlıyorum, tek yaptığı iş yatakta sırtüstü yatmaktı. Oturma odasına bile zor çıkardı. Daha sonra, ülke dışına gittiğinde, savaşırken filan vurulup murulmadı, hiç kimseyi vurmak zorunda da kalmamış. İşi gücü yalnızca, bir kovboy generali, makam arabasıyla bütün gün oraya buraya taşımakmış. Bir kez Allie’ye demiş ki; birine ateş etmek zorunda kalacak olsaymış, namluyu nereye çevireceğini bilemezmiş. Orduda, aynı Nazilerdeki gibi bir sürü namussuz olduğunu söylemiş. Hatırlıyorum, Allie ona, yazar olduğu için, savaşta yazacak bir sürü şey görmesinin bir bakıma iyi olup olmadığını sormuştu. Ağabeyim de, Allie’ye beyzbol eldivenini getirmesini söylemişti, sonra da en iyi savaş şairinin hangisi olduğunu sormuştu, Rupert Brooke mu, Emily Dickinson mı diye. Allie, Emily Dickinson, demişti. Ben bu konuda pek bir şey bilmiyorum, çünkü pek fazla şiir okumam, ama <em>çok iyi</em> biliyorum ki, askere gidip de orada Ackley gibi, Stradlater gibi, şu bizim Maurice gibi bir yığın herifle hep bir arada olup, onlarla uygun adım yürümek zorunda filan kalsaydım deli olurdum herhalde. Bir zamanlar izcilik yapmıştım bir hafta kadar, önümdeki herifin ensesine bakmaya bile dayanamamıştım. Yemin ederim ki, bundan sonra yeni bir savaş çıkarsa, beni infaz mangasının karşısına diksinler, daha iyi. Hiç karşı çıkmazdım. D.B.’nin anlayamadığım yanı da bu zaten; savaştan bu kadar nefret ettiği halde, kalktı bana <em>Silahlara Veda</em> denen kitabı verdi okumam için. Felaket iyi bir kitapmış. Anlamadığım şey de bu, iyi bir herif sanılan o Yüzbaşı Henry adlı herif var o kitapta. Hiç anlamıyorum, D.B. bu kadar askerlikten nefret edip de, nasıl hâlâ böyle sahtekâr bir kitabı beğenip, nasıl hâlâ Ring Lardner’in kitabını, bir de o çok beğendiği <em>Muhteşem Gatsby</em>’yi sevebiliyor. Bunu söylediğim zaman, D.B. fena kızdı bana, daha küçük olduğumu, bunları takdir edebilecek yaşa daha gelmediğimi söyledi, ama ben aynı fikirde değilim. Ring Lardner’ı ve <em>Muhteşem Gatsby</em>’yi filan beğendiğimi söyledim ona. Beğenmiştim de zaten. <em>Muhteşem Gatsby</em>’yi müthiş beğenmiştim. Bizim Gatsby. Bizim ehlikeyif Gatsby. Bitmiştim o kitaba. Her neyse, atom bombasını keşfettiklerine çok memnunum bir bakıma. Yeni bir savaş olursa, gider bombanın tepesine otururum. Bunun için gönüllü giderim, yemin ediyorum.</p>
  </div>
</body>
</html>
