<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 15</h1>

    <p>Fazla uyumamıştım, sanırım kalktığımda saat daha on filandı. Bir sigara yakınca, bayağı açlık hissettim. En son iki hamburger yemiştim, Brossard ve Ackley’yle Agerstown’a sinema için indiğimizde. Epey zaman olmuştu. Sanki elli yıl geçmişti aradan. Telefon sağ tarafımda duruyordu, aşağıyı arayıp bir kahvaltı isteyecektim, ama bizim Maurice’le gönderirler belki diye korktum. Onu görmeye can attığımı sanıyorsanız deli olmalısınız. Ben de yatakta biraz daha yatıp bir sigara daha içtim. Bizim Jane’e bir telefon edeyim dedim, eve gelmiş mi öğreneyim diye, ama havamda değildim.</p>

    <p>Ne yaptım ben de, bizim Sally Hayes’e telefon ettim. Mary A. Woodruff Okulu’na gidiyordu, evde olduğunu biliyordum, çünkü bir iki hafta önce ondan bir mektup almıştım. Onun için pek deli divane olduğum filan yoktu, ama yıllardır tanıyorduk birbirimizi. Eskiden onu pek akıllı sanırdım, o aptallığımla tabii. Öyle sanmamın nedeni; tiyatro, edebiyat ve bütün bu zırvalıklar üzerine çok şey bilmesiydi. Birisi bu konularda pek çok şey biliyorsa, onun aptal olup olmadığını anlayabilmeniz epey zaman alıyor. Sally’nin ne olduğunu anlamam için <em>yıllar</em> geçmesi gerekti. Sanırım, onunla bu kadar oynaşmasaydık, çok daha önce anlayabilirdim. En büyük sorunum da bu benim; kiminle biraz oynaşsam, onu bayağı akıllı biri sanıyorum. Hiç de öyle değil tabii, ama ben yine de öyle sanıyorum.</p>

    <p>Neyse, aradım Sally’yi. Önce hizmetçileri çıktı. Sonra babası. Sonra da Sally. “Sally?” dedim.</p>

    <p>“Evet; kimsiniz?” dedi. Yani, ne sahtekârdı bu kız. Kim olduğumu babasına söylemiştim.</p>

    <p>“Holden Caulfield. Nasılsın?”</p>

    <p>“Holden! İyiyim. Sen nasılsın?”</p>

    <p>“Müthiş. Şey, baksana. Bugün bir işin var mı diye merak ettim. Bugün Pazar, ama Pazar günleri de bir iki matine vardır.”</p>

    <p>“Çok sevinirim. Harika.”</p>

    <p><em>Harikaymış.</em> Nefret ettiğim bir sözcük varsa, o da bu harika sözcüğü. Ne kadar da sahte bir sözcük. Bir saniye için, ona matineden vazgeçelim demeye niyetlendim. Ama bir süre çene çaldık. Yani o çene çaldı. Ondan size sıra gelmezdi bir türlü. Önce bana Harvard’lı bir herifi anlattı –herif herhalde birinci sınıfta okuyordu, ama bana bunu söylemedi, tabii– fena halde kesikmiş Sally’ye. <em>Gece gündüz</em> telefon açıyormuş. Gece gündüz; bittim buna. Sonra başka bir herifi anlattı, West Point Harp Okulu öğrencisiymiş, o da Sally için gırtlağını kesmeye hazırmış. Çok önemli yani. İkide, Biltmore’daki saatin altında buluşalım dedim ona, geç kalmamasını söyledim, çünkü oyun iki otuzda başlıyordu herhalde. Hep geç kalırdı. Telefonu kapadım. Felaket canımı sıkardı bu kız, ama çok güzeldi.</p>

    <p>Sally ile buluşma işini ayarladıktan sonra yataktan kalktım, giyindim ve bavullarımı topladım. Odadan ayrılmadan önce pencereye bir göz attım, bizim şu sapıklar ne yapıyor, bir bakayım diye, ama tüm perdeler örtülüydü. Sabah olunca hepsi fena halde namuslu oluvermişlerdi. Asansörle aşağıya indim ve hesabı ödedim. Bizim Maurice yoktu ortalıkta. O pis herifi görmeye de meraklı değildim, yani.</p>

    <p>Otelin önünden bir taksiye bindim, ama nereye gideceğini hakkında en ufak bir fikrim yoktu. Daha Pazardı, Çarşambaya kadar –ya da en erken Salıdan önce– eve gidemezdim. Bir başka otele gidip, bir de orada boyumun ölçüsünü almayı kesinlikle istemiyordum. Ben de ne yaptım, şoföre beni New York Merkez Garı’na götürmesini söyledim. Gar, Sally ile buluşacağımız yer olan Biltmore’un hemen yakınındaydı. Düşündüm, orada size anahtarını verdikleri o çelik dolaplardan birine bavullarımı koyar, sonra da bir kahvaltı ederdim. Acıkmıştım. Taksideyken cüzdanımı çıkarıp, kaç param kaldığına baktım. Ne kadar param kaldığını tam olarak hatırlamıyorum, ama pek servet sayılmazdı. İki rezil hafta içinde bir kralın kurtulmalığı kadar para harcamıştım. Gerçekten de harcamıştım. Doğuştan savurgan bir herifim ben. Harcayamadığım parayı da mutlaka kaybederim bir yerlerde. Çoğu zaman, lokantalarda, gece kulüplerinde filan paramın üstünü bile almayı unuturum. Annem babam çok kızarlar bu huyuma. Onları ayıplayamazsınız ki. Babam epey varlıklıdır ama. Kaç para kazanıyor, hiç bilmiyorum –böyle şeyleri benimle asla konuşmaz– ama sanırım, epey kazanıyordur. Şirket avukatlığı yapıyor. Bu işte iyi para var yani. İyi para kırdığını bilmemin bir başka nedeni; Broadway gösterilerine sürekli yatırım yapar. Ama bu işler hep batar, annem de babama kızar paraları batırdığı için. Allie öldüğünden beri, annemin sağlığı iyi değil. Çok sinirli. Annemin okuldan kovulduğumu öğrenmesinden felaket korkmamın bir nedeni de bu zaten.</p>

    <p>Bavullarımı gardaki çelik dolaplardan birine bıraktıktan sonra, o küçük sandviç büfesine girip kahvaltı ettim. Benim için epey yüklü bir kahvaltıydı; portakal suyu, jambonlu yumurta, kızarmış ekmek ve kahve. Çoğu zaman bir portakal suyu içer, kalkarım. Boğazıma pek düşkün değilim. Bu yüzden böyle felaket zayıfım zaten. İçinde bir sürü nişastalı gıdalar filan olan o diyeti uygulamam gerekiyor, ama hiç uymadım şimdiye kadar. Dışarda dolaşırken genellikle İsviçre peynirli bir sandviç yer, bir de mayalı süt içerim. Fazla bir şey değil, ama mayalı sütten bayağı vitamin alıyorsunuz. H. V. Caulfield. Holden Vitamin Caulfield.</p>

    <p>Yumurtalarımı yerken, ellerinde bavullarla iki rahibe –sanırım, başka bir manastıra filan gidiyorlardı ve treni bekliyorlardı– büfeye girdiler ve hemen yanımdaki tezgâha oturdular. Bavullarını hangi cehenneme koyacaklarını bilemedikleri anlaşılıyordu, ben de kalkıp onlara yardım ettim. Bavulları, şu çok ucuz görünüşlü şeylerdendi; gerçek deri olmayan şeyler yani. Önemli bir şey değil, ama birinin elinde ucuz cinsten bir bavul gördüm mü, tepem atıyor. Bunu böyle söylemek felaket ayıp bir şey, ama elinde ucuz çantayla dolaşanlardan bile nefret ediyorum. Bir zamanlar bir şeyler oldu bu konuda. Elkton Hills’e gittiğim sıralarda, bir süre aynı odada kaldığım çocuğun, Dick Slagle’ın bavulları bu çok ucuz olan cinstendi. Dick onları yatağının altına koyardı, rafa yerleştireceğine; böylece onun bavullarıyla benimkileri hiç kimse yan yana göremeyecekti. Bu durum felaket bozardı moralimi, bu yüzden bavullarımı atıp kurtulmak, hatta onunkilerle <em>değiş tokuş etmek</em> bile isterdim. Benimkiler Mark Cross marka, gerçek sığır derisi zımbırtılardı ve sanırım bayağı pahalı şeylerdi. Sonra, bir gün, çok gülünç bir şey oldu, bakın ne oldu, anlatayım. Ne yaptım, sonunda, bizim bu Slagle, aşağılık kompleksi duymasın diye, ben de tuttum, bavullarımı yatağımın altına indirdim. Ama bakın, o ne yaptı. Bavullarımı çıkarıp yine rafa yerleştirdi. Bunu neden yaptığını anlamam epey zaman aldı. Millet benim bavullarımı, onun kendi bavulları sansın diye yapmıştı bunu. Gerçekten bunun için yapmıştı. Bu konularda çok gülünç bir herifti yani. Bavullarım için hep rezil sözler ederdi, söz gelimi çok yeniymişler, çok <em>burjuva</em> imişler. Bu lanet şey, onun en sevdiği sözcüktü. Bir yerde okumuş ya da duymuş. Bana ait her şey felaket <em>burjuva</em> idi. Dolmakalemim bile <em>burjuva</em> idi. Kalemi sürekli benden ödünç alırdı, ama kalem yine de <em>burjuva</em> idi. Ancak iki ay kalabildik onunla aynı odada. Sonra, ikimizden de odayı boşaltmamız istendi. İşin gülünç yanı, odadan taşındıktan sonra onu biraz özledim, çünkü çocukta felaket iyi bir mizah duygusu vardı ve bazen birlikte epey neşelenirdik. O da beni özlemişse, hiç şaşmam buna. Önceleri, bana ait zımbırtılara <em>burjuva</em> derken, yalnızca şaka yapıyor diyordum ve hiç üstünde durmuyordum; aslında gülünç <em>bir şeydi.</em> Ama bir süre sonra, anlıyordunuz ki, şaka filan değildi dedikleri. İnsanlarla oda arkadaşlığı yapmak zor bir iş; eğer sizin bavullarınız iyi cinsten, onlarınkiler değilse yani. Oda arkadaşınız akıllı filan biriyse ve herifte iyi bir mizah duygusu filan da varsa, sanıyorsunuz ki, kimin bavulu daha iyiymiş diye kafaya takmaz, ama takıyor. Gerçekten takıyor. İşte, Stradlater gibi budala bir herifle oda arkadaşlığını yeğlememin nedenlerinden biri de buydu. En azından, onun bavulları da, benimkiler kadar kaliteliydi.</p>

    <p>Neyse, bu iki rahibe yanıma oturdular ve konuşmaya başladık. Hemen yanıma oturan rahibenin elinde, şu Salvation Army yavrucuklarının Noel zamanı para toplarken kullandığı sepetlerden vardı. Köşelerde bekleşirken görürsünüz onları, özellikle Beşinci Cadde’de, büyük süpermarketlerin önlerinde filan. Neyse, yanımdaki rahibe sepetini yere düşürdü, ben de yere uzanıp aldım, ona verdim. Bağış için para topluyor mu diye sordum. Hayır, dedi. Bavuluna sığmamış sepet, o da böyle elinde taşıyormuş. İnsana, baktığında çok güzel gülümsüyordu. İri burunluydu, demir çerçeveli gözlüğü pek çekici değildi, ama felaket cana yakın bir yüzü vardı. “Eğer bağış kabul ediyorsanız,” dedim, “sanırım, küçük bir katkıda bulunabilirim. Bağış topladığınız zamana kadar saklarsınız, sonra da öteki bağışlara katarsınız.”</p>

    <p>“Ah, ne iyisiniz,” dedi. Öbür rahibe arkadaşı, uzanıp bana baktı. Bir yandan kahve içiyor, bir yandan da siyah ciltli küçük bir kitabı okuyordu. İncil türünden bir şeydi. İkisinin önünde de kahvaltı diye, kızarmış ekmekle kahve vardı yalnızca. Moralim bozuldu buna. Ben kalkmış jambonlu yumurta yerken, birilerinin yalnızca kahve içip, kızarmış ekmek yemesinden nefret ediyorum.</p>

    <p>Yardım olarak onlara on kâğıt vermemi kabul ettiler. Bu kadar parayı verebileceğimden emin olup olmadığımı sorup durdular. Onlara üstümde epey param olduğunu söyledim, ama bana pek inanmadılar. Ama sonunda aldılar. Durmadan bana teşekkür etmelerinden pek utandım. Konuşmayı genel konulara kaydırdım ve onlara nereye gittiklerini sordum. Öğretmenlermiş, daha yeni Chicago’dan gelmişler, 168. mi, 186. mı, neyse işte, kentin felaket kuzeyindeki o sokaklardan birinde bulunan bir manastırda öğretmenliğe başlayacaklarmış. Yanımda oturan rahibe İngilizce okutuyormuş, arkadaşı da Tarih ve Amerikan Devlet Bilgisi. Sonra birden pis pis meraklandım, acaba yanımda oturan ve İngilizce okutan rahibe, ders için okuduğu bazı kitaplar hakkında, bir rahibe olarak filan ne düşünüyor diye. Kitaplarda geçen bir sürü müstehcen zırvalar değildi düşündüğüm, âşıklardan filan bahseden kitaplardı. Söz gelimi, Thomas Hardy’nin <em>Yuvaya Dönüş</em>’ündeki bizim Eustacia Vye gibi. Kitap pek öyle müstehcen filan değildi, ama bizim Eustacia hakkındaki şeyleri okuyan bir rahibenin neler düşündüğünü merak ediyordunuz. Ama orada sözünü bile etmedim bunların tabii. Yalnızca, en iyi dersimin İngilizce olduğunu söyledim.</p>

    <p>“A, öyle mi? Çok memnun oldum!” dedi gözlüklü İngilizce öğretmeni. “Bu yıl ne okudunuz? Bilmeyi çok isterdim.” Gerçekten çok tatlı bir insandı.</p>

    <p>“Şey, çoğunlukla, Anglosakson edebiyatını okuduk. Beowulf, bizim Grendel sonra, Lord Randal Benim Oğlum, böyle şeyler işte. Ama, arada, ek kredi için dışardan kitaplar da okumak gerekiyor. <em>Yuvaya Dönüş</em>’ü okudum Thomas Hardy’den. Sonra, <em>Romeo ve Juliet</em> ile <em>Julius...</em>”</p>

    <p>“Aa, <em>Romeo ve Juliet</em> mi! Ne güzel! Çok beğendiniz, değil mi?” Ama pek de bir rahibe gibi konuşmuyordu yani.</p>

    <p>“Evet. Çok beğendim. Beğenmediğim bir iki şey var, ama çok hareketli bir oyun, bir bütün olarak.”</p>

    <p>“Neleri beğenmediniz? Hatırlayabiliyor musunuz?”</p>

    <p>Doğrusunu isterseniz, bir bakıma onunla <em>Romeo ve Juliet</em> hakkında konuşmaktan utanıyordum. Diyeceğim, o oyunda epeyce müstehcen yerler var, e... karşımdaki de bir rahibe yani, ama o sorduğu için ben de biraz tartıştım bu oyunu. “Romeo’yla Juliet’e pek bayıldığım filan yok,” dedim, “yani, onları beğeniyorum, ama ne bileyim? Bazen insanı çok rahatsız ediyorlar. Ben, o Mercutio’nun ölümüne, Romeo’nun ve Juliet’in ölümlerinden daha çok üzüldüm. Mercutio öldürüldükten sonra, artık Romeo’dan pek hoşlanmamaya başladım. Hani, biri –Juliet’in kuzeniydi– bıçaklıyordu Mercutio’yu. Neydi adı?”</p>

    <p>“Tybalt.”</p>

    <p>“Doğru. Tybalt,” dedim; bu herifin adını hep unuturum zaten. “Romeo’nun hatasıydı bu. O oyunda en sevdiğim kişi, bizim bu Mercutio’dur. Ne bileyim? O Montague’ler, Capulet’ler, hepsi iyi güzel de –özellikle Juliet– ama Mercutio, o bambaşkaydı; şimdi burada anlatmak çok güç. Birisi –hele Mercutio gibi akıllı ve neşeli olan biri– öldüğü zaman çok kızıyorum; üstelik bir de başkasının hatası yüzünden ölmüşse. En azından, o ikisinin, Romeo’nun ve Juliet’in yüzünden öldü Mercutio.”</p>

    <p>“Hangi okula gidiyorsunuz, canım?” diye sordu bana. Herhalde bu Romeo ve Juliet konusunu artık kapatmak istiyordu.</p>

    <p>Pencey dedim ona. Duymuş Pencey’yi. Çok iyi bir okulmuş. Üstünde durmadım. Sonra, öbür rahibe, Tarih ve Amerikan Devlet Bilgisi okutan, artık yola koyulmaları gerektiğini söyledi. Hesabı önlerinden aldım, ama ödememe izin vermediler. Gözlüklü rahibe pusulayı elimden aldı.</p>

    <p>“Ama bu kadar cömertlik yeter,” dedi. “Çok tatlı bir çocuksunuz.” Ne iyiydi. Bana biraz da, şu trende karşılaştığım, Morrow’un annesini anımsattı. Hele gülümsemesi. “Sizinle konuşmaktan çok memnun olduk,” dedi.</p>

    <p>Ben de memnun olduğumu söyledim onlara. Gerçekten de memnun olmuştum. Onlarla konuştuğum süre boyunca, birdenbire Katolik olup olmadığımı ne zaman soracaklar diye korkup durmasaydım, sanırım, daha da memnun olacaktım. Katolikler, sizin de Katolik olup olmadığınızı anlamaya çalışırlar hep. Başıma çok geldi, biliyorum çünkü, biraz da soyadımın İrlanda kökenli oluşundan; İrlanda kökenlilerin çoğu Katoliktir. Aslında, babam da Katolik<em>miş.</em> Annemle evlenince bırakmış. Ama Katolikler, soyadınızı bilmeseler de, Katolik olup olmadığınızı anlamaya çalışırlar hep. Whooton Okulu’ndayken Louis Gorman diye bir çocukla tanışmıştım. Orada ilk tanıştığım çocuktu. Okulun açıldığı gün, lanet revirin önündeki ilk iki sandalyede muayene olmak için beklerken, onunla tenis üzerine konuşmuştuk. Tenise çok ilgi duyuyordu, ben de duyuyordum. Forest Hills’teyken her yaz Ulusal Finallere gittiğini söylemişti, ben de giderim demiştim ona, sonra bazı ünlü tenisçilerden konuşmuştuk bir süre. O, yaşına göre, tenis üzerine epey şey biliyordu. Gerçekten biliyordu. Ama, bir süre sonra, lanet konuşmanın tam ortalık yerinde, “Kentteki Katolik kilisesinin nerede olduğuna hiç dikkat ettin mi acaba?” diye sormaz mı! Bunu, benim Katolik olup olmadığımı anlamak için sorduğunu anlıyordunuz. Gerçekten de bunun için sormuştu o soruyu. Önyargılı biri olduğu için filan değil, yalnızca bilmek istemişti. Tenis üzerine sizinle konuşmak filan, çocuğun çok hoşuna gidiyordu, ama anlıyordunuz, bir de Katolik olsaydınız <em>çok daha</em> hoşuna gidecekti. Böyle zırvalıklar beni hasta ediyor. Konuşmanın içine etti filan demiyorum –etmedi– ama sormasının bir yararı olmadığı da kesindi. Bu iki rahibenin bana Katolik olup olmadığımı sormadıklarına bu nedenle memnun olmuştum. Sorsalardı, konuşmamız <em>berbat olmazdı,</em> ama ben de herhalde farklı davranırdım. Bir bakıma, size anlattığım şu bavul işine benziyor bu durum. Güzel güzel konuşurken, hiç iyi bir şey değil bu, demek istiyorum. Hepsi bu yani.</p>

    <p>İki rahibe gitmek için kalktıklarında çok salakça ve ayıp bir şey yaptım. Sigara içiyordum. Güle güle demek için ayağa kalkınca, biraz duman üfledim yüzlerine. İsteyerek olmadı, ama oldu. Çılgınlar gibi özür diledim, bunu çok kibarca karşıladılar, ama ben yine de çok utandım.</p>

    <p>Onlar gittikten sonra, bağış için yalnızca on kâğıt verdiğim için üzülmeye başladım. Ama bizim Sally Hayes’le matineye gidecektik, biletler için filan köşeye biraz para ayırmam gerekti. Ama yine de üzüldüm. Lanet para. Sonunda hep böyle üzülür durursunuz.</p>
  </div>
</body>
</html>
