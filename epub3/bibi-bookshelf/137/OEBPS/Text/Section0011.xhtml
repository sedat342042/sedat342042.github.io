<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 8</h1>

    <p>Taksi filan çağırmak için vakit çok geçti, ben de istasyona kadar olan yolu yürüdüm. Fazla uzak değildi, ama hava felaket soğuktu. Karlar yürümemi zorlaştırıyordu, bavullarım da durmadan bacaklarıma çarpıyordu. Ama hava hoşuma gitti. Tek sorun; soğuktan burnum ve üst dudağım sızlıyordu, bizim Stradlater’ın çaktığı yerler yani. Dişimin dudağımı deldiği yer çok acıyordu. Kulaklarım sıcacıktı ama. Aldığım o şapkanın kulaklıkları da vardı, onları kulaklarımın üstüne indirdim; nasıl göründüğüm umurumda bile değildi. Zaten ortalıkta hiç kimse yoktu. Herkes zıbarmış yatmıştı.</p>

    <p>Şansım vardı, istasyonda trenin gelmesi için yalnızca on dakika bekledim. Beklerken biraz karla yüzümü ovuşturdum. Yüzümde hâlâ epeyce kan vardı.</p>

    <p>Genellikle tren yolculuğu yapmayı severim, özellikle geceleri, ışıklar yanıyordur ve pencereler karanlıktır, koridorda kahve, sandviç, dergi satan herifler dolaşır. Ben genellikle bir salamlı sandviçle üç dört tane dergi alırım. Trende gece yolculuk yapıyorsam, dergilerdeki o salak öyküleri bile kusmadan okuyabilirim. Bilirsiniz. İçinde bir sürü sahtekâr, David adlı, ince yüzlü herifler, bu David’lerin lanet pipolarını yakan Linda veya Marcia adlı sahtekâr kızların olduğu öyküler. Gece trende giderken bu rezil öyküleri bile okuyabilirim genellikle. Ama bu kez durum farklıydı. Canım hiç istemiyordu. Hiçbir şey yapmadan, öyle oturdum. Yalnızca avcı şapkamı çıkarıp cebime soktum.</p>

    <p>Birdenbire, Trenton’da trene bir kadın bindi ve geldi yanıma oturdu. Aslında vakit geç olduğundan filan, vagon bomboştu, ama boş bir koltuğa oturacağına, geldi yanıma oturdu, çünkü elinde kocaman bir bavul vardı ve ben de en ön sıradaki koltuktaydım. Bavulunu koridorun tam ortasına bıraktı; kondüktör falan, bütün millet ancak bavulun üstünden atlayarak geçebileceklerdi. Yakasında şu orkidelerden vardı, sanki büyük bir partiden daha yeni ayrılmış gibiydi. Kırk, kırk beş yaşlarındaydı sanırım, ama çok güzeldi. Ben kadınlara biterim. Gerçekten biterim. Aşırı seks düşkünü filan olduğumu söylemek istemiyorum; her ne kadar, pek seversem de. Yani yalnızca, kadınlardan hoşlanırım demek istiyorum. Hep böyle gelip o lanet bavullarını koridorun tam ortasına bırakırlar.</p>

    <p>Her neyse, oturup duruyorduk, birdenbire bana, “Beni bağışlayın, ama bu, Pencey Hazırlık’ın çıkartması değil mi?” dedi, yukarıya, rafta duran bavullarıma bakıyordu.</p>

    <p>“Evet, öyle,” dedim. Haklıydı. Bavullarımdan birinin üstüne lanet bir Pencey çıkartması yapıştırmıştım. Çok hödükçe bir şeydi, kabul etmek gerek.</p>

    <p>“A, Pencey’de mi okuyorsunuz?” Çok güzel bir sesi vardı. Daha doğrusu, çok güzel bir telefon sesi. Yanında lanet bir telefonla dolaşsa yeriydi yani.</p>

    <p>“Evet,” dedim.</p>

    <p>“Ah, ne güzel! Belki benim oğlumu tanırsınız, o zaman. Ernest Morrow? Pencey’de okuyor.”</p>

    <p>“Evet, tanıyorum. Benim sınıfımda.”</p>

    <p>Oğlu, hiç kuşkusuz, Pencey’de okuyan en büyük namussuzdu, yani okulun tüm o rezil tarihi boyunca gördüğü en büyük namussuz. Koridorlarda görürdüm onu hep, duş yaptıktan sonra çıkar, ıslak havlusunu milletin kıçında şaklatırdı. İşte tam böyle bir herifti.</p>

    <p>“Ah, ne iyi!” dedi kadın. Ama dangalakça değil yani. Çok zarif bir tavırla. “Tanıştığımızı Ernest’e söyleyeyim,” dedi. “Adınızı sorabilir miyim, canım?”</p>

    <p>“Rudolf Schmidt,” dedim ona. Ona yaşamöykümü olduğu gibi anlatmayı filan istemiyordum. Rudolf Schmidt bizim yatakhanenin kapıcısının adıydı.</p>

    <p>“Pencey’yi seviyor musun?”</p>

    <p>“Pencey mi? Eh, fena değil. Pek öyle cennet sayılmaz, ama öteki okullar kadar iyidir. Öğretmenlerin çoğu da saygın insanlar.”</p>

    <p>“Ernest okulunuza hayran.”</p>

    <p>“Sevdiğini biliyorum,” dedim. Sonra palavraya başladım. “Çevresine uyum sağlamayı çok iyi başarıyor. Gerçekten iyi başarıyor. Yani, uyum sağlamayı gerçekten iyi biliyor.”</p>

    <p>“Öyle mi düşünüyorsunuz?” Sesinden, felaket ilgilendiği anlaşılıyordu.</p>

    <p>“Ernest mi? Tabii,” dedim. Sonra eldivenlerini çıkarmasını seyrettim. Vay canına, parmakları taş deposuydu sanki!</p>

    <p>“Biraz önce bir tırnağımı kırdım, taksiden inerken,” dedi. Bana baktı ve gülümsedi. Felaket zarif gülümsüyordu. Gerçekten zarifti. Çoğu insan ya hiç gülümsemez ya da pis pis sırıtır. “Ernest’in babası ve ben bazen üzülüyoruz onun için,” dedi. “Bazen onun pek sokulgan olmadığını düşünüyoruz.”</p>

    <p>“Nasıl yani?”</p>

    <p>“Şey. Çok duygulu bir çocuk. Öbür çocuklarla pek arkadaşlık kuramıyor. Belki de, olayları yaşına göre fazla ciddiye alıyor.”</p>

    <p>Duyguluymuş. Bittim. Bu Morrow denen herif ancak bir klozet kapağı kadar duygulu olabilirdi.</p>

    <p>Ona iyice baktım. Beyni pek uyuşmuş gibi de değildi yani. Nasıl bir namussuzun annesi olduğunu çok iyi bildiği izlenimi veriyordu insana. Ama bunu her zaman anlayamazsınız; rastgele birinin annesine bakınca yani. Anneler hep bir parça aklı başında olur zaten. Bizim Morrow’un anasını bayağı sevmiştim, anlayacağınız. İyi bir kadındı. “Bir sigara almaz mıydınız?” diye sordum ona.</p>

    <p>Çevresine bakındı. “Sanırım, burası sigara içilmeyen bir vagon, Rudolf,” dedi. Rudolf. Bittim buna.</p>

    <p>“Sorun değil. Bize bağıran biri çıkana kadar içebiliriz,” dedim. Bir sigara aldı benden. Sigarasını yaktım. Sigara içerken çok zarif görünüyordu. Dumanı içine filan çekiyordu, ama dumanı pis pis ortalığa <em>püskürtmüyordu,</em> onun yaşındaki çoğu kadınlar gibi. Cinsel çekiciliği de çok fazlaydı, doğrusunu isterseniz.</p>

    <p>Bana biraz tuhaf bakıyordu. “Yanılıyor muyum acaba, ama sanırım, burnunuz kanıyor canım,” dedi birdenbire.</p>

    <p>Başımı salladım ve mendilimi çıkardım. “Kartopu attılar,” dedim. “İyice sıkıştırmışlar, taş gibiydi.” Ne olup bittiğini anlatmam gerekirdi, ama uzun sürerdi şimdi. Onu çok beğenmiştim. Neredeyse, ona adımın Rudolf Schmidt olduğunu söylediğim için özür dileyecektim ki, “Bizim Ernie,” dedim, “okulda en tutulan çocuklardan biridir. Bunu biliyor muydunuz?”</p>

    <p>“Hayır, bilmiyordum.”</p>

    <p>Başımı salladım. “Onu tanımak biraz zaman alır. Değişik biri. <em>Tuhaf</em> bir çocuk, pek çok bakımdan; beni anlıyor musunuz? Onunla ilk tanıştığımızda onun kendini beğenmiş biri olduğunu sanmıştım. Öyle sanmıştım. Ama değildi. Gerçek kişiliğini anlamanız vakit alıyor, değişik biri.”</p>

    <p>Bizim Bayan Morrow bir şey söylemedi, ama onu bir görmeliydiniz. Onu yerine mıhlamıştım. Bu anneler böyledir zaten; tüm duymak istedikleri, oğullarının ne bitirim bir herif olduğudur.</p>

    <p>Ardından, <em>iyice</em> zırvalamaya başladım. “Size seçimlerden söz etti, değil mi?” diye sordum ona. “Sınıf seçimlerinden.”</p>

    <p>Başını salladı. Onu transa sokmuştum sanki. Gerçekten ama.</p>

    <p>“Şey, biz bir sürü çocuk, bizim Ernie’nin sınıf başkanımız olmasını istedik. Oy birliğiyle onu seçecektik. Bu görevi gerçekten üstlenebilecek tek çocuk oydu, demek istiyorum,” dedim. Vay canına, amma da atıyordum! “Ama öteki çocuk –Harry Fencer– seçilmez mi? Ve onun seçilmesinin nedeni açık ve basitti; Ernie bizden onu aday göstermemizi istemişti. Çünkü çok utangaç ve alçakgönüllü filandı. <em>Reddetti</em> yani... <em>Gerçekten</em> utangaçtır. Bundan kurtulmasını sağlamanız gerek.” Ona baktım. “Size anlatmadı mı bunları?”</p>

    <p>“Hayır, anlatmadı.”</p>

    <p>Başımı salladım. “Ernie böyledir işte. Anlatmaz. Bir hatası da bu zaten –çok utangaç ve alçakgönüllü. Arada bir boş verip rahatlamasını sağlamak gerek.”</p>

    <p>Tam o an, kondüktör bizim Bayan Morrow’un bileti için geldi. Ben de artık palavrayı kesme fırsatı bulmuş oldum. Bir süre atmaktan pek keyiflenmiştim yani. Milletin kıçında havlu şaklatan bu Morrow gibi herifler –insanın gerçekten canını yakmaya çalışan herifler– yalnızca böyle çocukken rezillik etmekle kalmazlar. Bütün ömürleri rezillikle geçer. Ama bahse girerim ki, onca palavradan sonra, Bayan Morrow oğlunu hâlâ, bizim onu aday göstermememizi isteyecek kadar utangaç ve alçakgönüllü sanıyordur. Olur mu, olur! Nereden bileceksiniz? Bu konularda annelerin kafası pek çalışmıyor.</p>

    <p>“Bir kokteyl alır mıydınız?” diye sordum ona. Havamdaydım, kokteyl içmek istemişti canım. “Restorana gidebiliriz. Tamam mı?”</p>

    <p>“Yaşınız içki içmeye elveriyor mu acaba, canım?” diye sordu bana. Ama tavrı pek can sıkıcı değildi. Yani, öyle çekici filandı ki, asla can sıkıcı olamazdı.</p>

    <p>“Şey, tam olarak değil, tabii. Ama boyum yüzünden genellikle bir şey demiyorlar,” dedim. “Üstelik saçımda da epeyce ak var.” Başımı yana çevirip saçımdaki akları gösterdim. Dondu kaldı. “Hadi, bana katılın, lütfen?” dedim. Onunla birlikte olmayı istiyordum.</p>

    <p>“Sanırım, gelmesem daha iyi olacak. Ama çok teşekkür ederim, canım,” dedi. “Zaten, büyük bir olasılıkla restoran kapalıdır. Biliyorsunuz, çok geç oldu, canım.” Doğru söylüyordu. Saatin kaç olduğunu filan unutmuştum. Daha sonra yüzüme baktı ve bana sormasından korktuğum o şeyi sordu. “Ernest mektubunda eve Çarşamba günü geleceğini, Noel tatilinin Çarşamba günü başlayacağını yazmıştı,” dedi. “Umarım, ailenizden birinin hastalığı nedeniyle çağırmamışlardır sizi.” Buna çok üzülmüş görünüyordu. İşlerime burnunu sokmaya kalkıştığı filan yoktu, anlıyordunuz bunu.</p>

    <p>“Hayır, evde herkesin sağlığı yerinde,” dedim. “Hasta olan benim. Ameliyat olacağım.”</p>

    <p>“Ah, <em>çok</em> üzüldüm,” dedi. Gerçekten de üzülmüştü. Böyle şeyler söylediğim için o an pişman oldum, ama çok geçti artık.</p>

    <p>“Pek önemli bir şey değil. Beynimde minik bir ur varmış.”</p>

    <p>“Ah, <em>olamaz!</em>” Elini ağzına götürdü.</p>

    <p>“Yok, yok. Geçecek. Ur en dışta bir yerdeymiş. Zaten çok küçükmüş. İki dakikada çıkarıp alabiliyorlarmış.”</p>

    <p>Sonra, cebimden tren tarifesini çıkarıp okumaya başladım. Sırf yalan söylemeyi kesmek için. Bir başladım mı, havamdaysam, saatlerce sürdürebilirim. Şaka etmiyorum. <em>Saatlerce.</em></p>

    <p>Daha sonra pek konuşmadık. Bayan Morrow bir <em>Vogue</em> dergisi çıkarıp okumaya başladı. Bir süre pencereden dışarıya baktı. Newark’ta da trenden indi. Ameliyat için filan bana şans diledi. Bana durmadan, Rudolf, Rudolf deyip durdu. Sonra beni Gloucester, Massachusetts’e davet etti, yazın Ernie’yi ziyaret edecekmişim. Evleri kumsaldaymış, bir de tenis kortları varmış. Ona çok teşekkür ettim, ama ne yazık ki büyükannemle Güney Amerika’ya gidecektik, ki gerçekten kuyruklu bir yalandı; büyükannem, belki lanet bir matineye filan gitmek dışında, <em>evden bile</em> zor dışarı çıkardı. Ama yapacak başka hiçbir şeyim kalmasa bile, o orospu çocuğu Morrow’u ziyarete filan gitmezdim zaten.</p>
  </div>
</body>
</html>
