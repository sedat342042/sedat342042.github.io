<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 20</h1>

    <p>Orada oturmuş, kafayı buluyor ve Tina ve Janine’i bekliyordum, ne zırvalık yapacaklarsa, çıkıp yapsınlar diye, ama çıkmıyorlardı. Saçları dalgalı, homo görünüşlü bir herif çıktı, piyano çalmaya başladı. Sonra, şu yeni yavru, Valencia çıktı ve şarkı söyledi. Pek iyi değildi, ama bizim Tina ve Janine’den daha iyiydi. Piyano, barda oturduğum yerin dibindeydi, yani bizim Valencia resmen yanı başımda duruyordu. Ona hafiften kesik attım, ama beni görmezden geldi. Herhalde böyle şeyler yapmamam gerekirdi, ama iyiden iyiye kafayı buluyordum. Programı bitince, daha onu bir içki içmek için yanıma davet etme fırsatı bile bulamadan, kız salondan hemen sıvıştı, ben de şef garsonu çağırdım. Ondan, bizim Valencia benimle bir içki almak ister mi diye sormasını istedim. Soracağını söyledi, ama herhalde mesajımı kıza iletmemiştir bile. İnsanlar mesajınızı hiç kimseye iletmiyorlar.</p>

    <p>Vay canına, saat biri geçiyordu, o lanet barda ben hâlâ oturuyor ve manyak gibi kafayı buluyordum! Baktığım şeyi bile zor görebiliyordum. Ama elimden geldiği kadar, bir rezalet çıkarmamaya dikkat ediyordum. Göze batmak filan istemiyordum veya yaşımın sorulmasını. Ama, vay canına, baktığım şeyi bile zor görüyordum! <em>Gerçekten</em> sarhoş olduğum zaman hep yaptığım gibi, yine başladım kendi kendime, karnımdan vuruldum diye saçmalamaya. Barda karnından vurulmuş olan yegâne herif bendim. Kanım ortalığa akmasın diye, elimi ceketimin altından mideme bastırıyordum. Yaralı olduğumu hiç kimse bilmesin istiyordum. Yaralı bir orospu çocuğu olduğumu hiç belli etmiyordum. Sonunda, canım bizim Jane’e telefon etmek istedi, eve gelmiş mi, öğrenmek istiyordum. Ben de hesabı filan ödedim, bardan çıktım, telefonların bulunduğu yere gittim. Durmadan elimi ceketin altından karnıma bastırıyor, kan akmasını önlemeye çalışıyordum. Vay canına, nasıl da sarhoş olmuştum!</p>

    <p>Ama telefon kulübesine girince, bizim Jane’i aramak için pek havaya giremedim. Sanırım, çok sarhoştum. Ben de ne yaptım, bizim Sally Hayes’in numarasını çevirdim.</p>

    <p>Numarayı doğru olarak çevirene kadar, belki yirmi kez denedim. Vay canına, kör gibiydim!</p>

    <p>Lanet telefonu biri açınca, “Alo,” dedim. Biraz haykırdım herhalde, çok sarhoştum.</p>

    <p>“Kimsiniz?” dedi çok soğuk bir kadın sesi.</p>

    <p>“Benim. Holden Caulfield. Sally’yle konuşmak istiyorum, lütfen.”</p>

    <p>“Sally <em>uyuyor.</em> Ben Sally’nin büyükannesiyim. Niçin bu saate arıyorsun, Holden? Saat kaç, biliyor musun?”</p>

    <p>“Evet. Sally’yle konuşacağım. Çok önemli. Kaldırın.”</p>

    <p>“Sally <em>uyuyor,</em> delikanlı. Yarın ara. İyi geceler.”</p>

    <p>“Kaldırın. Hey, onu kaldırın. Hadi!”</p>

    <p>Daha sonra, telefondan başka bir ses geldi. “Holden, benim.” Bizim Sally’ydi. “Yine ne oldu?”</p>

    <p>“Sally? Sen misin?”</p>

    <p>“Evet; bağırıp durma. Sarhoş musun?”</p>

    <p>“Evet. Dinle. Dinle, hey! Yılbaşında size geleceğim. Tamam mı? Lanet ağacı süsleriz. Tamam mı, hey Sally?”</p>

    <p>“Evet. Sen sarhoşsun. Hadi yat artık. Neredesin? Yanında kim var?”</p>

    <p>“Sally? Ağacı süsleyeceğiz, tamam mı? Tamam mı, hey?”</p>

    <p>“<em>Evet.</em> Hadi yat artık. Neredesin? Yanında kim var?”</p>

    <p>“Kimse yok. Ben varım, ben, bir de kendim.” Vay canına, nasıl da sarhoştum! “Rocky’nin çetesi beni sıkıştırdı. Bunu biliyor musun? Biliyor musun dedim sana, Sally?”</p>

    <p>“Seni duyamıyorum. Yat artık hadi. Kapatıyorum. Beni yarın ara.”</p>

    <p>“Hey Sally! Ağacını süsleyecek miyiz? Geleyim mi? <em>Ha?</em>”</p>

    <p>“<em>Evet.</em> İyi geceler. Evine git, yat artık.”</p>

    <p>Ve telefonu yüzüme kapadı.</p>

    <p>“İyi geceler. İyi geceler, Sally, yavrum. Sally, tatlım, sevgilim,” dedim. Ne kadar sarhoş olduğumu siz anlayın artık. Sonra telefonu kapadım. Biriyle gezmeden daha yeni dönmüştür diye düşündüm. Onu, o Andover’lı zıpırla birlikte Lunt’lu filan bir yerlerde takılırken düşledim. Hepsi lanet bir çaydanlığın çevresinde kafa yapıyorlar ve birbirlerine incelikli zırvalıklardan bahsederek çekici ve sahtekâr havalara giriyorlardı. Keşke ona hiç telefon etmeseydim diye geçirdim içimden. Sarhoş olduğum zaman çılgına dönüyorum.</p>

    <p>Lanet telefon kulübesinin içinde epeyce uzun bir süre kaldım. Telefona tutunuyordum, böylece sızmayacaktım hesapça. Kendimi şahane hissediyordum, doğrusunu isterseniz. Sonunda, kulübeden çıktım ve erkekler tuvaletine gittim, geri zekâlılar gibi sendeleyerek. Lavabolardan birini soğuk suyla doldurdum. Sonra kafamı suya daldırdım, kulaklarıma kadar. Kurulanmaya filan da boş verdim. Salak kafamdan sular sıza sıza, gittim, pencerenin kenarındaki kaloriferin üstüne oturdum. Kalorifer sıcacıktı. Kendimi çok iyi hissettim, çünkü acayip titriyordum. Tuhaf bir şey, ama sarhoş olunca böyle acayip titriyorum.</p>

    <p>Yapacak bir işim yoktu, ben de kaloriferin üstünde oturup, yerdeki küçük beyaz kareleri saymaya başladım. İyi ıslanmıştım ama. Boynumdan seller gibi sular akıyordu, yakam, boyunbağım fışır fışır olmuştu, ama umurumda değildi. Biraz sonra, bizim Valencia şarkı söylerken ona piyano çalan, saçları çok dalgalı olan o homo kılıklı herif geldi, altın sarısı zülüflerini taramaya başladı. Herif taranırken biraz konuştuk, ama pek arkadaş canlısı biri sayılmazdı.</p>

    <p>“Hey! Bara dönünce şu Valencia denen yavruyu görecek misin?” diye sordum ona.</p>

    <p>“Büyük bir olasılıkla,” dedi. Ne de şakacıydı namussuz herif. Hep de karşıma böyle namussuzlar çıkar zaten.</p>

    <p>“Baksana. Ona benden selam söyle. O lanet garson ona mesajımı iletmiş mi, bir sorar mısın?”</p>

    <p>“Sen niye evine gitmiyorsun, ahbap? Hem, sen kaç yaşındasın?”</p>

    <p>“Seksen altı. Dinle. Ona benden selam söyle, tamam mı?”</p>

    <p>“Sen niye evine gitmiyorsun, ahbap?”</p>

    <p>“Sen beni boş ver. Vay canına! Lanet piyanoyu müthiş çalıyorsun.” dedim ona. Yağ çekiyordum herife. Piyano çalarken ortalığı kokutuyordu, doğrusunu isterseniz. “Radyoda çıkmalısın,” dedim. “Hele senin gibi yakışıklı bir arkadaş. Şu lanet altın sarısı zülüflerin. Menajerin var mı senin?”</p>

    <p>“Evine git, ahbap, adam gibi. Git evine, zıbar yat.”</p>

    <p>“Evim yok gidecek. Gırgır geçmiyorum; menajer ister misin?”</p>

    <p>Bana yanıt vermedi. Dışarı çıktı. Saçını tarayıp ovuşturması bitti ve çekti gitti. Stradlater gibi. Tüm bu yakışıklı herifler hep aynı. Lanet saçlarını taramaları biter bitmez, hemen yanınızdan sıvışıyorlar.</p>

    <p>Kaloriferden indim. Vestiyere giderken ağlıyordum. Sanırım, kendimi felaket morali bozuk ve yalnız hissediyordum, o yüzden. Vestiyere gittiğimde lanet fişi bulamadım. Vestiyerde çok iyi bir kız vardı. Yine de verdi paltomu. Ve “Little Shirley Beans” plağımı, onu hâlâ yanımda dolaştırıyordum. Böyle iyi biri olduğu için ona bir dolar bahşiş verdim, ama almadı. Bana eve gidip yatmamı söyleyip duruyordu. İşi bittikten sonra çıkalım diye uğraştım, ama istemedi. Annem yaşındaymış, öyle dedi. Ona kır saçlarımı gösterip yaşımın kırk iki olduğunu söyledim; gırgır geçiyordum yine. Ama kız çok iyiydi. Ona lanet kırmızı avcı şapkamı gösterdim, hoşuna gitti. Dışarı çıkmadan önce giydirdi bana şapkayı, çünkü saçım bayağı ıslaktı. Çok iyi bir kızdı.</p>

    <p>Dışarı çıktığımda artık kendimi pek de sarhoş gibi hissetmiyordum, ama hava iyice soğuyordu yine, dişlerim felaket takırdıyordu. Dişlerimin takırdamasını durduramıyordum. Madison Caddesi’ne yürüdüm, orada otobüs beklemeye başladım, artık pek az param kalmıştı ve taksilere binmekten filan kaçınmam gerekiyordu. Ama canım lanet bir otobüse binmek de istemiyordu. Ayrıca, nereye gideceğimi bile bilmiyordum. Ben de ne yaptım, parka doğru yürümeye başladım. O küçük gölün kıyısına gideyim dedim. Ördekler ne halt karıştırıyorlar, oradalar mı, değiller mi diye bir bakacaktım. Park pek uzakta sayılmazdı, gidecek belirli bir yerim de yoktu –gece nerede <em>kalacağımı</em> bile bilmiyordum daha–, ben de parka gittim. Uykum filan da yoktu. Felaket hüzünlüydüm.</p>

    <p>Daha yeni parka varmıştım ki, korkunç bir şey oldu. Bizim Phoebe’nin plağını düşürdüm. Belki elli parça oldu. Büyük bir zarfın içindeydi, ama yine de kırıldı. Ağlamak üzereydim, kendimi korkunç kötü hissettim, ama ne yaptım, parçaları zarftan çıkardım ve paltomun cebine soktum. Artık bir işe yarayacakları filan yoktu, ama atmak da istemedim. Sonra, parka girdim. Vay canına, park nasıl da karanlıktı!</p>

    <p>Ömrüm New York’ta geçti, Central Park’ı avucumun içi gibi bilirim, çünkü küçükken burada tekerlekli patenle kayar, bisikIete binerdim hep, ama o gece şu yapay gölü bulmaya çalışırken korkunç zorlandım. Nerede olduğunu <em>biliyordum</em> –Güney Central Park’ın oralarda bir yerlerdeydi– ama yine de bulamıyordum. Sandığımdan daha sarhoştum herhalde. Yürüdüm de yürüdüm, ortalık daha da karanlık oluyor ve ürkünçleşiyor da ürkünçleşiyordu. Parkta bulunduğum sürece tek bir kişiye bile rastlamadım. Buna memnunum. Elimden gelse, bir adımda bir mil atlamak isterdim. En sonunda gölü buldum. Ne olmuştu göle; birazı donmuş, birazı donmamıştı. Ama ortalıkta ördek filan görmedim. Lanet gölün çevresinde yürüdüm –bir yerinde, az kalsın <em>suya</em> batıyordum– ama tek bir ördek bile görmedim. Eğer oralardaysalar, suyun kıyısında, çimlerin yakınında filan uyuyorlardır diye düşünmüştüm. Neredeler bunlar, bir bakayım derken az kalsın göle düşüyordum. Ama ördek filan bulamadım.</p>

    <p>Sonunda, gidip o kanepeye oturdum, kanepenin bulunduğu yer pek öyle felaket karanlık değildi. Vay canına, acayip titriyordum, ensemdeki saçların arasında, başımda avcı şapkam olduğu halde, küçük buz parçaları vardı! Buna çok üzüldüm. Herhalde zatürreye tutulur, ölürüm diye düşündüm. Cenaze törenime filan gelen milyonlarca zıpırı düşledim. Detroit’ten büyükbabam gelirdi, onunla lanet bir otobüse binip gittiğinizde sokakları sayardı, sonra teyzelerim, halalarım –onlardan yaklaşık elli tane var– ve bütün o rezil kuzenlerim. Nasıl da rezil bir çete toplanırdı. Allie öldüğünde hepsi lanet bir budala sürüsü halinde cenazeye gelmişlerdi. Teyzelerimden ağzı leş gibi kokan salak bir tanesinin durmadan, Allie’nin nasıl da <em>huzur içinde</em> yattığını söyleyip durduğunu, D.B. anlatmıştı bana. Ben yanında değildim. O sırada hâlâ hastanedeydim. Elimi sakatlayınca filan o hastaneye yatmak zorunda kalmıştım. Her neyse işte, saçlarımda tıkır tıkır buzlarla, zatürreye yakalanıp öleceğim diye üzülüp duruyordum. Anneme babama felaket acıdım. Özellikle anneme, çünkü kardeşim Allie’nin üzüntüsünden hâlâ kurtulamamıştı. Onu gözümün önüne getirip durdum; elbiselerimi, spor malzemelerimi ne yapacağını bilemeyecekti. İşin tek iyi yanı, annem bizim Phoebe’yi lanet cenaze törenine getirmezdi, daha küçük olduğu için. İşin tek iyi yanı buydu. Sonra milletin beni bir mezara tıktıklarını filan düşündüm, mezar taşında adım filan yazılıydı. Çepeçevre ölmüş heriflerle sarılmış bir durumda. Vay canına, öldüğünüzde işiniz <em>gerçekten</em> bitik yani! Ah nerede o günler, gerçekten öldüğüm zaman, şöyle aklı başında biri çıkıp beni denize filan atıverse, ne iyi olurdu. Ne yaparlarsa yapsınlar da, beni lanet bir mezara tıkmasınlar. Pazar günleri millet gelip karnınızın üstüne bir sürü çiçek filan koyacak, daha bir sürü zırvalık. Öldükten sonra çiçeği kim ne yapsın? Yani...</p>

    <p>Havanın güzel olduğu zamanlar annem babam Allie’nin mezarını ziyarete edip bir sürü çiçek filan bırakırlar. Bir iki kez ben de gittim onlarla, ama kestim sonra gitmeyi. Her şeyden önce, onu o çılgın mezarlıkta görmekten hiç hoşlanmıyorum. Ölmüş heriflerle, mezar taşlarıyla filan çevrili bir halde. Hava güneşliyse durum pek de kötü sayılmazdı, ama iki kez <em>–tam iki kez–</em> biz mezarlıktayken yağmur başladı. Korkunçtu. Yağmur yağıyordu çocuğun başındaki mezar taşına, karnının üstündeki çimlere. Her yer sırılsıklam olmuştu. Mezarlığı ziyarete gelen herkes deli gibi arabalarına koşmaya başladı. İşte bunu görünce deliriyordum neredeyse. Bütün ziyaretçiler arabalarına atlayıp, radyolarını açabilirler, yemeğe bir yerlere gidebilirlerdi; Allie dışındaki herkes. Buna dayanamamıştım. Yalnızca bedeni filan mezarlıktaydı, ruhu cennete gitmişti, biliyordum bütün bu zırvaları, ama yine de dayanamıyordum. Keşke orada olmasaydı diyordum. Onu hiç tanımadınız. Onu tanısaydınız, ne demek istediğimi anlardınız. Hava güneşliyse durum pek o kadar kötü sayılmaz, ama güneş de yalnızca canı istediği zaman çıkıyor ortaya.</p>

    <p>Bir süre sonra, aklımdan zatürreye yakalanmayı filan atmak için, cebimden paramı çıkarıp, bir sokak lambasının berbat ışığında saymaya çalıştım. Yalnızca üç madeni dolar, beş çeyrek ve bir de on sentim kalmıştı geriye; vay canına, Pencey’den ayrıldıktan sonra bir servet harcamıştım! Sonra, ne yaptım, gittim gölün kıyısına, donmamış yanına doğru çeyreklerle on senti kaydırır gibi fırlattım. Bunu neden yaptığımı bilmiyorum, ama yaptım işte. Sanırım, böylece zatürre olup ölmeyi filan aklımdan atacağımı düşünmüş olmalıyım. Ama yine de aklımdan atamadım bunları.</p>

    <p>Başladım, ben zatürreye yakalanıp ölünce bizim Phoebe neler hisseder diye düşünmeye. Bunları düşünmek çocukça bir şeydi, ama düşünmekten kendimi alamıyordum. Böyle bir şey olursa eğer, kendisini çok kötü hissedecekti. Beni çok sever. Yani, bana epey düşkündür. Her neyse, bunu aklımdan atamıyordum, sonunda düşündüm, eve gizlice girip onu görmem iyi olacaktı, ölürsem filan yani. Yanımda anahtarım filan vardı, sessizce eve girer ve Phoebe’yle biraz çene çalardım. Beni tek düşündüren şey, dairenin giriş kapısıydı. Acayip gıcırdardı. Apartman epey eskiydi, kapıcımız da tembel herifin tekiydi, her şey garç gurç öterdi. Eve girerken annem babam beni duyarlarsa diye korkuyordum. Ama ne olursa olsun, bir denemeye karar verdim.</p>

    <p>Böylece, parktan defolup çıktım, eve gittim. Tüm yolu yürüdüm. Pek uzak değildi zaten, yorgun da değildim, hem artık kendimi sarhoş bile hissetmiyordum. Yalnızca, hava çok soğuktu ve ortalıkta kimseler yoktu.</p>
  </div>
</body>
</html>
