<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 9</h1>

    <p>Penn İstasyonu’nda trenden iner inmez hemen bir telefon kulübesine gittim. Canım birisiyle konuşmak istiyordu. Bavullarımı içerden görebileceğim bir biçimde kulübenin dışına bıraktım, ama kulübeye girince aklıma telefon edecek hiç kimse gelmedi. Ağabeyim D.B. Hollywood’daydı. Küçük kız kardeşim Phoebe saat dokuz sularında yatar; <em>onu</em> arayamazdım. Onu uyandırsaydım bozulmazdı, ama telefonu ondan başka birileri açabilirdi. Annem ya da babam. Phoebe’yi arayamazdım yani. Jane Gallagher’ın annesini arayayım diye düşündüm, Jane’in tatili ne zaman başlıyor, onu öğrenebilirdim, ama canım hiç istemedi. Ayrıca, telefonla konuşmak için vakit çok geç olmuştu. Daha sonra, eskiden epey sık çıktığım şu Sally Hayes denen kıza telefon etmeyi düşündüm, onun daha şimdiden Noel tatiline çıkmış olduğunu biliyordum –bana upuzun, yapmacıklı bir mektup yazmış, beni yılbaşı gecesi için yılbaşı ağacını süslemesine yardım etmeye çağırmıştı– ama telefona annesinin çıkmasından korkuyordum. Sally’nin annesiyle benim annem tanışıyorlardı, kadın benim New York’a geldiğimi göz açıp kapayana kadar anneme yetiştirmekten hiç geri kalmazdı. Ayrıca, bizim Bayan Hayes’le telefonda konuşmaya can attığım filan da yoktu. Yaramaz olduğumu, hayatta bir amacımın olmadığını söylerdi. Whooton Okulu’ndayken tanıdığım şu Carl Luce denen herifi arayayım dedim, ama ondan da pek hoşlanmıyordum. Sonunda kimseyi aramamaya karar verdim. Yirmi dakika kadar böylece oyalandıktan sonra telefon kulübesinden çıktım, bavullarımı alıp taksilerin durduğu o tünele yürüdüm ve oradan bir taksiye bindim.</p>

    <p>Felaket dalgınımdır, alışkanlıkla sürücüye bizim evin adresini vermemiş miyim! Birkaç gün bir otelde kalacağımı, tatil başlayana kadar eve uğramayacağımı tümüyle unutmuştum. Park yolunu yarılayana kadar farkına bile varmadım. Sürücüye, “Hey, fırsat bulduğunuzda bir zahmet geri döner misiniz? Size yanlış adres vermişim. Kent merkezine dönmek istiyorum,” dedim.</p>

    <p>Sürücü uyanık herifin tekiydi, “Buradan dönemem, ahbap. Burası tek yönlü bir yol. Doksanıncı Sokak’ın sonuna kadar gitmek zorundayım.”</p>

    <p>Tartışmaya girmek istemiyordum. “Tamam,” dedim. Sonra birdenbire aklıma bir şey geldi. “Hey, bakar mısınız?” dedim. “Güney Central Park’ın hemen yanındaki o gölde bulunan ördekleri biliyor musunuz? O küçük gölde hani. Acaba, göl donduğunda, o ördekler nereye gidiyorlar, biliyor musunuz? Haberiniz var mı, acaba?” Ama anladım ki, ancak milyonda bir olasılıkla haberi olabilirdi.</p>

    <p>Döndü, bana manyakmışım gibi bir baktı.</p>

    <p>“Sen n’apıyorsun ahbap, ha? Benimle kafa mı buluyorsun?”</p>

    <p>“<em>Hayır;</em> yalnızca merak ettim, hepsi bu kadar.”</p>

    <p>Başka bir şey söylemedi, ben de artık konuşmadım. Doksanıncı Sokak’taki parka gelene kadar. Sonra, “Evet, ahbap. Şimdi nereye?” dedi.</p>

    <p>“Şey, aslında, doğu yakasındaki otellerde kalmak istemiyorum, tanıdıklarla karşılaşabilirim. Tebdil dolaşıyorum,” dedim. Böyle, “Tebdil dolaşıyorum,” gibisinden hödükçe şeyler söylemekten nefret ederim. Ama hödük birisiyle konuşuyorsam, ben de hödükçe hareket ederim. “Taft’ta ya da New Yorker’da hangi orkestralar çalıyor, haberiniz var mı, acaba?”</p>

    <p>“Yok, ahbap.”</p>

    <p>“Şey, Edmont’ta bırakın beni öyleyse,” dedim. “Yol üstünde bir yerde benimle bir kokteyl almaz mısınız? Benden. Yüklüyüm yani.”</p>

    <p>“Alamam ahbap. Kusura bakma.” Ne de arkadaş canlısı bir adamdı ama. Kendisini bir şey sanan havalarda.</p>

    <p>Edmont Oteli’ne gittik, inip girişte kaydımı yaptırdım. Takside, nasıl göründüğüme boş verip, kırmızı avcı şapkamı giymiştim, ama otele girince şapkayı başımdan çıkardım. Beni üşütük herifin teki sanmalarını istemiyordum. Ama, ne yazık ki, işler tam tersine çıktı. O lanet otelin sapık ve geri zekâlılarla dolu olduğunu nereden bileyim? Ortalık üşütükten geçilmiyordu. Bana verdikleri oda rezaletti, pencereden otelin öbür yanı dışında hiçbir şey görünmüyordu. Pek önemsemedim. Moralim çok bozulmuştu, manzara iyi mi, kötü mü diye düşünecek halim yoktu. Beni odaya altmış beş yaşlarında çok yaşlı bir herif çıkardı. Adamın durumu odadan da moral bozucuydu. Kelini gizlemek için saçını yana yatıran türden bir herifti. Böyle yapacağıma kel gezerim daha iyi. Her neyse, bu yaptığı da altmış beş yaşındaki bir herif için pek müthiş bir işti yani. Böyle, milletin bavulunu taşıyıp bahşiş beklemek. Pek akıllı bir herife benzemiyordu, ama durum yine de korkunçtu.</p>

    <p>Adam gidince bir süre pencereden dışarı baktım, üstümü filan soyunmadan. Yapacak bir şeyim yoktu. Ama otelin öbür yanında olup bitenleri bir görseniz şaşıp kalırdınız. Perdeleri bile çekmemişlerdi. Bir herif gördüm; ak saçlı, çok seçkin görünümlü biriydi, üstünde yalnızca paçalı donuyla duruyordu, sonra öyle şeyler yaptı ki, anlatsam bana inanmazsınız. Önce bavulunu alıp yatağın üstüne koydu. Sonra bavuldan kadın giysileri çıkardı ve onları giydi. Gerçek kadın giysileri yani ipek çoraplar, yüksek topuklu ayakkabılar, sutyen, bağları aşağılara sallanan o korselerden. Sonra, üstüne sımsıkı oturan siyah bir gece elbisesi giydi. Yemin ederim. Daha sonra odada bir aşağı bir yukarı yürümeye başladı, kadınlar gibi küçücük adımlar atarak. Sigara içiyor ve aynada kendisine bakıyordu. Yalnızdı. Banyoda biri varsa, onu bilemem; o taraf pek görünmüyordu. Sonra, aşağı yukarı hemen bir üst pencereden, birbirlerine ağızlarından su püskürten bir adamla bir kadın gördüm. Püskürttükleri şey herhalde içki filandı, su değildi, ama bardaklarında ne olduğunu göremiyordum. Neyse, önce adam bir yudum alıp <em>kadının yüzüne</em> püskürtüyor, sonra aynısını kadın <em>adama</em> yapıyordu; işi sıraya bindirmişlerdi, Tanrı aşkına! Bir görmeliydiniz. Hayatta gördükleri en gülünç şeymiş gibi, gülmekten katılıyorlardı. Şaka etmiyorum, o otel sapıklarla doluydu. Oradaki tek normal herif de bendim herhalde; ne desem az yani. Az kalsın bizim Stradlater’a bir telgraf çekip ilk trenle New York’a gelmesini isteyecektim. O otelin kralı olurdu herhalde.</p>

    <p>Ama bir sorun vardı, bu rezillikleri büyülenmiş gibi seyre dalıyordunuz, kendinizi kaptırmak istemeseniz de. Söz gelimi, şu adamın, suratına su püskürttüğü kız oldukça güzeldi. Yani, benim derdim de bu işte. <em>Bence</em> hayatta görebileceğiniz en felaket seks manyağı benimdir herhalde. Bazen, fırsat bulsam çekinmeden yapabileceğim <em>çok</em> rezil şeyler geçer aklımdan. Bir kızla birlikte, ikiniz de sarhoşken filan, birbirinizin suratına böyle su püskürtmenin, rezilce de olsa, epey matrak olacağını bile anlayabiliyorum. Ama ben bu işin gerisindeki fikirden <em>hiç hoşlanmıyorum.</em> İyice düşünürseniz, rezalet bir şey çıkıyor ortaya. Bir kızı gerçekten beğenmiyorsanız, onunla asla oynaşmamanız gerekir. Ama <em>onu beğeniyorsanız,</em> onun yüzünü de beğeniyorsunuz demektir. Eğer bir kızın yüzünü beğeniyorsanız, öyle, su püskürtmek filan gibi rezil şeyler yapmaktan kaçınmanız gerekir. Bazen böyle rezil şeylerin eğlenceli olması ne kötü. Güzel şeyleri bozmamaya çalıştığınızda, kızlar da size pek yardımcı olmuyorlar. Bir kız biliyorum, bir iki yıl önce tanışmıştık, benden iki kat daha rezildi. Vay canına, ne rezil kızdı o! Bir süre rezillik edip, iyi eğlenmiştik. Bu seks denen şeyi hiç anlayamıyorum zaten. İnsan <em>ne</em> yapıp <em>ne</em> ettiğini hiç bilmiyor. Seks konusunda kendi kendime kurallar koyup sonra yine hemen bozarım. Geçen yıl, kafamı bozan kızlarla takılmamaya kesin karar vermiştim. Ama yine tutamadım kendimi, aynı hafta içinde hem de –ne aynı haftası, hemen o gece–, çıktım böyle bir kızla. Bütün geceyi Anne Louise Sherman denen o felaket kızla oynaşarak geçirmiştim. Bu seks işini hiç anlamıyorum. Yemin ederim, hiç anlamıyorum.</p>

    <p>Orada, durduğum yerde, bizim Jane’i aramayı geçiriyordum aklımdan; yani eve ne zaman geliyor diye annesine soracağıma, B.M.’ye, o gittiği okula şehirlerarası telefon açayım, kendisinden öğreneyim, diyordum. Öğrencileri gece vakti telefona çağırtamazdınız, ama ona da bir çare buldum. Telefona bakan kişiye dayısı olduğumu söyleyecektim. Teyzesinin bir kazada öldüğünü, onunla hemen konuşmak zorunda olduğumu söyleyecektim. İyi numaraydı, ama Jane’i aramaktan vazgeçtim yine de, havamda değildim. Havanızda değilseniz, böyle zırvalıkları pek beceremiyorsunuz.</p>

    <p>Bir süre sonra bir sandalyeye oturup birkaç sigara içtim. Kendimi bayağı azmış hissediyordum. Kabul etmek gerek. Sonra, birdenbire aklıma bir şey geldi. Cüzdanımı çıkarıp, geçen yıl bir partide tanıştığım, Princeton’da okuyan o herifin verdiği adresi aramaya başladım. Sonunda buldum. Cüzdanın içinde rengi atmıştı, ama yine de okuyabiliyordunuz. Adresini verdiği kız, tam olarak bir orospu filan değilmiş, ama o Princeton’lı herifin dediğine göre, arada bir orospuluk yapıyormuş. Herif kızı bir kez Princeton’da dansa götürmüş, onu getirdiği için neredeyse okuldan atılıyormuş. Eskiden vodvillerde soyunurmuş. Neyse, gittim telefona, numarasını çevirdim. Adı Faith Cavendish’ti, Altmış Beşinci’yle Broadway’in kesiştiği köşedeki Stradford Arms Oteli’nde kalıyordu. Rezil bir yerdi, hiç kuşkum yok.</p>

    <p>Bir süre orada olmadığını filan sandım. Kimse bakmıyordu telefona. Sonra birden biri açtı.</p>

    <p>“Alo?” dedim. Yaşımı filan anlamasın diye sesimi kalınlaştırdım. Sesim zaten oldukça kalın sayılır.</p>

    <p>“Alo,” dedi bir kadın sesi. Ses tonu hiç de dostça değildi ama.</p>

    <p>“Bayan Faith Cavendish?”</p>

    <p><em>“Kimsin?”</em> dedi. “Bu çılgın saatte insanı niye uyandırıyorsun?”</p>

    <p>Biraz ürkmüştüm. “Şey, çok geç olduğunu ben de biliyorum,” dedim, çok olgun havalarda filan bir sesle. “Umarım, beni bağışlarsınız, ama sizinle tanışmaya can atıyordum.” Felaket nazik konuşuyordum. Gerçekten çok naziktim.</p>

    <p><em>“Kimsin?”</em></p>

    <p>“Şey, beni tanımazsınız. Ben Eddie Birdsell’in arkadaşıyım. Kente geldiğimde sizinle bir kokteyl içebileceğimi söylemişti.”</p>

    <p>“<em>Kim</em> dedin? <em>Kimin</em> arkadaşı?” Vay canına, telefonda kaplan kesilmişti başıma! Beni azarlıyordu.</p>

    <p>“Edmund Birdsell, Eddie Birdsell,” dedim. Adı Edmund mı, Eddie mi, hatırlayamıyordum. Onunla sadece bir kez, lanet salak bir partide karşılaşmıştık.</p>

    <p>“Ben öyle birini tanımıyorum, aslanım. Gece yarısı böyle uyandırılmaktan çok hoşlandığımı sanıyorsan...”</p>

    <p>“Eddie Birdsell, Princeton’dan?”</p>

    <p>Kafasından bu adı geçirdiğini hissediyordunuz.</p>

    <p>“Birdsell, Birdsell... Princeton’dan... Princeton Üniversitesi’nden mi yani?”</p>

    <p>“Evet, doğru,” dedim.</p>

    <p>“Sen Princeton Üniversitesi’nden misin?”</p>

    <p>“Evet, yani.”</p>

    <p>“Aa... Eddie nasıl, <em>bakalım?</em>” dedi. “Ama bu tuhaf saatte mi aranır insan? Aman Tanrım.”</p>

    <p>“Eddie iyi. Sana selam söyledi.”</p>

    <p>“İyi, sağ ol. Benden selam söyle <em>ona,</em>” dedi. “Çok kıyak bir çocuk. Şimdi n’apıyor?” Birden felaket arkadaş canlısı olmaya başlamıştı.</p>

    <p>“A, biliyorsun işte. Hep aynı zımbırtılar,” dedim. Herifi zar zor hatırlıyordum zaten. Hâlâ Princeton’da olup olmadığından bile haberim yoktu. “Bakar mısın?” dedim. “Bir yerde benimle bir kokteyl içmek ister miydin?”</p>

    <p>“Acaba, senin <em>saatten</em> haberin var mı?” dedi. “Bu arada, adın ne senin, sorabilir miyim?” Birdenbire İngiliz vurgusuyla konuşmaya başlamıştı. “Sesinden, biraz genç bir arkadaşsın, galiba.”</p>

    <p>Güldüm. “İltifatınıza çok teşekkür ederim,” dedim; acayip kibar konuşuyordum. “Holden Caulfield adım.” Ona uyduruk bir ad vermeliydim, ama düşünemedim.</p>

    <p>“Bak, Bay Cawffle. Gece yarısı buluşma âdetim yoktur benim. Ben çalışan bir kızım.”</p>

    <p>“Yarın Pazar,” dedim.</p>

    <p>“Olsun. Güzellik uykusuna yatmam gerek. Nasıldır, bilirsin.”</p>

    <p>“Sanırım, bir kokteyl içebiliriz. O kadar da geç değil.”</p>

    <p>“Şey, çok tatlısın,” dedi. “Nereden arıyorsun? Şimdi neredesin yani?”</p>

    <p>“Ben mi? Bir telefon kulübesindeyim.”</p>

    <p>“A,” dedi. Sonra uzun bir duraklama oldu. “Seninle bir başka zaman buluşmayı gerçekten isterim, Bay Cawffle. Sesin çok çekici. Çok çekici birine benziyorsun. Ama vakit <em>çok</em> geç.”</p>

    <p>“Kaldığın yere gelebilirim.”</p>

    <p>“Şey, başka bir zaman, şahane olur, derdim. Buraya kokteyl için gelmene çok sevinirdim, ama oda arkadaşım çok hasta. Bütün gece gözünü bile kırpmadan yattı burada. Daha yeni daldı. Yani.”</p>

    <p>“Aa! Çok fena.”</p>

    <p>“Nerede kalıyorsun? Kokteyl için belki yarın buluşabiliriz.”</p>

    <p>“Yarın buluşamam,” dedim. “Yalnızca bu akşam buluşabilirim.” Ne salak heriftim. Bunu söylememeliydim.</p>

    <p>“Aa! Şey, korkunç üzüldüm.”</p>

    <p>“Eddie’ye selamını söylerim.”</p>

    <p>“Söyler misin? Umarım, New York’ta iyi vakit geçirirsin. Şahane bir yer.”</p>

    <p>“Öyle, biliyorum. Sağ ol. İyi geceler,” dedim ve telefonu kapadım.</p>

    <p>Vay canına, işi kıvıramamıştım! Onu en azından kokteyl için ikna etmem gerekirdi.</p>
  </div>
</body>
</html>
