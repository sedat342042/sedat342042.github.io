<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 16</h1>

    <p>Kahvaltımı bitirdiğimde saat daha on ikiydi. Bizim Sally ile saat ikide buluşacaktık, ben de, biraz gezeyim bari dedim. O iki rahibeyi düşünmeden edemiyordum. Okulda öğretmenlik yapmadıkları zamanlar ortalıkta dolaşıp para topladıkları o yıpranmış eski sepeti düşündüm durdum. Elinde o yıpranmış eski sepetle annemi veya başka birini, teyzemi ya da Sally Hayes’in manyak annesini bir süpermarketin önünde yoksullar için para toplarken düşledim. Annemi değil de, öbür ikisini. Teyzem oldukça yardımsever biridir –Kızılhaç işleri için filan pek koşturur– ama çok şık giyimli filandır, yardım için bir şeyler yaptığında hep şık giyimli ve rujunu mujunu sürmüş olur. Yardım için bir şey yaparken onu siyah elbiselerle ve rujsuz olarak düşünemiyorum. Hele bizim Sally Hayes’in annesini. Aman Tanrım. <em>O kadın,</em> böyle, elinde bir sepetle ortalıkta para toplamaya, ancak herkes eline ayağına kapanarak para verirse çıkabilirdi. Eğer insanlar yalnızca para bırakıp hiçbir şey söylemeden giderlerse, onu umursamadan filan yani, o saat bırakırdı para toplamayı. Sepeti hemen birinin eline tutuşturuverir, gider, şatafatlı bir yerde yemek yerdi. O rahibeleri bu yüzden sevmiştim. Anlıyordunuz, her şeyden önce, onlar hiçbir zaman öyle şatafatlı yerlerde yemek yemezlerdi. Onların hiçbir zaman şatafatlı bir yerde yemeğe gitmediklerini düşününce felaket üzüldüm. Biliyorum, bu hiç de önemli bir şey değildi, ama yine de üzüldüm.</p>

    <p>Broadway’e doğru yürümeye başladım, öylesine, çünkü yıllardan beri o taraflara gitmemiştim. Ayrıca, Pazar günleri de açık olan bir plak mağazası bulurum belki, diyordum. Phoebe’ye “Little Shirley Beans” adlı plağı almak istiyordum. Çok zor bulunan bir plaktı. Plak, iki ön dişi düştüğü için çok utandığından evinden dışarı çıkmayan küçük bir kız çocuğu hakkındaydı. Şarkıyı Pencey’de duymuştum. Yatakhanenin alt katındaki bir çocukta vardı. Phoebe’nin bu plağa biteceğini bildiğimden, ondan satmasını istedim, ama satmadı. Yirmi yıl kadar önce, Estelle Fletcher adında zenci bir kız şarkıcının doldurduğu çok eski ve felaket güzel bir plaktı. Kız şarkıyı fena halde Dixieland ve genelev tarzında filan söylüyordu, duygusal filan olsun diye de uğraşmıyordu. Bu şarkıyı beyaz bir kız söylemiş olsaydı, kendine şirin havalar vermeye filan çalışırdı. Ama bizim Estelle Fletcher ne yaptığını biliyordu. Dinlediğim en iyi plaklardan biriydi. Plağı Pazar günleri açık olan bir mağazada bulabilirsem, alıp yanımda parka götürürüm diye düşündüm. O gün Pazardı ve Phoebe Pazar günleri sık sık tekerlekli paten kaymak için parka gelirdi. Parkta en çok nerelerde dolaştığını bilirdim.</p>

    <p>Hava önceki gün kadar soğuk değildi, ama güneş hâlâ ortalıkta yoktu ve bu soğukta yürümek pek hoş değildi. Ama güzel olan bir şey vardı. Herhalde kiliseden yeni çıkmış olan bir aile hemen önümden yürüyorlardı; baba, anne ve altı yaşlarında küçük bir çocuk. Biraz yoksul gibiydiler. Babanın başında, yoksul heriflerin havalı görünmek için giydikleri o inci grisi şapkalardan vardı. O ve karısı, çocuğa hiç dikkat etmeden filan, öyle yürüyorlardı. Çocuk müthişti. Kaldırımda yürümüyordu, inmiş sokakta yürüyordu, ama kaldırımın hemen dibinden. Dümdüz bir çizgide yürüyormuş gibi yapıyordu, çoğu çocuklar gibi ve durmadan, “Yakalarsa birini biri, çavdarlar arasında,” şarkısını söylüyordu. Güzel bir sesi vardı. Üstelik, şarkıyı felaket iyi söylüyordu, anlıyordunuz. Arabalar yanından vızır vızır geçiyor, frenler cayır cayır ötüyor ve o kaldırımın dibinden yürüyor, “Yakalarsa birini biri, çavdarlar arasında,” şarkısını söylüyordu. Öyle hoşuma gitti ki. Artık pek fazla moral bozukluğu hissetmiyordum.</p>

    <p>Broadway tıklım tıklım doluydu ve çok gürültülüydü. Pazar günüydü, saat daha on ikiydi, ama yine de kalabalıktı. Herkes sinemalara gidiyordu; Paramount’a, Astor’a, Strand’e, Capitol’a, işte bu çılgın yerlerden birine. Herkes giyinmiş kuşanmıştı, Pazar günüydü çünkü, bu daha da kötüydü. Ama en kötüsü, herkesin sinemaya gitmeye <em>can attığını</em> görüyordunuz. Yapacak bir şey yoksa, birinin sinemaya gitmesini anlarım, ama biri gerçekten sinemaya gitmek <em>istiyorsa,</em> yetişeyim diye bir de hızlı hızlı yürümelere kalkarsa, işte buna felaket canım sıkılır. Özellikle, o upuzun, korkunç kuyruklarda milyonlarca insanı dikilirken, sabırla sıralarının gelmesini beklerken filan gördüğümde. Neyse, şansım varmış. Rastladığım ilk plak mağazasında bir tane “Little Shirley Beans” plağı buldum. Beş kâğıdımı aldılar, çok zor bulunuyormuş, ama umurumda değildi. Vay canına, plağı bulunca acayip mutlu oldum! Bizim Phoebe’yi parkta bulup, plağı ona vermek için yerimde duramıyordum.</p>

    <p>Plak mağazasından çıktıktan sonra, bir büfenin önünden geçerken, durup dükkâna girdim ve bizim Jane’i bir arayayım, tatil için eve gelmiş mi, bir öğreneyim dedim. İçerdeki telefon kulübesine girdim ve evlerini aradım. Yalnız telefonu annesi açtı ve kapatmak zorunda kaldım. Annesiyle uzun uzun konuşmalara filan girmek istemedi canım. Zaten kız analarıyla telefon muhabbeti yapacağım diye pek öyle çıldırdığım filan da yok. Ama <em>en azından</em> Jane evde mi diye sorabilirdim. Sormakla ölmezdim yani. Canım istemedi ama. Böyle zırvalıklar için havanızda olmanız gerekir.</p>

    <p>Hâlâ lanet biletleri almamıştım, gidip bir broşür aldım ve hangi oyunlar oynanıyor, bir baktım. Pazar günü olması nedeniyle, yalnızca üç oyun vardı. Ben de ne yaptım, <em>Biliyorum Sevgilim</em> için iki ön koltuk bileti aldım. Hayır için filan oynanıyordu. Pek seyretmeyi istemiyordum, ama bizim sahtekârlar kraliçesi Sally’yi iyi tanıyordum, bu oyun için bilet aldığımı duyunca ağzının suyu akacaktı, çünkü efendim, Lunt’lar oynuyordu. Sally, bu Lunt’ların oynadığı çok sofistike, ruhsuz oyunları çok sever. Ben sevmem. Doğrusunu isterseniz, ben tiyatro oyunlarını da sevmem. Filmler kadar kötü değiller, ama öyle ballandırarak anlatılacak bir yanları da kesinlikle yok yani. Her şeyden önce, o aktörlerden nefret ediyorum. Normal insanlar gibi hareket ederek oynamıyorlar. Öyle oynadıklarını sanıyorlar. Bazı aktörler iyi oynuyorlar, bir parça yani, ama o da seyretmeye değmiyor. Bir aktör iyiyse, hep anlıyorsunuz, iyi olduğunu <em>biliyor</em> ve bu da her şeyi berbat ediyor. Örneğin, Sir Laurence Olivier’yi ele alalım. Onu <em>Hamlet</em>’te seyrettim. D.B., Phoebe’yle beni geçen yıl götürmüştü o filme. Bizi önce öğle yemeğine, sonra da filme götürmüştü. Ağabeyim filmi önceden görmüştü, yemekte bize öyle bir anlattı ki, ben de görmek için felaket sabırsızlandım. Ama seyredince pek hoşuma gitmedi. Bu Sir Laurence Olivier’nin nesi böyle muhteşemmiş, bir türlü anlayamadım. Felaket iyi bir ses tonu vardı, acayip yakışıklı bir herifti, ortalıkta yürürken, düello ederken filan, onu izlemek güzeldi, ama D.B.’nin anlattığı Hamlet değildi o. Üzüntülü, başı dertte olan bir herif değil de, sanki muhteşem bir general gibiydi. Bütün filmin en iyi yeri bizim Ophelia’nın ağabeyinin –en sonunda Hamlet’le düello eden hani– uzaklara giderken, babasının ona öğüt verdiği sahneydi. Babaları öğüt verirken, bizim Ophelia ağabeyiyle gırgır geçiyor, hançerini kınından çıkarıyor, ağabeyi babasının attığı palavraları dinler gibi görünürken, onu kızdırıyor. O sahne çok güzeldi. Felaket keyiflenmiştim. Ama böyle şeyleri pek fazla göremiyorsunuz. Phoebe en çok, Hamlet’in o köpeğin başını okşadığı sahneyi beğenmişti. Gülünç ve güzel olduğunu düşünüyordu, öyleydi de. Aslında, yapmam gereken şeyi biliyorum, kitabını bulup, o oyunu okumam gerek benim. Benim derdim de bu işte, böyle zırvaları kendi başıma okumam gerek. Bir aktör oynamaya kalkınca, zor dinliyorum. Her an, ne sahtekârlık yapacak diye kıvranıp duruyorum.</p>

    <p>Lunt’ların oyunu için biletleri aldıktan sonra bir taksiye binip parka gittim. Metroya filan binmem gerekiyordu, çünkü lanet param azalıyordu, ama o lanet Broadway’den elimden geldiği kadar çabuk uzaklaşmak istemiştim.</p>

    <p>Parkta durum rezaletti. Hava pek soğuk değildi, ama güneş hâlâ ortada yoktu. Çevrede köpek pisliğinden, balgam öbeklerinden ve ihtiyar heriflerin attıkları puro izmaritlerinden başka bir şey görünmüyordu, kanepelerin üstleri de ıslaktı. Bütün bunlar moralinizi bozuyordu, bir de, yürürken arada bir titreme gelip tüyleriniz ürperiyordu. Noel tatilinin gelmekte olduğunu söylemeye bin tanık isterdi. Aslında <em>herhangi bir şeyin</em> gelmekte olduğuna bin tanık isterdi. Yine de, Mall’a doğru yürümeye devam ettim, çünkü Phoebe parka gittiğinde orada olur genellikle. Konser köşkünün yakınındaki yerlerde paten kaymayı pek sever. Küçükken paten kaymak için benim de en sevdiğim yerler oralardı.</p>

    <p>Oraya vardığımda, onu ortalıkta göremedim. Paten filan kayan bir iki çocukla, yumuşak topla Havaya Atmaca oynayan iki oğlan vardı. Phoebe’nin yaşlarında bir kız gördüm, bir kanepede tek başına oturmuş, patenlerini sıkıştırıyordu. Phoebe’yi belki tanır, dedim; bana nerede olduğunu söyleyebilirdi. Gidip yanına oturdum ve ona, “Phoebe Caulfield’ı tanıyor musun, acaba?” dedim.</p>

    <p>“Kim?” dedi. Kot giymişti, üstünde de herhalde yirmi tane filan kazak vardı. Kazakları annesinin ördüğünü kalınlıklarından anlıyordunuz.</p>

    <p>“Phoebe Caulfield. Yetmiş Birinci Sokak’ta oturuyor. Dördüncü sınıfa...”</p>

    <p>“Phoebe’yi tanıyor musunuz?”</p>

    <p>“Evet, ben onun ağabeyiyim, nerede olduğunu biliyor musun?”</p>

    <p>“Bayan Callon’ın sınıfında, değil mi?”</p>

    <p>“Bilmiyorum. Evet, sanırım, öyle.”</p>

    <p>“O zaman herhalde müzededir. <em>Biz</em> geçen Cumartesi gitmiştik.”</p>

    <p>“Hangi müzeye?” diye sordum ona. Omuzlarını kaldırdı. “Bilmem,” dedi. “<em>Müze</em> işte.”</p>

    <p>“Biliyorum da, hani o resimler olan müze mi, yoksa Kızılderililer filan olan müze mi?”</p>

    <p>“Kızılderililer olan.”</p>

    <p>“Çok teşekkür ederim,” dedim. Kalktım, yola koyuldum, ama birden o günün Pazar olduğunu hatırladım. “Ama bugün <em>Pazar,</em>” dedim çocuğa.</p>

    <p>Başını kaldırıp bana baktı. “A, o zaman orada değildir.”</p>

    <p>Patenlerini sıkıştırmak için felaket çabalıyordu. Eldiven de giymemişti, elleri soğuktan kıpkırmızıydı. Ona yardım ettim. Vay canına, yıllardır elime bir paten anahtarı almamıştım! Ama bir tuhaflık olmadı yine de. Bundan elli yıl sonra avucuma bir paten anahtarı tutuştursanız, kör karanlıkta bile ne olduğunu anlarım. Patenleri sıkıştırınca bana teşekkür filan etti. Çok tatlı ve nazik bir kızdı. Tanrım, bir çocuk patenini sıkıştırdığınızda filan, böyle tatlı ve nazik olunca, onu çok seviyorum. Çocukların çoğu da böyle. Gerçekten tatlı ve nazikler. Benimle bir kakao içer mi diye sordum, ama bana, hayır teşekkür ederim dedi. Bir arkadaşıyla buluşması gerekiyormuş. Çocukların hep arkadaşlarıyla buluşmaları gerekir zaten. Biterim buna.</p>

    <p>Pazar olmasına ve Phoebe’nin sınıfıyla birlikte oraya gitmemiş olması olasılığına, hatta o rutubetli ve rezalet havaya karşın, parktan Doğa Tarihi Müzesi’ne kadar olan yolu yürüdüm. Bir çocuk paten anahtarını nasıl iyi bilirse, ben de bu müzeyi o kadar iyi bilirdim. Müzede sergilenen her şeyi avucumun içi gibi bilirdim. Phoebe benim küçükken gittiğim okula gidiyordu, biz de hep giderdik bu müzeye. Bayan Aigletinger adlı bir öğretmenimiz vardı, neredeyse her lanet Cumartesi bizi oraya götürürdü. Bazen hayvanlara bakardık, bazen de eski zamanlarda Kızılderililerin yaptıkları şeylere bakardık. Çanak çömlekler, sepetler filan. Bunları düşününce çok mutlu oluyorum. Şimdi bile. Hatırlıyorum, Kızılderili zımbırtılarına baktıktan sonra, genellikle o büyük salona gider, bir film seyrederdik. Kristof Kolomb. Bize durmadan Kolomb’un Amerika’yı keşfini gösterirlerdi, gemi satın almak üzere bizim Ferdinando ve Isabella’dan borç para almak için nasıl zor günler geçirdiğini, sonra tayfaların ona başkaldırmalarını filan seyrederdik. Kimsenin Kristof Kolomb’u umursadığı filan yoktu tabii, ama yanınızda ya bir sürü şeker ya da sakız gibi şeyler olurdu, salon da pek güzel kokardı. Salon, dışarda yağmur yağmasa da, sanki yağmur yağıyormuş gibi kokardı ve yeryüzündeki en kuru ve en ılık yerdeymişsiniz gibi gelirdi size. O lanet müzeyi çok severdim. Hatırlıyorum, salona girmek için Kızılderili bölümünden geçmeniz gerekirdi. Upuzun bir geçişi vardı bu bölümün, ancak fısıltıyla konuşabilirdiniz. Öğretmen en önde giderdi, ardından da sınıf. Siz çocuklar, iki sıra olurdunuz, bir de eşiniz olurdu. Eşim çoğu zaman Gertrude Levine adlı o kız olurdu. Kız hep elimi tutmak isterdi, ama eli de yapış yapış ya da terli filan olurdu. Döşeme taştandı, elinizde birkaç misket varsa ve bunları yere bırakmışsanız, misketler çılgınlar gibi yerde zıplamaya başlar, acayip şamata olurdu; öğretmen de sınıfı durdurur ve ne rezillik oluyor diye bakmaya gelirdi. Ama hiç bozulmazdı Bayan Aigletinger. Sonra, o upuzun Kızılderili kanosunun önünden geçerdiniz, art arda üç lanet Cadillac uzunluğundaydı kano, içinde yirmi kadar Kızılderili, bazıları kürek çeker, bazıları sert sert çevreye bakınırlardı, hepsinin de yüzlerinde savaş boyaları olurdu. Kanonun en arkasında felaket korkunç bir herif vardı, suratı maskeli. O heriften ödüm kopardı, ama yine de severdim. Bir şey daha; geçerken o küreklerden birine filan dokunursanız, bekçilerden biri size, “Hiçbir şeye dokunmayın, çocuklar,” derdi, ama güzellikle söylerdi, öyle, lanet bir aynasız gibi filan değil. Sonra, o büyük cam vitrine gelirdiniz, içinde ateş yakmak için çubukları birbirine sürten Kızılderili adamlar ve bir de battaniye dokuyan bir Kızılderili kadın olurdu. Kadın battaniyeyi biraz öne doğru eğilmiş bir durumda dokurdu, göğüslerini filan da görebilirdiniz. Herkes ona bakardı, kızlar bile, çünkü daha küçüktüler ve bizden daha büyük değildi göğüsleri. Sonunda, salona girmeden hemen önce, kapının yanında o Eskimoyu görürdünüz. Buz tutmuş bir gölün üstünde açtığı deliğin başında oturur, balık tutardı. Deliğin yanı başında daha yeni yakaladığı iki balık dururdu. Vay canına, o müze cam vitrinlerle doluydu! Üst katta da bir sürü vitrin vardı; içinde pınardan su içen geyik bulunan, kış geldiği için güneye uçan kuşlar olan. Size yakın duran kuşlar doldurulmuş olurdu, tellerle asmışlardı onları, geri plandakiler ise duvarın üstüne boyayla yapılmıştı, hepsi de gerçekten güneye uçuyorlarmış gibi görünürlerdi. Başınızı eğip de onlara tersinden bakar gibi yaptığınızda kuşların güneye daha da aceleyle uçtuklarını sanırdınız. Ama o müzedeki en iyi şey, her şeyin yerli yerinde kalmasıydı. Hiç kimse kıpırdamazdı yerinden. Oraya yüz bin kez gidebilirdiniz, o Eskimo hâlâ daha yeni iki balık tutmuş olur, kuşlar hâlâ güneye uçar, geyikler o narin bacakları üstünde o pınardan su içer ve göğüsleri görünen o Kızılderili kadın battaniyesini dokurdu. Kimse değişmezdi. Değişen tek şey siz olurdunuz. Çok büyümüş olmanız filan değil demek istediğim. Tam olarak o değil yani. Yalnızca değişmiş olurdunuz. Bu kez sırtınızda bir palto olurdu. Ya da son gelişinizde sıradaki eşiniz kızıl çıkarırdı ve yeni bir eşiniz olurdu. Veya Bayan Aigletinger’ın yerine başka biri getirirdi sizi. Veya o gün banyoda annenizle babanız felaket bir kavgaya tutuşmuş olurdu. Veya üstünde gökkuşağı renkleri oluşan bir su birikintisi görmüş olurdunuz. Diyeceğim, <em>değişik</em> bir şey olurdu sizde; demek istediğim şeyi anlatamıyorum. Anlatabilsem de, anlatmayı isteyeceğimden pek emin değilim.</p>

    <p>Yolda, cebimden bizim avcı şapkasını çıkarıp giydim. Beni tanıyan biriyle karşılaşmayacağımı biliyordum, hava oldukça nemli idi. Yürüdüm de yürüdüm, yürürken de bizim Phoebe’nin Cumartesileri benim gibi müzeye gidişini düşündüm. Benim gördüğüm bütün o zımbırtıları aynı biçimde onun da göreceğini, ama her görüşünde onun da <em>değişmiş</em> olacağını düşündüm. Bunları düşünmek tam olarak moralimi bozmuş sayılmaz, ama acayip keyiflenmiş de sayılmam yani. Bazı şeyler olduğu gibi kalmalı. Elinizde olsa da, onları büyük cam vitrinlere koyup oldukları gibi kalmalarını sağlayabilseniz. Biliyorum, olanaksız bir şey bu, ama yine de pek fena olmazdı. Neyse, yürürken hep bunları düşündüm.</p>

    <p>Oyun parkının yanından geçerken durdum ve tahterevalliye binen çok küçük iki çocuğu seyrettim. Biri biraz şişmandı, ağırlığı dengelemek için elimi zayıf olanın ardına koydum, ama benim orada bulunmamdan hoşlanmadıklarını anlıyordunuz, ben de onları rahat bıraktım.</p>

    <p>Sonra çok gülünç bir şey oldu. Müzeye vardığımda, birdenbire, bir milyon kâğıt verseler bile içeriye girmemeye karar verdim. Canım hiç istemiyordu; üstelik, müzeyi filan göreceğim diye can atarak parkın içinde tüm o lanet yolu teptiğim halde. Phoebe orada olsaydı, belki girerdim, ama o da yoktu. Ben de ne yaptım, müzenin önünden bir taksiye atladım ve Biltmore’a gittim. Canım oraya da gitmek istemiyordu. Ama Sally ile buluşacaktık.</p>
  </div>
</body>
</html>
