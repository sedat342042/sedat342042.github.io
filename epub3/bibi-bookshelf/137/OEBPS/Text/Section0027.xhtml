<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çavdar Tarlasında Çocuklar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Bölüm 24</h1>

    <p>Bay ve Bayan Antolini’ler, Sutton Meydanı üzerindeki çok şatafatlı bir apartman dairesinde oturuyorlardı. Kapıdan girdiniz mi, hemen iki adımda, barı filan olan oturma odasına geçiyordunuz. Onlara epey gidip geldim, çünkü ben Elkton Hills’ten ayrıldıktan sonra, Bay Antolini, okul durumlarım nasıl diye öğrenmek için sık sık bize yemeğe gelirdi. O sıralar evli değildi. Evlendikten sonra, onunla ve Bayan Antolini’yle sık sık tenis oynadık Forest Hills, Long Island’daki West Side Tenis Kulübü’nde. Kulübe Bayan Antolini üyeydi. Kadının acayip parası vardı. Bay Antolini’den altmış yaş filan büyüktü, ama iyi uyuşuyor gibiydiler. Her şeyden önce, ikisi de entelektüeldi, özellikle de Bay Antolini. Ama Bay Antolini sizinle birlikteyken, entelektüel değil de, şakacı biri oluverirdi; D.B. de öyledir. Bayan Antolini ise ciddi biriydi. Ağır bir astımı vardı. İkisi de D.B.’nin bütün öykülerini okumuşlardı; Bayan Antolini de okumuştu yani. D.B. Hollywood’a giderken, Bay Antolini ona telefon açıp gitmemesini söylemişti. Bay Antolini ona, senin gibi yazabilen birinin Hollywood’da ne işi var dedi, ama o yine de gitti. Zaten ben de D.B.’ye aynen bunu söylemiştim o zaman.</p>

    <p>Oraya yürüyerek gidebilirdim, Phoebe’nin Noel harçlığını harcamak istemiyordum çünkü, ama dışarı çıkar çıkmaz kendimi bir tuhaf hissettim. Biraz başım dönüyordu. Ben de bir taksiye bindim. İstememiştim, ama yine de bindim. Taksi <em>bulana kadar da</em> canım çıktı.</p>

    <p>Kapıyı bizim Bay Antolini açtı; namussuz asansörcü sonunda yukarı çıkmama izin verdikten sonra tabii. Sırtında sabahlık, ayaklarında terlikler vardı, bir elinde de büyük bir içki kadehi. Epey sofistike filan bir herifti, epey de içerdi. “Holden, aslanım!” dedi. “Tanrım, elli santim daha boy atmış. Seni gördüğüme sevindim.”</p>

    <p>“Nasılsınız Bay Antolini? Bayan Antolini nasıl?”</p>

    <p>“İkimiz de çok iyiyiz. Paltonu alalım.” Paltomu alıp astı. “Artık, kucağında yeni doğmuş bir bebekle gelir diyordum. Evsiz barksız. Kirpiklerinde kar taneleri.” Bazen çok şakacı bir herif olur böyle. Dönüp mutfağa doğru bağırdı. “Lillian. Kahve oldu mu?” Lillian, Bayan Antolini’nin ilk adıydı.</p>

    <p>“Hazır, şimdi getiriyorum,” diye o da bağırdı. “Holden mı geldi? Merhaba Holden!”</p>

    <p>Bu evde böyle bağırıp dururdunuz. Çünkü ikisi birden asla aynı odada bulunmazlardı. Tuhaftılar.</p>

    <p>“Holden, otursana,” dedi Bay Antolini. Biraz kafayı bulmuştu, anlıyordunuz. Oda, az önce bir parti verilmiş gibiydi. Ortalık bardaklar ve fıstık tabaklarıyla doluydu. “Kusura bakma, her yer dağınık,” dedi. “Bayan Antolini’nin Buffalo’dan gelen ahbaplarını eğlendirdik... Aslına bakarsan, kendileri de buffaloydu.”</p>

    <p>Güldüm. Bayan Antolini mutfaktan bağırarak bana bir şey söyledi, ama duyamadım.</p>

    <p>“Ne dedi?” diye Bay Antolini’ye sordum.</p>

    <p>“Yanınıza gelince Holden bana bakmasın diyor. Yataktan yeni kalktı. Sigara alsana. İçiyor musun?”</p>

    <p>“Sağ olun,” dedim. Bana tuttuğu kutudan bir sigara aldım.</p>

    <p>“Arada bir. Fazla içmiyorum.”</p>

    <p>“Umarım öyledir,” dedi. Sehpadan aldığı kocaman çakmakla sigaramı yaktı. “Demek, Pencey’yle yollarınız ayrılıyor artık,” dedi. Hep de böyle konuşurdu bu adam. Bazen hoşuma gider gülerdim, ama bazen de hiç hoşlanmazdım. Tadını kaçırırdı biraz. Söyledikleri gülünç değil, demek istemiyorum –şakacı bir heriftir– ama bazen biri kalkıp size, “Demek, Pencey’yle yollarınız ayrılıyor artık,” gibi şeyler söyleyince sinirinize dokunuyor. D.B. de bazen bunu çok yapar.</p>

    <p>“Sorun ne?” diye sordu Bay Antolini. “İngilizce dersin nasıldı? Eğer İngilizce’den kaldıysan, kapının yolunu gösteririm sana. Hele o şahane kompozisyonları yazdıktan sonra.”</p>

    <p>“Yok, İngilizce’den geçtim. Çoğunlukla edebiyat okuduk. Bütün dönem boyunca yalnızca iki kompozisyon yazdık,” dedim. “Sözel İfade’den kaldım ama. Sözel İfade diye bir ders vardı, almak zorundaydınız. O <em>dersten</em> kaldım.”</p>

    <p>“Neden?”</p>

    <p>“Ne bileyim?” Canım pek anlatmak istemiyordu. Başım hâlâ dönüyordu, üstelik birdenbire başım ağrımaya da başladı. Gerçekten ağrıyordu. Ama Bay Antolini’nin anlatmanızı beklediğini anlıyordunuz, ben de biraz anlattım. “O derste her çocuk kalkıp bir konuşma yapmak zorundaydı. Bilirsiniz. Hazırlanmadan filan. Çocuk konuşurken, konuyu dağıtırsa, elinizden geldiği kadar çabuk, “Dağıttı!” diyorsunuz. Neredeyse deli oluyordum. ‘F’ aldım bu dersten.”</p>

    <p>“Neden?”</p>

    <p>“Ne bileyim? Bu konuyu dağıtma işi sinirime dokunuyordu. Bilmiyorum. Benim sorunum da bu işte; biri konuşurken konuyu dağıtırsa, bu çok <em>hoşuma gidiyor.</em> Bana daha ilginç geliyor.”</p>

    <p>“Sana bir şey anlatan birinin konuya bağlı kalması önemli değil mi sence?”</p>

    <p>“Önemli tabii! Konuya bağlı kalarak filan konuşanları da seviyorum. Ama konuya <em>çok da</em> bağlı kalmalarından hoşlanmıyorum. Sanırım, konudan <em>hiç</em> ayrılmadan konuşanlardan hoşlanmıyorum. Sözel İfade dersinden en iyi not alan çocuklar, konudan hiç ayrılmayanlardı; bunu kabul etmek gerek. Ama bir çocuk vardı, Richard Kinsella. Konuya pek fazla bağlı kalmıyordu, o konuşurken çocuklar da durmadan, ‘Dağıttı! Dağıttı!’ diye bağırıyorlardı. Felaket bir durumdu, çünkü her şey bir yana, bu Kinsella çok sinirli bir herifti –gerçekten sinirli bir herifti, yani–, konuşmak için ayağa kalktığı zaman, dudakları titrerdi. Sınıfın en arkasında filan da oturuyorsanız, ne dediğini bile duyamazdınız. Dudaklarının titremesi biraz geçince, onun yaptığı konuşmayı herkesinkinden daha çok beğendim. O da kaldı bu dersten zaten. Ona hep, ‘Dağıttı!’ diye bağırdıklarından ‘D-artı’ aldı. Söz gelimi, babasının satın aldığı Vermont’taki o çiftliği anlatmıştı. Çocuğa durmadan, ‘Dağıttı!’ diye bağırdılar, öğretmen Bay Vinson da ona ‘F’ verdi o gün, çünkü çiftliği anlatırken çiftlikte ne çeşit hayvan ve sebzeler yetiştiğini filan söylememiş. Richard Kinsella ne yaptı, başladı çiftliği anlatmaya; sonra birdenbire, dayısının annesine yazdığı mektuba geçti. Dayısı kırk iki yaşında çocuk felcine yakalanmış, hiç kimsenin kendisini hastanede ziyarete gelmesini istememiş, çünkü bacaklarındaki o ortopedik demirlerle onu görmelerini istemiyormuş. Konuşmanın çiftlikle pek ilgisi kalmamıştı –kabul etmek gerek– ama <em>çok güzel</em> anlatıyordu. Birilerinin size dayılarını anlatması güzel bir şey. Özellikle de, konuşmaya babalarının çiftliğinden başlayıp, sonra birdenbire ilgileri dayılarına kayarsa. Yani, çocuk güzel güzel, heyecanla anlatırken, böyle, ‘Dağıttı!’ diye bağırıp durmak ne kadar ayıp bir şey... Ne bileyim? Açıklaması çok güç.” Daha fazla açıklamaya da çalışmadım zaten. Her şeyden önce, yine o felaket baş ağrısı başladı birdenbire. Bayan Antolini’nin şu kahveyi getirmesi için Tanrı’ya dua ettim. Beni felaket rahatsız eden bir şeydir bu; kalkar, size kahve hazır <em>derler,</em> ama hazır değildir.</p>

    <p>“Sana küçük bir soru soracağım, neşesiz, donuk bir eğitim-bilim sorusu. Her şeyin bir yeri ve zamanı olduğunu düşünmüyor musun? Sence biri, önce babasının çiftliğini anlatmaya başlayıp, ardından babasının tüfeklerine geçse, <em>belki ondan sonra</em> dayısının bacaklarındaki ortopedik demirlere geçse, daha iyi olmaz mı? <em>Ya da</em> dayısının ortopedik demirlerini bu kadar tahrik edici bulduysa, daha konuşmanın en başında bu konuyu seçmesi gerekmez miydi; çiftliğin <em>yerine?</em>”</p>

    <p>Canım düşünmek ve yanıt vermek filan istemiyordu. Başım ağrıyordu ve kendimi berbat hissediyordum. Midem de ağrıyordu biraz, doğrusunu isterseniz.</p>

    <p>“Evet. Ne bileyim? Sanırım gerekirdi. Yani, sanırım, onu en çok dayısı ilgilendirdiyse, konu olarak çiftliği değil, dayısını seçmesi gerekirdi. Ama sizi pek fazla <em>ilgilendirmeyen</em> bir şeyi anlatmaya girişmeden önce, en çok neyin ilginizi çektiğini <em>bilemiyorsunuz</em> çoğu zaman. Bence, birisi bir şey hakkında en azından ilginç bir şey söylüyor ve bunu heyecanla yapıyorsa, bırakacaksınız, anlatsın. Bu güzel bir şey. Bay Vinson denen o öğretmeni bilmiyorsunuz. Sizi deli ediyordu, o ve lanet sınıf. Yani, size durmadan toparla, kısa kes der dururdu. Bazı şeyleri kısa kesip toparlayamazsınız ki. Yani, biri size öyle dedi diye, anlatacağınız şeyi nasıl kısa kesip toparlarsınız? Bu Bay Vinson denen herifi bilmiyorsunuz. Çok zeki filan biriydi, ama anlıyordunuz, adamda beyin yoktu.”</p>

    <p>“Kahveleriniz geldi beyler, sonunda,” dedi Bayan Antolini. Bir tepside, kahve, kek ve ıvır zıvır getirmişti. “Holden, bana gözünün ucuyla bile bakma. Felaket bir durumdayım.”</p>

    <p>“Merhaba, Bayan Antolini,” dedim. Ayağa kalkmaya filan davrandım, ama Bay Antolini ceketimden tutup çekti ve oturttu. Bizim Bayan Antolini’nin saçları, o demir kıvırma zımbırtılarıyla sarılıydı, dudak boyası filan da yoktu. Pek çekici değildi yani. Bayağı yaşlı görünüyordu.</p>

    <p>“Buraya bırakıyorum. İkiniz de alın bakalım,” dedi Bayan Antolini. Sehpanın üstündeki bütün o bardakları filan itip, tepsiyi boşalan yere koydu. “Annen nasıl, Holden?”</p>

    <p>“Annem iyi, sağ olun. Görmeyeli epey oldu, ama en son onu...”</p>

    <p>“Sevgilim, Holden’ın bir şeye ihtiyacı olursa, her şey çarşaf dolabında. Üst rafta. Ben yatıyorum. Çok yorgunum,” dedi Bayan Antolini. Yorgun görünüyordu zaten. “Siz iki delikanlı kanepeyi hazırlarsınız artık, değil mi?”</p>

    <p>“Biz her şeyi hallederiz. Sen hemen koş yatağa,” dedi Bay Antolini ve onu öptü. Bayan Antolini bana iyi geceler dedi ve yatak odasına gitti. Herkesin içinde böyle öpüşüp dururlardı.</p>

    <p>Biraz kahve içtim, biraz da o taş gibi kekten aldım. Ama Bay Antolini kendisine yeni bir içki daha doldurdu yalnızca. İçkilerini de bayağı sert yapar, görürsünüz yani. Kendisine dikkat etmezse, sonunda alkolik olabilir bu adam.</p>

    <p>“Birkaç hafta önce babanla bir öğle yemeğinde buluştuk,” dedi birdenbire. “Biliyor muydun?”</p>

    <p>“Hayır, bilmiyordum.”</p>

    <p>“Haberin yok tabii, seninle nasıl ilgilendiğinden.”</p>

    <p>“Biliyorum. İlgilendiğini biliyorum.”</p>

    <p>“Anladığıma göre, bana telefon etmeden hemen önce, en son müdüründen, senin kesinlikle hiç çaba göstermediğini bildiren, uzun ve ıstırap verici bir mektup almış. Derse girmiyormuşsun. Derslere hazırlanmadan giriyormuşsun. Genelde dört dörtlük bir...”</p>

    <p>“Bütün derslere girdim. Derse girmemenize izin vermiyorlar ki zaten. Bazı derslere katılmadım birkaç kez, size anlattığım o Sözlü ifade dersi gibi derslere. Ama derslere sürekli girmemezlik etmedim.”</p>

    <p>Ama bunları tartışmayı hiç istemiyordu canım. Kahve midemi biraz düzeltmişti, ama başımda hâlâ korkunç bir ağrı vardı.</p>

    <p>Bay Antolini bir sigara daha yaktı. Tiryakiler gibi içiyordu. Sonra bana, “Açık söyleyeyim, Holden, sana ne söyleyeceğimi bilemiyorum.”</p>

    <p>“Biliyorum. Konuşmak zor benimle. Farkındayım.”</p>

    <p>“İçimde öyle bir duygu var ki, sanki sen, başına korkunç, korkunç bir bela sarıyorsun. Ama, doğrusu, bunun ne çeşit bir bela olduğunu hiç... Beni dinliyor musun?”</p>

    <p>“Evet.”</p>

    <p>Anlıyordunuz, kafasını toparlamaya çalışıyordu.</p>

    <p>“Bu öyle bir bela olabilir ki, otuz yaşına gelince, bir barda oturur, içeri girenlere bakar ve üniversite takımında futbol oynamış gibi görünen herkesten nefret edersin. Ama belki de, ‘Bu, <em>onunla</em> aramızda bir sırdır,’ diye konuşan insanlardan nefret etmeye yetecek kadar eğitim de almış olabilirsin. Ya da sonunda bir şirket bürosunda, en yakınındaki sekreter kıza zarf açacağı fırlatabilirsin. Bilmiyorum. Sözü nereye getirmeye çalıştığımı anlıyor musun, acaba?”</p>

    <p>“Evet, tabii.” Anlamıştım ne demek istediğini. “Ama bu nefret etme konusunda yanlış düşünüyorsunuz. Yani, üniversitede okuyanlar konusunda. Gerçekten nefret ettiğim herifler de pek fazla değil yani. Ben aslında, onlardan arada sırada <em>biraz</em> nefret ediyorum. Pencey’de tanıdığım o Stradlater gibi örneğin ve öbür çocuk, Ackley gibi. <em>Onlardan</em> ara sıra nefret ettim –kabul ediyorum– ama bu çok uzun sürmedi yani. Onları bir süre görmeyince, odaya gelmedilerse veya yemekhanede birkaç kez onları göremediysem, onları özledim. Onları gerçekten özledim.”</p>

    <p>Bay Antolini bir süre hiçbir şey söylemedi. Ayağa kalktı ve içkisine bir buz parçası daha attı, sonra yerine oturdu. Düşünüyordu, anlıyordunuz. İçimden, ne var, şu konuşmayı kesse de, yarın devam etsek diye geçiriyordum, ama bırakacağa hiç benzemiyordu. Siz tartışmak istemiyorsunuz, o zaman da insanlar yakanızı bırakmıyor böyle.</p>

    <p>“Peki, beni bir dakika dinle... Aklında kalacak bir biçimde söyleyemem bunu şimdi belki, ama bir iki gün içinde bu konuda sana bir mektup yazacağım. O zaman tam olarak anlarsın. Ama şimdi yine de dinle beni.” Yeniden düşünmeye başladı. Sonra, “Bu başına sardığını düşündüğüm bela; özel bir çeşit, dehşet verici bir bela bu. Başına bela sarıp düşmeye başlayan birine dibe vardığını anlama şansı verilmez. Düşer, düşer, düşer, ama düştüğünü anlayamaz. Tüm düzen, hayatlarının şu ya da bu döneminde çevrelerinin onlara veremediği şeyleri arayan insanlar için kurulmuştur. Veya çevrelerinin onlara sağlayamadığını sandıkları şeyleri arayan insanlar için. Onlar da aramaktan vazgeçerler. Beni dinliyor musun?”</p>

    <p>“Evet, efendim.”</p>

    <p>“Emin misin?”</p>

    <p>“Evet.”</p>

    <p>Ayağa kalktı ve kadehine biraz daha içki koydu. Sonra yerine oturdu. Epeyce bir süre hiçbir şey söylemedi.</p>

    <p>“Seni korkutmak istemiyorum,” dedi. “Ama seni soylu bir biçimde ölürken görebiliyorum, şöyle ya da böyle, değersiz bir dava uğrunda.” Bana tuhaf tuhaf baktı. “Senin için bir şeyler yazsam, bunu dikkatle okur musun? Ve saklar mısın?”</p>

    <p>“Evet, tabii,” dedim. Daha sonra, gerçekten de sakladım. Bana verdiği o kâğıt hâlâ duruyor.</p>

    <p>Odanın öbür ucundaki yazı masasına gitti ve sandalyeye oturmadan, orada bir kâğıda bir şeyler yazdı. Sonra elinde o kâğıtla gelip yerine oturdu. “Tuhaf ama, bunları yazan kişi yaşayan bir şair değil. Wilhelm Stekel adlı bir psikanalist yazmış. Dinle bak ne di... Sen beni dinliyor musun?”</p>

    <p>“Evet. Tabii. Dinliyorum.”</p>

    <p>“Bak, ne diyor: ‘Olgunlaşmamış insanın özelliği, bir dava uğruna soylu bir biçimde ölmek istemesidir, olgun insanın özelliği ise bir dava uğruna gösterişsiz bir biçimde yaşamak istemesidir.’”</p>

    <p>Uzandı ve kâğıdı bana verdi. Alıp hemen okudum, ona teşekkür filan ettim ve kâğıdı cebime koydum. Böyle zahmetlere girecek kadar iyi bir insandı. Gerçekten iyiydi. Ama ne var ki, canım bu konulara dalmak istemiyordu artık. Vay canına, birden kendimi acayip <em>yorgun</em> hissettim!</p>

    <p>Ama Bay Antolini’nin hiç yatmaya niyeti olmadığını anlıyordunuz. İyice kafayı bulmuştu. “Sanırım, bugünlerde,” dedi, “ne olacağına karar vermek zorunda kalacaksın. Sonra, ne olacaksan ona göre hareket etmeye. Ama hemen. Bir dakika bile kaybedecek zamanın yok. Yok senin zamanın.”</p>

    <p>Başımı salladım, çünkü bana bakarak konuşuyordu, ama neden söz ettiğinden pek emin değildim. Neden söz ettiğini <em>epey</em> anladığımı sanıyordum, ama o an pek emin değildim. Felaket yorgundum.</p>

    <p>“Bunu sana söylemekten nefret ediyorum,” dedi, “ama, ne olacağına karar verdikten sonra, iyi bir düşün; ilk işin kendini derslerine vermek olacaktır yine de. Sen bir öğrencisin; hoşuna gitse de gitmese de öğrencisin. Sen, bilgiyle yatıp bilgiyle kalkmak zorundasın. Ve, bir düşünürsen anlayacaksın ki, tüm bu Bay Vinese’leri ve onların Sözel İfade’lerini bir atlat...”</p>

    <p>“Bay Vinson’ları,” dedim. O da, tüm Bay Vinson’ları demek istemişti, Bay Vinese’leri değil. Ama yine de sözünü kesmemem gerekirdi.</p>

    <p>“Peki; Bay Vinson’ları. Bir kez, tüm bu Bay Vinson’ları atlattıktan sonra, gönlünde yatan türden bilgiye adım adım yaklaşmaya başlayacaksın; yani, <em>istiyorsan,</em> arıyorsan ve bekliyorsan onu. Diğer pek çok şeyin yanında, insanların davranışları karşısında aklı karışan, korkuya kapılan, hatta hasta olan ilk kişinin sen olmadığını anlayacaksın o zaman. Bu konuda hiç de yalnız değilsin. Heyecan ve <em>dürtüyle</em> öğrenmek isteyeceksin. Aynı senin şimdiki durumunda, pek çok, pek çok insan ahlaksal ve ruhsal sorunlarla karşılaşmış. Ne mutlu ki, bazıları bu sorunları yazmışlar. Onlardan öğreneceksin bunları; eğer istersen. Aynı biçimde, bir gün senin önereceğin bazı şeyleri başka birinin gelip senden öğrenmesi gibi. Ne güzel bir düzen bu, sırayla, karşılıklı. Ve eğitim de değil bu. Tarih bu. Şiir bu.” Durdu ve kadehinden iri bir yudum aldı. Sonra yine başladı. Vay canına, coşmuştu adam! İyi ki onu durdurmaya filan kalkmamışım. “Bu dünyaya,” dedi, “yalnızca iyi eğitilmiş insanların ve bilim adamlarının değerli katkıları olabilir demeye çalışmıyorum. Ama diyorum ki, iyi eğitim görmüş insanlar ve bilim adamları, başlangıçta zeki ve yaratıcı iseler –ne yazık ki, bu ender bir durumdur–, <em>yalnızca</em> zeki ve yaratıcı olan insanlara kıyasla, arkalarında sonsuza kadar kalabilecek çok daha değerli şeyler bırakıyor gibiler. Kendilerini daha açık seçik ifade edebiliyor gibiler ve genellikle, düşüncelerini sonuca ulaştırmak gibi bir tutkuları var. Ve –en önemlisi– yüzde doksan olasılıkla bilim adamı olmayan düşünürlerden daha alçakgönüllü oluyorlar. Beni izliyor musun?”</p>

    <p>“Evet efendim.”</p>

    <p>Epeyce bir süre bir şey söylemedi. Hiç başınıza geldi mi bilmiyorum, ama böyle oturup, karşınızdakinin düşüne düşüne konuşmasını beklemek biraz zor. Gerçekten zor yani. Esnememeye çalışıyordum. Sıkıldığım için filan değil –sıkılmış filan değildim– ama birdenbire acayip uykum gelmişti.</p>

    <p>“Akademik eğitim sana bir şeyler kazandırıyor. Biraz yol alırsan, zihninin boyutları hakkında bir fikir veriyor sana bu eğitim. Zihninin neye uyup neye uymadığı hakkında. Bir süre sonra da, zihninin yapısına hangi düşüncelerin uygun olduğu hakkında bir fikrin oluyor. Her şeyden önce, sana uymayan, sana yakışmayan düşüncelerle uğraşmaman için olağanüstü bir zaman kazandırıyor bu. Gerçek boyutlarını, gerçek ölçülerini alıp, zihnini ona göre giydirip kuşandırıyorsun.”</p>

    <p>Sonra, birdenbire, esneyiverdim. Namussuz esnemeye engel olamamıştım!</p>

    <p>Bay Antolini yalnızca güldü ama. “Haydi,” dedi, “kanepeyi hazırlayalım yatman için.”</p>

    <p>Arkasından yürüdüm. Bay Antolini bir dolaptan çarşaf ve battaniyeleri çıkarmaya çalıştı, ama elinde kadeh olduğundan çıkaramadı. Kadehi içip bitirdi ve yere bıraktı. Sonra dolaptan o zımbırtıları indirdi. Onları kanepeye taşımasına yardım ettim. Yatağı birlikte hazırladık. Ama pek dikkatli değildi, çarşafları pek germeden filan sokuşturuyordu. Ben de umursamadım zaten. Öyle çok uykum vardı ki, ayakta bile uyuyabilirdim.</p>

    <p>“Senin hatunlardan ne haber?”</p>

    <p>“İyiler.” Zoraki konuşmaya başlamıştım, öyle yapmak istemediğim halde.</p>

    <p>“Sally nasıl?” Bizim Sally Hayes’i tanıyordu. Bir kez onları tanıştırmıştım.</p>

    <p>“İyidir. Bugün öğleden sonra onunlaydım.” Vay canına, sanki aradan yirmi yıl geçmişti! “Artık onunla ortak bir yanımız kalmadı.”</p>

    <p>“Acayip güzel kız ama. Öbür kızdan ne haber? O bana anlattığın, Maine’deki hani.”</p>

    <p>“Ha; Jane Gallagher. İyidir. Yarın ona bir telefon edeceğim.”</p>

    <p>Kanepeyi hazırlaması bitmişti. “Al bakalım, yatağın hazır,” dedi Bay Antolini. “Bu bacaklarla nasıl sığacaksın buraya, bilmiyorum.”</p>

    <p>“Olsun, böyle yerlerde yatmaya alışığım,” dedim. “Çok sağ olun, efendim. Siz ve Bayan Antolini, bu gece hayatımı kurtardınız.”</p>

    <p>“Banyo nerede, biliyorsun. Bir şey gerekirse sesleniver. Ben bir süre daha mutfakta kalacağım; ışıktan rahatsız olur musun?”</p>

    <p>“Hayır; kesinlikle hayır. Sağ olun.”</p>

    <p>“Peki. İyi geceler, yakışıklı.”</p>

    <p>Bay Antolini mutfağa gitti, ben de banyoya geçtim ve soyundum. Dişlerimi fırçalayamadım, çünkü yanımda diş fırçası yoktu. Pijamam da yoktu, Bay Antolini de bana ödünç bir pijama vermeyi unutmuştu. Ben de, öylece, oturma odasına döndüm ve kanepenin yanındaki o küçük lambayı söndürdüm. Üstümde bir tek donla yatağa girdim. Kanepenin boyu bana kısa geliyordu, ama öyle uykum gelmişti ki, gözümü kırpmadan ayakta bile uyuyabilirdim. Bir iki saniye uyanık yatarak, Bay Antolini’nin bana anlattığı şeyleri düşündüm. Zihninizin boyutlarını keşfetmeyi filan. Gerçekten de epey akıllı bir herifti bu adam. Ama, lanet gözlerim felaket ağırlaşmıştı, uyumuşum.</p>

    <p>Sonra bir şey oldu. Bu konuda konuşmak bile istemiyorum aslında.</p>

    <p>Birdenbire uyandım. Saatin kaç olduğunu filan hiç bilmiyorum, ama uyandım. Başımda bir şey geziniyordu, bir herifin eli. Vay canına, felaket korktum! Bay Antolini’ydi, kanepenin kıyısında yere oturmuş, karanlıkta filan, lanet yüzümü veya saçlarımı okşuyordu. Vay canına, bin metre havaya sıçramışımdır herhalde!</p>

    <p>“Ne oluyor ya?” dedim.</p>

    <p>“Yok bir şey, yalnızca oturmuş, hayranlıkla...”</p>

    <p>“Ne oluyor, yani?” dedim. Ne diyeceğimi bilemiyordum; felaket utanmıştım.</p>

    <p>“Biraz yavaş konuşsana. Burada yalnızca oturmuş...”</p>

    <p>“Benim gitmem gerek zaten,” dedim; vay canına, nasıl da sinirlenmiştim! Karanlıkta lanet pantolonumu giymeye başladım. Öyle sinirliydim ki, paçalarını zor buldum. Okulda filan, bir sürü sapık görmüştüm böyle. Hiç kimse benim kadar çok görmemiştir herhalde, nedense hep <em>ben</em> ortalıktayken başlarlar sapıklaşmaya.</p>

    <p>“Nereye gitmen gerek?” dedi Bay Antolini. Çok rahat ve sakin davranmaya çalışıyordu, ama pek de sakin filan değildi. İnanın bana.</p>

    <p>“Bavullarımı istasyonda bıraktım. Sanırım, gidip getirsem iyi olacak. Her şeyim bavullarda kaldı.”</p>

    <p>“Sabahleyin gider alırsın. Yat artık. Ben de yatıyorum. Neyin var senin?”</p>

    <p>“Bir şeyim yok, bütün param, öteberim bavullarda kaldı. Hemen dönerim. Bir taksiye atlar, hemen dönerim,” dedim. Vay canına, karanlıkta az kalsın tepeüstü çakılıyordum yere! “Para benim değil. Annemin ve...”</p>

    <p>“Saçmalama, Holden. Yat yatağına. Ben de yatıyorum. Parana bir şey ol...”</p>

    <p>“Hayır. Ciddiyim. Gitmem gerek. Gerçekten.” Lanet üstümü giyinmiştim artık, yalnız boyunbağımı bulamıyordum. Boyunbağımı nereye koyduğumu hatırlamıyordum. Boyunbağsız filan, ceketimi giydim. Bizim Bay Antolini benden epeyce ötede, büyük bir koltuğa oturmuş, beni seyrediyordu. Karanlıktı, onu pek göremiyordum, ama beni izlediğinin farkındaydım. Hâlâ kafayı çekmekle meşguldü. Elinde o namussuz kadehi tuttuğunu filan görebiliyordum.</p>

    <p>“Sen çok, çok tuhaf bir çocuksun.”</p>

    <p>“Biliyorum,” dedim. Boyunbağımı bulacağım diye çevreme fazlaca bakmadım bile. Boyunbağsız filan, çıkmaya davrandım, “Hoşça kalın, efendim,” dedim. “Çok teşekkürler. Gerçekten.”</p>

    <p>Ben kapıya doğru giderken, arkamdan yürüdü durdu. Asansör düğmesine bastığımda, o da kapı ağzında bekledi. Yalnızca benim, “Çok, çok tuhaf bir çocuk olduğumu” söyledi yine. Tuhafmış, kıçımın kenarı. Lanet asansör gelene kadar kapı ağzında bekledi. Hayatımda hiçbir asansörün kata çıkışı bana bu kadar uzun gelmemiştir. Yemin ederim.</p>

    <p>Asansörü beklerken ne lanet söz edeceğimi bilemedim, o da orada bekleyip duruyordu. Ben de ne yapayım, “Bazı kitapları okumaya başlayacağım. Gerçekten okuyacağım,” dedim. Yani <em>bir şeyler</em> söylemek zorundaydınız. Çok utanıyordum.</p>

    <p>“Bavullarını kap, hemmen atla, buraya gel. Kapıyı kilitlemeden bırakacağım.”</p>

    <p>“Çok sağ olun,” dedim. “Hoşça kalın!” Asansör gelmişti sonunda. Vay canına, çılgınlar gibi titriyordum! Terliyordum da. Ne zaman böyle sapıkça bir şeyler olsa, deliler gibi ter döküyorum. Çocukluğumdan beri, belki yirmi kez başıma geldi, hep böyle oluyorum. Dayanamıyorum.</p>
  </div>
</body>
</html>
