<html xmlns="http://www.w3.org/1999/xhtml">
	<head>
		<title>5-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-2.html" xml:lang="tr-TR">
			<div class="Basic-Text-Frame">
				<p class="KONU" id="toc_marker-2-2" xml:lang="en-GB">2-UTAH’IN ÇİÇEĞİ</p>
				<p class="RES" xml:lang="en-GB"><img alt="4.png" class="image" height="446" src="images/4_fmt8.jpeg" width="446"/></p>
				<p class="Style28 para-style-override-9" xml:lang="en-US"/>
				<p class="Style28 para-style-override-21" xml:lang="en-US"><span class="Font-Style55" xml:lang="tr-TR">Burası, Mormonların bu son sığınaklarına gelmeden önce çektikleri dertleri ve yoklukları anmanın yeri değil. Mississippi’nin kıyılarından, Rocky Dağları’nın batı yamaçlarına kadar tarihte görülmemiş bir azim ve kararlılıkla ilerlediler. Vahşi insanlar, vahşi hayvanlar, açlık, susuzluk, yorgunluk ve hastalıklar... Doğa önlerine her türlü engeli koymuş ama onlar Anglosakson inadıyla hepsinin üstesinden gelmişti. Uzun yolculuk ve biriken korkular en cesurlarının bile kal­bini yumuşatmıştı. Güneşin aydınlattığı engin Utah vadisini görünce ve önderlerinin ağzından burasının vadedilmiş top­raklar olduğunu, bu bakir dönümlerin sonsuza kadar onların kalacağını öğrenince dizlerinin üzerine çöküp en samimi dualarını okumayan bir kişi bile olmamıştı.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Young azimli bir önder olduğu kadar, becerikli bir yöne­tici de olduğunu çabucak kanıtladı. Geleceğin şehrinin tasar­landığı haritalar çizilip, planlar hazırlandı. Etraftaki çiftlikler paylaştırıldı ve her kişiye bir bölüm toprak verildi. Tüccar kesim ticaretine, esnaflar kendi işlerine yönlendirildi. Kasabada büyü yapılmış gibi sokaklar ve meydanlar ortaya çıktı. Artık bu topraklarda lağım sistemi ve çitleme, ekim ve temizlik </span><span class="Font-Style55" xml:lang="tr-TR">vardı. Ertesi yaz her taraf buğdayın altın rengiyle boyana­caktı. Tüm bunlardan önemlisi, şehrin ortasına diktikleri mabet her gün daha da büyüyor ve yükseliyordu. Göçmen­lerin kendilerini birçok tehlikeden koruyan O’nun için diktiği dev yapıtta; şafağın ilk kırmızısından, alacakaranlığın tüke­nişine kadar çekiçlerin tıngırtısı ve testerelerin gıcırtısı hiç durmuyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">İki kazazede, John Ferrier ve kaderini paylaşan, evlat edindiği küçük kız hicretlerinin sonuna kadar Mormonlara eşlik etti. Küçük Lucy Ferrier, Yaşlı Stangerson’ın arabasında çok rahattı, Mormon’un üç karısı ve on iki çocuktan geriye kalacak kadar dayanıklı olan oğluyla inzivaya çekilmişti. An­nesinin ölümünün etkilerinden çocuk olmanın esnekliği sa­yesinde kurtulunca, buradaki kadınların sevgisini kazandı ve çadır beziyle kaplanmış bu hareketli evdeki yeni hayatını kabul etti. Ferrier de toparlandıktan sonra iyi bir rehber ve avcı olarak gösterdi kendini. Yeni arkadaşlarının saygısını çabuk kazandı. Bu saygı öylesine büyüktü ki, göç tamamlan­dığında herkes onun da diğer göçmenlerin alacağı kadar büyük ve verimli bir toprak alması konusunda hemfikirdi. Başlıca dört yaşlı olan Stangerson, Kemball, Johnston, Drebber ve bizzat Young hariç.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ferrier böylece kendisine verilen toprağa, yıllar içindeki eklentileriyle geniş bir villaya dönüşecek olan dayanıklı, ahşap bir ev yaptı. Pratik zekâlı, işini bilen ve on parmağında on marifet bir adamdı. Demir gibi dayanıklı bedeni gece gün­düz çalışabilmesini, tarlalarını ekip, toprağını geliştirmesini sağlıyordu. Bu nedenle çiftliği ve sahip olduğu her şey çok iyi işliyordu. Üç sene sonra bütün komşularından daha iyiydi, altı sene sonra gayet iyi gidiyordu, dokuz sene sonra zengin oldu ve on iki sene sonra tüm Salt Lake City’de onunla kar­şılaştırılabilecek bir düzine kişi bile kalmamıştı. Büyük Tuz Gölü’nden, uzaktaki Wahsatch Dağları’na kadar John Ferrier’den daha iyi denebilecek tek bir isim bile yoktu.</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">Din kardeşlerini rahatsız eden sadece tek bir nokta vardı. Hiçbir tartışma ya da ikna çabası, hayatını arkadaşları gibi, bir kadın ile birleştirmesini sağlayamamıştı. Bu inatçı red­dine hiçbir zaman bir gerekçe göstermedi, kararlı ve değiş­mez bir tavırla bunu verdiği kararlara bağlıyordu. Kimileri onu sonradan kabul ettiği dinine kayıtsızlıkla, kimileri zen­ginliğin getirdiği açgözlülük ve masraf yapmak istememekle suçluyordu. Diğerleri eski bir aşk hikâyesinden, Atlantik kıyı­larında kaybolup gitmiş sarışın bir kızdan bahsediyordu. Sebep her ne olursa olsun, Ferrier bekâr kalmaya kararlıydı. Yeni yerleşim yerinin dinine diğer her konuda uyuyor ve kabul edilmiş, dürüst işler yapan bir adam olarak anılıyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Lucy Ferrier ahşap evde büyüdü ve üvey babasına her ko­nuda yardım etti. Dağların keskin havası ve çam ağaçlarının kokusu genç kıza bir bakıcı ve anne havası verdi. Yıllar geç­tikçe boyu uzadı, güçlendi, yanakları pembeleşti, atikleşti. Ferrier’in çiftliğinin yanındaki büyük yoldan geçen gezgin­ler, buğday tarlalarında gezinen ya da babasının atını Batı’nın her gerçek çocuğu gibi rahat rahat idare ederek süren bu kızın görüntüsünü uzun süre unutamadılar. Yani gonca çiçek oldu ve babasının çiftçilerin en zengini olduğu yıl, ona tam bir Pa­sifik kıyısı Amerikan kızının tavrını verdi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Tabii küçük kızın bir kadın olduğunu ilk fark eden babası olmadı. Bu nadiren olur zaten. O gizemli değişim zaman bi­rimleriyle ölçülemeyecek kadar derece derece gerçekleşir ve zor fark edilir. Zaten bir sesin tonu ya da bir elin dokunuşu kalbinin heyecanla atmasına sebep olmadan önce, gurur ve korkuyla karışık bir hisle, içinde yepyeni bir tabiatın doğdu­ğunu anlamasını sağlayacak pek az belirti vardır. Yepyeni bir hayatın şafağını müjde eden o küçük olayın olduğu günü ha­tırlamayan çok az kişi vardır. Bu olayi Lucy Ferrier için de yaz­gısına etkileri ve diğer birçok şey sayılmadan da yeterince ciddiydi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ilık bir haziran sabahıydı ve Mormonlar amblemlerindeki arılar kadar meşgullerdi. Tarlalarda ve sokaklarda insan ça­lışkanlığının aynı vızıltısı sürüyordu. Tozlu büyük caddelerde ağır yüklü katır sıraları hep birden Batı’ya, Kaliforniya’ya, altına hücuma gidiyordu. Seçilmişlerin şehri de yol üzerin­deydi. Büyük yoldan, otlaklardan gelen koyun ve boğa sü­rüleri, yorgun göçmenlerle dolu kervanlar da gidiyordu. Atlar ve insanlar bitmez tükenmez yolculuklarından aynı derecede yorulmuşlardı. Bu karışık topluluk içinde usta at biniciliğiyle yolunu süren Lucy Ferrier de vardı. Güzel yüzü sarf ettiği güçle kızarmış, uzun kestane rengi saçları arkasında dalgalanıyordu. Babası ona şehirde bir iş vermişti ve o da daha önce defalarca yaptığı gibi genç olmanın verdiği korkusuzlukla, sadece işini ve üstesinden nasıl geleceğini düşünerek hızla ilerliyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Yola koyulmuş maceracılar şaşkınlıkla onun arkasından ba­kıyordu. Duygusuz Kızılderililer bile soluk benizli bu genç kızın güzelliği karşısında stoacılıklarını bir kenara bırakı­yordu.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Şehrin eteklerine vardığında yolun yarım düzine yabani görünümlü çoban tarafından güdülen bir büyükbaş sürüsü ta­rafından kapatıldığını gördü. Sabırsızlığından atını bulduğu ilk boşluktan geçirip, bu engeli aşmayı denedi. Zar zor bunu becerecekken hayvanlar etrafını sardı ve genç kız bir anda kendini vahşi bakışlı, uzun boynuzlu boğalar arasında buldu. Büyükbaş hayvanlarla uğraşmaya alışık olduğundan bu durum onu korkutmamıştı, hâlâ her fırsatı kullanıp atını hayvan geçidi arasında bulduğu her boşluğa sokuyordu. Ne yazık ki boğa­lardan birinin boynuzu ya bilerek ya da yanlışlıkla ata battı ve hayvanı korkuttu. At bir anda şaha kalktı ve sonra atlayıp sıçramaya başladı. Bu hali becerikli bir at binici dışındaki herkesi attan düşürürdü. Durum çok tehlikeliydi. Atın her ha­reketi yeni bir boynuz darbesine sebep oluyor, bu da korku­sunu tazeliyordu. Kızın yapabileceği tek şey eyerde kalmayı becermekti. Yoksa bir sürü korkmuş, ağır hayvanın toynak­ları altında korkunç bir ölümle yüzleşecekti. Ani tehlikelere alışık olmayan kızın başı dönmeye başladı. Yerden yükselen toz ve telaşlı hayvanların ısısı onu boğuyordu. Umutsuzlukla çabalarına son verecekken dirseğine dokunulduğunu hissetti ve nazik bir sesin yardım etmeye geldiğini duydu. O anda güçlü, kahverengi bir el atın dizginlerini yakaladı ve sürünün içinden çekmeye başladı. Az sonra kız sürünün dışına çık­mıştı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Umarım yaralanmamışsınızdır, Küçükhanım,” dedi kur­tarıcı saygıyla.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Kız, çocuğun esmer, sert yüzüne baktı ve küstahça güldü. “Hiç korkmadım,” dedi safça. “Bir inek sürüsünden kim kor­kar ki?”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Tanrı’ya şükür atın üstünde kalabildiniz,” dedi öteki ciddi bir tavırla. Uzun boylu, yabani görünümlü genç bir adamdı. Güçlü bir ata biniyor, omzunda bir tüfek, avcı giy­sileri giyiyordu. “John Ferrier’in kızı olmalısınız,” dedi. “Onun evinden çıktığınızı gördüm. Onu gördüğünüz zaman St. Louis’den Jefferson Hope’u hatırlayıp hatırlamadığını sorun. Aynı Ferrier ise, babamla çok yakınlardı.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Neden gelip kendin sormuyorsun?” diye sordu kız ağır­başlılıkla.</span></p>
				<p class="Style28 para-style-override-17" xml:lang="en-US"><span class="Font-Style55" xml:lang="tr-TR">Genç adam bu öneriden memnun kalmış görünüyordu, koyu gözleri zevkle parıldadı. “Bunu yapacağım,” dedi, “iki aydır dağlardaydık, o yüzden şu anda ziyaret edecek durumda değilim. Toparlanır toparlanmaz gelirim.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Sana bir teşekkür borçlu, ben de tabii,” dedi kız, “bana çok düşkündür. Eğer bu inekler beni tepeleseydi, bunu atlat­ması çok zor olurdu.”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Benim atlatmam da zor olurdu,” dedi arkadaşı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Senin de mi! Bunun seni neden ilgilendirdiğini anlama­dım. Arkadaşımız bile değilsin.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Genç avcının yüzü bu söylenenler üzerine öyle karardı ki Lucy Ferrier kahkaha attı.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Onu kastetmedim,” dedi, “tabii ki şimdi arkadaş oldun. Gelip bizi görmelisin. Şimdi gitmem gerekiyor, yoksa babam işleri için artık bana güvenmez. Görüşürüz!”</span></p>
				<p class="Style28 para-style-override-17" xml:lang="en-US"><span class="Font-Style55" xml:lang="tr-TR">“Görüşürüz,” dedi çocuk da geniş şapkasını kaldırıp, kızın küçük elini sıkarak. Kız, atını biraz dolandırdı ve kamçısını vurup arkasında bir toz bulutu bırakarak büyük yola doğru ilerledi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Genç Jefferson Hope arkadaşlarıyla yoluna devam etti, suskun ve hüzünlüydü. O ve arkadaşları gümüş aramak için Nevada Dağları’na gitmiş, şimdi de buldukları bazı maden cevherlerini işlemelerine gerekli olan sermayeyi çalışarak çı­karmak için Salt Lake City’ ye dönüyorlardı. Bu ani olay dü­şüncelerini başka bir kanala aktarıncaya dek işine en az diğerleri kadar düşkündü. Sierra esintileri kadar içten ve sağ­lıklı olan sarışın genç kızın görüntüsü, volkanik, ehlileşme-miş kalbinin derinliklerine kadar işlemişti. Genç çocuk, kız görünürden uzaklaşınca hayatına bir bunalım girdiğini fark etti. Öyle ki ne gümüş vurgunları ne de başka herhangi bir sorun, bu yeni ve hepsinden daha öte sorun kadar önemli ola­bilirdi. İçinde ayağa kalkan aşk, bir oğlanın apansız, gelir geçer hayali değil; güçlü ve hükümran isteği olan bir adamın azılı tutkusuydu. Tuttuğunu koparmaya alışmıştı. İnsan gücü ve insan azmi yeterli olacaksa bu işte de başarılı olacağına dair kendi kendine yemin etti.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">O gece ve daha birçok kere, çiftliğinde tanıdık bir yüz olana kadar John Ferrier’e gitti. John vadiden çıkmıyordu, işiyle çok meşguldü; bu yüzden on iki yıldır dışarıda neler olduğuna dair fazla haber almamıştı. Jefferson Hope her şeyi anlatabilirdi. Üstelik bunu öyle bir tarzla yapardı ki babası kadar Lucy’nin de dikkatini çekerdi. Kaliforniya’da grup li­derliği yapmıştı ve bu sakin topraklarda geçmiş, servet ka­zanma ve batırmalarla dolu birçok hikâye anlatabilirdi. İzcilik, tuzakçılık, gümüş avcılığı da yapmış, çiftliklerde de çalışmıştı. Nerede heyecanlı macera varsa, Jefferson Hope orada bunların peşinden koşmuştu. Kısa süre sonra erdemle­rinden iyi bir hitabetle bahsederek yaşlı çiftçinin en yakın dostu oldu. Lucy bu durumlarda sessiz kalıyordu ama kızaran yanakları ve parlak, mutlu gözleri genç kalbinin artık kendi­sine ait olmadığını açıkça gösteriyordu. Temiz kalpli babası bu belirtileri fark etmemiş olabilirdi ama kızın ilgisini ka­zanmış olan genç adam bunları görmezden gelmiyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Bir yaz günü büyük yoldan atıyla geldi ve çiftliğe girdi. Kız kapının yakınındaydı, hemen çocuğun yanına geldi. Atı­nın yularını çite bağlayan çocuk, patikada ilerlemeye baş­ladı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Gidiyorum Lucy,” dedi kızın ellerini tutarak ve gözlerine sevecence bakarak. “Şimdi benimle gelmeni istemeyeceğim ama geri döndüğümde gelmeye hazır olacak mısın?”</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Ne zaman döneceksin?” diye sordu kız, kızarmıştı ve gü­lüyordu.</span></p>
				<p class="Style28 para-style-override-18" xml:lang="en-US"><span class="Font-Style55" xml:lang="tr-TR">“Bir iki ay buralarda olmayacağım. Sonra gelip seni iste­yeceğim. Kimse aramıza giremez.” “Ya babam ne olacak?”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Şu madenlerin doğru dürüst çalışması koşuluyla çoktan onay verdi. O konuda hiç korkum yok.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Bu çok güzel, babamla anlaştıysanız söyleyecek bir şey yok tabii ki,” diye fısıldadı kız yanakları çocuğun geniş göğ­süne yaslanmış halde.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Çocuk kısık sesle, “Tanrı’ya şükür,” dedi eğilip kızı öptü. “Kararımızı verdik o zaman. Ne kadar uzun kalırsam, gitmem o kadar zorlaşır. Kanyonda beni bekliyorlar. Görüşürüz, sev­gilim... Görüşürüz. İki ay sonra göreceksin beni.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Konuşurken kendini geri attı ve atına atlayarak, hızla sür­meye başladı. Kafasını bir kere bile çevirmedi. Geride bırak­tığını azıcık bile görse direncini kaybedeceğinden korkuyordu sanki. Kız kapıda dikildi ve gözden kaybolana kadar çocuğa baktı. Sonra tekrar evine girdi. Şimdi Utah’taki en mutlu kızdı.</span></p>
			</div>
		</div>
	</body>
</html>