<html xmlns="http://www.w3.org/1999/xhtml">
	<head>
		<title>5-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-4.html" xml:lang="tr-TR">
			<div class="Basic-Text-Frame">
				<p class="KONU" id="toc_marker-2-4" xml:lang="en-GB">4-YAŞAMAK İÇİN KAÇIŞ</p>
				<p class="RES" xml:lang="en-GB"><img alt="4.png" class="image" height="446" src="images/4_fmt10.jpeg" width="446"/></p>
				<p class="Normal" xml:lang="en-US"/>
				<p class="Normal" xml:lang="en-US"/>
				<p class="Style28 para-style-override-21" xml:lang="en-US"><span class="Font-Style55" xml:lang="tr-TR">John Ferrier, Mormon peygamberiyle konuştuğunun ertesi sabahı Salt Lake City’ye gitti ve Nevada Dağları’na gitmeye hazırlanan arkadaşını bulup Jefferson Hope’a verilmek üzere mesajını emanet etti. Mesajda genç adama kendisini tehdit eden yakın tehlikeyi, hemen dönmesinin gerektiği yazmıştı. Şimdi kafası rahatlamıştı ve eve daha huzurlu bir kalple döndü.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Çiftliğe yaklaşırken kapının önüne bağlı iki at bularak, şa­şırdı. Evine girdiğinde oturma odasında iki genç adam gö­rünce daha da şaşırdı. Uzun soluk yüzlü olanı sallanan sandalyede oturup, ayaklarını sobaya doğru uzatmıştı. Kalın boyunlu, kaba hatlı diğeri ise elleri cebinde pencerenin ya­nında dikiliyor ve ıslıkla gözde bir ilahi çalıyordu. Ferrier içeri girince ikisi de başlarını eğerek selam verdi ve sallanan sandalyedeki konuşmaya başladı.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Bizi tanımıyor olabilirsiniz,” dedi. “Bu yaşlı Drebber’ın oğlu, ben de çölde Tanrı size yardım elini uzatıp doğru top­luluğa kattıktan sonra sizinle seyahat etmiş olan Joseph Stangerson’ın oğluyum.”</span></p>
				<p class="Style28 para-style-override-17" xml:lang="en-US"><span class="Font-Style55" xml:lang="tr-TR">“Her ulusu zamanı geldiğinde katacağı gibi,” dedi öbürü burnundan çıkan sesiyle. “Onun gücü yavaş yayılır ama kud­</span><span class="Font-Style55" xml:lang="tr-TR">retlidir.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">John Ferrier soğuk bir selam verdi. Misafirlerinin kim ol­duğunu tahmin etmişti zaten.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Buraya,” diye devam etti Stangerson, “babalarımızın tav­siyesi üzerine birimiz kızınızın elini tutsun diye geldik, han­gimiz size ve ona iyi görünüyorsa tabii. Benim dört ve Drebber Kardeş’in yedi eşi olduğuna göre, benim talebim daha makul görünüyor olmalı.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Hayır Stangerson Kardeş, hayır,” dedi diğeri heyecanla, “sorun kaç tane eşimiz olduğu değil, kaç tane eşimiz olabi­leceği. Babam değirmenlerini bana devretti, artık daha zen­ginim.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Ama benim sahip olma ihtimalim olan şeyler daha iyi,” dedi diğeri sakince. “Tanrı babamı aldığı zaman tabaklama atölyesi ve deri fabrikası benim olacak. Ayrıca senden daha büyüğüm ve kilisedeki itibarım daha yüksek.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Seçecek olan genç kızdır,” dedi genç Drebber, aynadaki yansımasına bakıp zorla gülümseyerek. “Tüm kararı ona bı­rakacağız.”</span></p>
				<p class="Style28 para-style-override-15" xml:lang="en-US"><span class="Font-Style55" xml:lang="tr-TR">Bu ikili konuşma boyunca John Ferrier öfkeyle kapıda di­kilmiş, kendini at kırbacını bu iki misafirinin sırtlarına indir­mekten zor alıkoymuştu.</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">“Bana bakın,” dedi sonunda, büyük adımlarla üzerlerine giderek, “kızım davet ederse buraya gelebilirsiniz ama o za­mana kadar yüzünüzü görmek istemiyorum.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">İki genç Mormon şaşkınlıkla adamın yüzüne baktılar. On­lara göre bu genç kız için çekişiyor olmaları hem kız hem de babası için en büyük onur olmalıydı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Bu odadan çıkmanın iki yolu var,” diye haykırdı Ferrier. “Kapı ve pencere. Hangisini kullanmak istersiniz?”</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Kahverengi yüzü öyle vahşi, sıska elleri öyle tehditkâr gö­rünüyordu ki ziyaretçileri ayağa fırlayarak, hızla dışarı çık­tılar. Yaşlı adam kapıya kadar peşlerinden gitti.</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Görelim bakalım hangisini seçiyorsunuz,” dedi alayla.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Bunu yaptığına üzüleceksin!” diye bağırdı Stangerson, öfkeden bembeyaz olmuştu. “Peygambere ve Dörtlü Konsey’e karşı geldin. Ömrünün son gününe kadar buna üzüle­ceksin.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Tanrı’nın hışmı üstünde olsun,” dedi genç Drebber. “Or­taya çıkacak ve sizi cezalandıracak!”</span></p>
				<p class="Style28 para-style-override-12" xml:lang="en-US"><span class="Font-Style55" xml:lang="tr-TR">“Şu cezalandırmaya ben başlayayım,” dedi Ferrier öf­keyle. Lucy onu tutmasa üst kattaki odasına, tüfeğini almaya gidecekti. Adam, kızından kurtulamadan atların toynak ses­leri duyuldu, gitmişlerdi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“İkiyüzlü hergeleler!” dedi alnının terini silerken. “Bu iki­sinden birinin eşi olmandansa, mezarını görmeyi tercih ederim kızım.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Ben de baba,” dedi kız, bunu gerçekten içten söylüyordu. “Ama Jefferson yakında döner, merak etme.”</span></p>
				<p class="Style28 para-style-override-46" xml:lang="en-US"><span class="Font-Style55" xml:lang="tr-TR">“Doğru. Gelmesi uzun sürmez. Ne kadar erken gelirse o kadar iyi, şunların bir dahaki adımlarının ne olacağını bilmi­yoruz.”</span></p>
				<p class="Style28 para-style-override-15" xml:lang="en-US"><span class="Font-Style55" xml:lang="tr-TR">Gerçekten de bu azimli yaşlı çiftçi ve üvey kızına tavsi­yelerde bulunabilecek birinin gelmesinin tam sırasıydı. Göç­ten beri peygambere ve Yaşlıların otoritesine karşı hiç bu bo­yutta bir itaatsizlik olmamıştı. En küçük hatalar o kadar sert cezalandırıldıysa, bu büyük başkaldırının kaderi ne olacaktı? Ferrier zenginliğinin ve itibarının hiçbir işe yaramayacağını biliyordu. Daha önce kendisi kadar tanınmış ve zengin kişiler saf dışı bırakılmış, malları kiliseye verilmişti. Cesur bir adamdı ama üzerine çöreklenebilecek belirsiz, karanlık be­lalardan korkuyordu. Bilinen her türlü tehlikeye karşı ayakta durabilirdi ama bu belirsiz durum sinir bozucuydu. Korku­larını kızından saklıyor, her şeyi daha basit göstermeye çalı­şıyordu. Ama kız sevginin keskin gözleriyle babasının konuyu hiç de basit görmediğini anlıyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ferrier, Young’dan bir mesaj veya uyarı almayı bekliyordu. Yanılmamıştı, ama uyarı beklenmedik bir şekilde geldi. Er­tesi sabah uyandığında, yorganının üzerine, tam göğüs hiza­sına iğneyle tutturulmuş kare bir kâğıt buldu. Kâğıtta kalın, düzensiz harflerle şunlar yazıyordu:</span></p>
				<p class="Style34 para-style-override-27" xml:lang="en-US"><span class="Font-Style53" xml:lang="tr-TR">Hatanı telafi etmek için yirmi dokuz günün var. Yoksa...</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Bu darbe, gelebilecek her türlü tehditten daha korku veri­ciydi. Uyarının odasına nasıl geldiği sorusu John Ferrier’in kafasını çok karıştırdı, hizmetçileri dışarıda, başka bir evde kalıyordu. Kapı ve pencerelerin hepsi güvenliydi. Kâğıdı bu­ruşturdu ve kızına hiçbir şey söylemedi ama bu olay kalbini ürpertmişti. Şüphesiz, verilen yirmi dokuz gün Young’ın koyduğu süreden kalandı. Böyle gizemli bir kudretle donan­mış bir düşmana hangi güç ya da cesaretle karşı durulabi­lirdi? Mesajı yorgana iğneleyen el onu kalbinden de </span><span class="Font-Style55" xml:lang="tr-TR">bıçaklayabilirdi. Bunu kimin yaptığını da kimse öğrenemez­di.</span></p>
				<p class="Style28 para-style-override-23" xml:lang="en-US"><span class="Font-Style55" xml:lang="tr-TR">Adam, ertesi sabah da bunun etkisi altındaydı. Lucy şaşkın­lıkla çığlık atıp tavanı işaret ettiğinde kahvaltı yapıyorlardı. Tavanın tam ortasına 28 numarası yazılmıştı. Yanık bir so­payla yazıldığı belli oluyordu. Kızı hiçbir şey anlamadı, adam da ona bir açıklama yapmadı. O gece eli silahının teti­ğinde bekledi. Hiçbir şey duymadı ve görmedi ama yine de odasının kapısına koca bir “27” yazılmıştı.</span></p>
				<p class="Style28 para-style-override-17" xml:lang="en-US"><span class="Font-Style55" xml:lang="tr-TR">Böylece günler günleri kovaladı, her sabah adam görün­mez düşmanlarının işlerine devam ettiklerine ve göz önünde bir yere, bir ay süresinden ne kadar kaldığını yazdıklarına şahit oldu. Ölümcül numaralar bazen duvarlarda, bazen yerde, bazen de çitlere ya da bahçe kapısına asılı küçük pan­kartlara yazılı oluyordu. Tüm uyanıklığına rağmen John Ferrier günlük uyarıların ne zaman belirdiğini keşfedemiyordu. Çoğu zaman batıl bir korkuya bürünüyorlardı. Adam yorul­muştu, huzursuzdu. Gözleri ava kurban gidecek bir yaratığın korkulu bakışlarına bürünmüştü. Hayattan tek umudu kal­mıştı şimdi, Nevada’daki genç avcının dönmesi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Yirmi, on beşe dönüştü, on beş de ona; ama beklenen ki­şiden haber yoktu. Numaralar teker teker azalıyordu ama ço­cuktan hâlâ bir işaret gelmedi. Ne zaman yoldan bir atlı geçse ya da bir öncü grubuna seslense yaşlı çiftçi nihayet yardım geldiği umuduyla bahçe kapısına koşuyordu. Sonunda beş dört, dört de üç olunca cesaretini ve umudunu kaybetti. Bir ayağı çukurda, yaşadığı yeri çevreleyen dağlar hakkında da sınırlı bilgisi varken hiçbir gücü olmayacağını biliyordu. En çok kullanılan yollar izleniyor ve korunuyordu, Konsey’in izni olmadan kimse geçemiyordu. Hangi yola sapsa geçiş ol­madığını söyleyen yüzlerle karşılaşacaktı. Yine de adam kı­zını onursuzluk olduğunu düşündüğü duruma teslim etmektense, canını tehlikeye atmayı göze alacaktı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Bir akşam yalnız başına oturuyor ve başına gelenleri dü­şünerek yararsızca çıkış yolu bulmaya çalışıyordu. O sabah duvarında 2 numarasını görmüştü. Yani ertesi gün kendisine verilen sürenin son günüydü. Peki sonra ne olacaktı? Zihnini belirsiz, korkunç hayaller doldurdu. Ya kızı? Kendisi gittik­ten sonra ona ne olacaktı? Etraflarını sarmış bu görünmez şebekeden kurtulmanın bir yolu yok muydu? Başını masaya koydu ve yetersiz kaldığı düşüncesiyle ağlamaya başladı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Bu da neydi? Sessizliğin arasında hafif bir tıkırtı duydu. Alçak bir sesti ama gecenin sakinliği arasında gayet belir­gindi. Ferrier sessizce hole yürüdü ve dikkatle dinledi. Birkaç dakika sessizlik hüküm sürdü ama sonra o hafif sinsi ses tek­rar geldi. Biri sessizce kapının alt tarafını tıkırdatıyordu. Yoksa bu Konsey’in gizli kararını uygulamaya gelen bir katil miydi? Ya da sürenin dolduğunu, bunun son gün olduğunu işaretleyen bir ajan mıydı? John Ferrier ani ve çabuk ölümün, sinirlerini sarsan ve kalbini ürperten belirsizlikten daha iyi olduğunu düşündü. İleri atıldı ve kolu yakalayıp, kapıyı hızla açtı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Dışarıda her şey sessiz, sakindi. Gece hoştu, yıldızlar gök­yüzünde ışıl ışıl parıldıyordu. Çitlerle ve kapıyla sınırlı küçük ön bahçe çiftçinin gözleri önünde uzanıyordu ama ne orada ne yolda hiç kimse yoktu. Ferrier iç geçirdi, rahatlamıştı. Ayak­larının dibine bakıp da, hayretle, kolları bacakları yere açıl­mış, yüzü koyun yerde yatan bir adam görene kadar sağa sola bakındı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Bu manzara karşısında kendini öyle kaybetti ki, çığlık at­mamak için elini boğazına götürüp, duvara yaslandı. İlk dü­şündüğü, bu yatanın yaralı ya da can çekişen bir adam olduğuydu, ama daha o bakarken bedenin kıvranarak, bir yılan kadar hızlı ve sessizce hole doğru ilerlemeye başladığını gördü. Adam içeri girer girmez ayağa fırlayıp kapıyı kapatınca Jefferson Hope’un vahşi ve sert yüzü ortaya çıktı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Hay Allah!” dedi John Ferrier güçlükle soluyarak. “Beni çok korkuttun! Ne diye böyle geldin ki?”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Yiyecek bir şeyler ver bana,” dedi öbürü kısık sesiyle. “Sekiz saat kırk dakikadır ne bir şey yedim, ne de içtim.” Ev sahibinin akşam yemeğinden kalma ekmeğinin ve soğuk etin üzerine atlayarak hepsini silip süpürdü. “Lucy iyi mi?” diye sordu açlığını yendikten sonra.</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Evet. Ama tehlikeden haberi yok,” dedi baba.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“İyi. Evi her yönden izliyorlar. Bu yüzden sürünerek girdim içeri. Sıkı adamlar olabilirler ama bir Washoe avcısını yakala­yacak kadar sıkı olamazlar.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">John Ferrier sadık bir yandaşı olduğunu görünce kendini başka biri gibi hissetti. Genç adamın kalın elini yakaladı ve içtenlikle sallamaya başladı. “Gurur duyulacak adamsın,” dedi. “Başımızdaki tehlikelere, dertlere ortak olacak fazla insan yok.”</span></p>
				<p class="Style28 para-style-override-12" xml:lang="en-US"><span class="Font-Style55" xml:lang="tr-TR">“İşte biri karşınızda,” dedi genç avcı. “Size saygı duyu­yorum ama bu olay yalnız sizinle ilgili olsaydı bu eşekarısı kovanına kafamı sokmadan önce iki kat fazla düşünürdüm. Beni buraya getiren Lucy’dir. Ve sanırım ona bir zarar gel­meden önce Utah’tan Hope ailesinden bir kişinin eksilmesi gerekecek.”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Ne yapacağız?”</span></p>
				<p class="Style28 para-style-override-15" xml:lang="en-US"><span class="Font-Style55" xml:lang="tr-TR">“Yarın son gününüz, bu gece harekete geçmezseniz kay­bedersiniz. Şahin geçidinde bir katır ve iki at bekliyor. Ne kadar paranız var?”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Altın halinde iki bin dolar, beş bin de kâğıt dolar.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Yeterli. Bende daha fazlası var. Dağları geçip Carson City’ye ulaşmalıyız. Lucy’yi uyandırsanız iyi olur. Hizmet­çilerin başka evde kalıyor olması çok iyi.”</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Ferrier kızını uyandırmaya ve çıkacakları yolculuğa ha­zırlanmaya gidince Jefferson Hope bulabildiği tüm yiyeceği paketlemeye başladı. Tecrübeliydi, dağlardaki kuyuların az ve birbirinden uzak olduğunu biliyordu. Bu yüzden büyük taştan bir kavanoza su doldurdu. Çiftçi, giyinmiş, yolculuğa hazırlanmış kızıyla döndüğünde işini anca bitirmişti. Âşıklar arasında sıcak bir selamlaşma oldu, ama kısaydı, dakikalar çok değerliydi ve yapacak çok şey vardı.</span></p>
				<p class="Style28 para-style-override-60" xml:lang="en-US"><span class="Font-Style55" xml:lang="tr-TR">Jefferson Hope, “Bir an önce yola koyulmalıyız,” dedi. Kısık ama kararlı bir tonda konuşuyordu. Tehlikenin büyüklü­ğünün farkında ama karşılaşmak için kalbini katılaştırmış bi­rinin sesiydi bu. “Ön ve arka çıkışlar izleniyor. Dikkatli olursak tarlalara bakan yan pencereden çıkabiliriz. Yola ko­yulduğumuzda katırın ve atların olduğu geçitle aramızda sa­dece üç kilometre olacak. Tanyeri ağardığında dağ yolunu yarılamış oluruz.”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Ya engellenirsek?” diye sordu Ferrier.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Hope ceketinin arasında görünen silahının dipçiğine vurarak, “Eğer baş edebileceğimizden kalabalık olursa iki ya da üçünü yanımızda götürürüz,” dedi sinsi bir gülümsemeyle.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Evin bütün ışıkları sönüktü ve Ferrier karanlık pencereden sahibi olduğu ama sonsuza kadar terk edeceği tarlalara baktı. Bu fedakârlığı yapmaya hazırdı, kızının onuru ve mutluluğunun düşüncesi, servetini kaybetmesinin pişmanlığını bastırıyordu. Hışırdayan ağaçlar ve tahılla kaplı tarlalar, her şey o kadar huzurlu ve mutlu görünüyordu ki, bunların arasında ölüm fikrinin yattığına inanmak zordu. Ama genç avcının beyaz yüzü ve kararlı ifadesi eve gelirken bu fikre kendini hazırladı­ğını gösteriyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ferrier altınlar ve banknotlarla dolu çantayı, Jefferson Hope az miktardaki yiyecek ve içeceği, Lucy de değerli birkaç eşyasını koyduğu bohçasını taşıyordu. Pencereyi dikkatle, yavaş yavaş açtılar ve kara bir bulutun geceyi kaplamasını bek­lediler. Sonra teker teker küçük bahçeye ulaştılar. Nefeslerini tutup sürünerek bahçeyi geçtiler ve çitlerin arkasına saklan­dılar. Mısır tarlalarına geçen aralığa kadar çitleri takip ettiler. Tam bu aralığa gelmişlerdi ki genç adam diğer ikisini tuttu ve gölgeye çekti. Sessizce beklemeye başladılar.Jefferson Hope avcılık yeteneği olduğu gibi, vaşak gibi kulaklara da sahipti. Az ötelerinde bir baykuş ötüşü duyduk­larında yere ancak eğilmişlerdi. Bu ötüşü hemen yakındaki başka biri cevapladı. Aynı anda gölgeler arasında bir karaltı çıktı ve aynı hüzünlü ötüşü tekrarladı. O anda nereden gel­diğini anlayamadıkları ikinci bir adam ortaya çıktı.</span></p>
				<p class="Style28 para-style-override-32" xml:lang="en-US"><span class="Font-Style55" xml:lang="tr-TR">“Bu gece yarısı,” dedi ilki, yetkili gibi görünüyordu. “Üç baykuş ötüşünü duyduğunuzda.”</span></p>
				<p class="Style28 para-style-override-15" xml:lang="en-US"><span class="Font-Style55" xml:lang="tr-TR">“Tamamdır,” dedi diğeri. “Drebber Kardeş’e de söyleye­yim mi?”</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">“Söyle, o da diğerlerine söylesin. Dokuzdan yediye!”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Yediden beşe!” dedi diğeri ve iki adam aksi yönlere doğru kayboldular. Son sözleri bir işaret ya da parola olma­lıydı. Adım sesleri uzağa doğru kaybolduğu anda Jefferson Hope ayağa kalktı ve diğerlerine aralığa ulaşmaları için yar­dım etti. Olanca hızıyla tarladan çıkış yolunu gösterdi. Kızın gücü tükendiğinde ona yardım ediyor, hatta yarı taşıyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Çabuk! Çabuk!” diyordu arada bir. “Nöbetçilerin rota­sına çok yakınız. Her şey hızımıza bağlı. Çabuk!”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Anayola çıkınca daha çabuk gitmeye başladılar. Birini gördükleri zaman hemen tarlaya girip saklanıyorlar, böylece kimse onları tanıyamıyordu. Kasabaya gelmeden avcı onları dağlara giden engebeli ve dar bir patikaya saptırdı. İki karan­lık sivri doruk tepelerinde ürkütücü bir şekilde yükseliyordu. Bu yol onları atların ve katırın beklediği Kartal Kanyonu’na götürecekti. Jefferson Hope şaşmaz bir içgüdüyle büyük ka­yaların arasından ve kurumuş nehrin üzerinden yolunu bulu­yordu. Sonunda sadık hayvanların beklediği, kayaların örttüğü köşeye ulaştılar. Kız katıra, yaşlı Ferrier ise para çan­tasıyla atlardan birine bindikten sonra, Jefferson Hope da diğer ata binip sarp, tehlikeli yolda öncülük etmeye başladı.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">Doğayı en vahşi haliyle görmeye alışık olmayan birisi için çok sersemletici bir yoldu bu. Bir yanda üç yüz metre yük­sekliğinde karanlık, acımasız ve tehditkâr; engebeli yüzeyin­deki uzun volkanik sütunlarıyla taşlaşmış bir canavarın kollarını andıran yalçın bir kayalık; diğer yanda ilerlemeyi imkânsızlaştıran büyük taşlar ve çöküntülerden oluşan bir karmaşa vardı. Bu ikisinin arasında ise bazı noktalarda karınca gibi ilerlemelerini gerektirecek kadar darlaşan düzensiz ve ancak deneyimli at binicilerin yol alabileceği kadar pürüzlü patika vardı. Bütün tehlikelere ve zorluklara rağmen kaçak yüreklerinin aydınlığını kaybetmiyorlardı. Çünkü attıkları her adım kaçtıkları korkunç despotluktan biraz daha uzaklaş­malarını sağlıyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ama kısa süre sonra hâlâ azizlerin yargısına tabi oldukla­rına dair bir kanıtla karşılaştılar. Geçidin en vahşi ve ıssız kısmına geldiklerinde kız yukarıyı işaret ederek bağırdı. Yola bakan bir kayanın üzerinde yalnız bir gözcü vardı. Aşağıdakiler onu görür görmez o da aşağıdakileri fark etti ve askeri bir ta­vırla sarf ettiği “Kim var orada?” sözleri sessiz geçitte çın­ladı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Nevada’ya giden yolcular,” dedi Jefferson Hope, eli eye­rinde asılı duran tüfeğindeydi.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Yalnız gözcünün silahını kendilerine doğrulttuğunu gördü­ler, aldığı cevaptan memnun olmamış, hâlâ bakıyordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Kimin izniyle?” diye sordu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Kutsal Dörtlü,” dedi Ferrier. Mormon deneyimi onların dayanılabilecek en büyük otorite olduğunu söylüyordu.</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">“Dokuzdan yediye,” diye bağırdı gözcü.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Yediden beşe,” diye karşılık verdi Jefferson Hope o anda. Bahçede duyduğu parolayı anımsamıştı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Geçin, Tanrı sizinle olsun,” dedi yukarıdaki ses. Görev yerinin ilerisinde yol genişliyor ve atlar tırıs gidebiliyordu. Arkalarına bakıp yalnız gözcünün silahına dayandığını gördü­ler. Artık seçilmişlerin topraklarını geçtiklerini ve özgürlüğün de önlerinde uzandığını biliyorlardı.</span></p>
			</div>
		</div>
	</body>
</html>