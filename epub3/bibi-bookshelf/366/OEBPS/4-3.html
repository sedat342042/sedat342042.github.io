<html xmlns="http://www.w3.org/1999/xhtml">
	<head>
		<title>4-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-3.html" xml:lang="tr-TR">
			<div class="Basic-Text-Frame">
				<p class="KONU-1" id="toc_marker-1-3" xml:lang="en-GB">3-LAURISTON BAHÇESİ’NİN GİZEMİ</p>
				<p class="RES-1" xml:lang="en-GB"><img alt="4.png" class="image" height="446" src="images/4_fmt2.jpeg" width="446"/></p>
				<p class="Normal-1" xml:lang="en-US"/>
				<p class="Style28-1 para-style-override-9" xml:lang="en-US"/>
				<p class="Style28-1 para-style-override-21" xml:lang="en-US"><span class="Font-Style55-1" xml:lang="tr-TR">Dostumun teorilerinin bu taze kanıtlarının beni bayağı şa­şırttığını itiraf etmeliyim. Bu hayretimle analiz gücüne olan saygım arttı. Yine de zihnimde tüm olanların beni şaşırtmak için önceden ayarlanmış olabileceği ihtimali saklı duruyordu. Fakat bunu yapmasında ne gibi bir amaç olabileceğini kestiremiyordum. Kafamı çevirdiğimde notu okumayı bitirmişti. Gözlerinde, zihninde bir şeyler döndüğünü gösteren boş ve canlılığını kaybetmiş bir ifade vardı.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Tüm bunları nasıl oldu da anladın?” diye sordum.</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">“Neyi anladım?” dedi alınganca.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Neyi olacak, şu emekli bahriyeliyi.”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Ivır zıvır konuşacak zamanım yok,” dedi kaba saba bir sesle; ardından gülümsedi. “Kabalığımı bağışla. Düşünce sı­ramı bozdun da. Ama belki de iyi oldu. Demek sen o adamın emekli bir bahriye çavuşu olduğunu anlamadın, öyle mi?”</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">“Hayır, gerçekten de anlamadım.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Bunu bilmek, neden bildiğimi açıklamaktan daha ko­laydı. İki kere ikinin dört ettiğini kanıtlaman istense zorluk yaşayabilirsin, halbuki sonuçtan sonuna kadar eminsindir. Adamın elinin üstündeki çapa dövmesini sokağın ta diğer </span><span class="Font-Style55-1" xml:lang="tr-TR">ucundayken fark etmiştim. Bu, denizle ilgisini gösteriyordu. Yürüyüşü ordu tarzı idi aynı zamanda, favorileri de düzenli kesilmişti. O zaman bahriyeli olduğunu anlayabiliriz. Ken­dine önem veren ve komuta havası taşıyan bir adamdı. Başını nasıl dik tuttuğunu ve bastonunu nasıl salladığını görmüş ol­malısın. Kendinden emin, saygılı, orta yaşlı bir adam olduğu yüzünden anlaşılıyordu. Bunlar da onun eskiden bir çavuş olduğunu anlamamı sağladı.” “Harika!” deyiverdim.</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Yo, gayet sıradan,” dedi Holmes, yine de ifadesinden an­ladığım kadarıyla hayranlığımdan ve şaşkınlığımdan dolayı memnundu. “Az önce hiç suç işlenmediğinden bahsediyor­dum ya, yanılmışım. Şuna bak!” Görevlinin getirdiği notu bana doğru attı.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Ama bu korkunç!” diye haykırdım şöyle bir göz attıktan sonra.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Normalin dışında bir şeye benziyor,” dedi sakince. “Sesli okuyabilir misin?”</span></p>
				<p class="Style28-1 para-style-override-29" xml:lang="en-US"><span class="Font-Style55-1" xml:lang="tr-TR">Ona okuduğum mektup şöyleydi:</span></p>
				<p class="No-Paragraph-Style para-style-override-34" xml:lang="en-GB"/>
				<p class="Style3 para-style-override-19" xml:lang="en-US"><span class="Font-Style53-1" xml:lang="tr-TR">“Sevgili Bay Sherlock Holmes, Brikston Yolu ‘ndaki Lauriston Bahçesi ‘nde gece üçte kötü bir şey oldu. Bekçilerimizden biri orada sabah iki sularında bir ışık görmüş. Evin boş oldu­ğunu bildiği için kötü bir şey olduğundan şüphelenmiş. Kapı açıkmış ve eşyasız ön odada iyi giyimli, cebindeki kartlarda Enoch J. Drebber, Cleveland, OhayoABD yazan bir bey­efendinin cesedini bulmuş. Herhangi bir soygun ya da ada­mın nasıl öldüğüne dair hiçbir kanıt yok. Odada kan izleri </span><span class="Font-Style53-1" xml:lang="tr-TR">var ama bu adamın hiç yarası yok. Boş eve nasıl geldiğini an­layamadık, olayın geri kalanı da muamma. Eve on ikiden önce gelirseniz beni bulabilirsiniz. Siz gelene kadar her şeyi olduğu gibi bıraktım. Eğer gelemeyecek durumdaysanız size daha ayrıntılı bilgi verebilirim. Büyük bir kibarlık gösterip beni fikirlerinizle aydınlatırsanız çok minnettar olurum.</span></p>
				<p class="Style22 para-style-override-35" xml:lang="en-US"><span class="Font-Style53-1" xml:lang="tr-TR">Saygılarımla TOBIAS GREGSON.”</span></p>
				<p class="Style28-1 para-style-override-36" xml:lang="en-US"/>
				<p class="Style28-1 para-style-override-37" xml:lang="en-US"><span class="Font-Style55-1" xml:lang="tr-TR">“Gregson, Scotland Yard’dakilerin en zekisidir,” dedi ar­kadaşım. “O ve Lestrade çok şanssızlar. İkisi de hızlı ve ener­jiktir ama şaşırtıcı şekilde gelenekçilerdir. Birbirlerini de hiç sevmezler. İki ünlü güzel kadının olabileceği kadar kıskanç­tırlar. Vakaya ikisi de karıştıysa çok eğlenceli olacak.”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">Olayı sakince dalgaya alışı beni çok etkilemişti. “Kaybe­decek hiç vakit yok,” dedim heyecanla, “gidip sana bir araba çağırayım mı?”</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Gidip gitmeme konusunda emin değilim. Deri ayakka­bıları üzerinde öylece duran en tembel şeytan benimdir. Tabii bu tembellik her zaman olmuyor. Gerektiğinde çok dinç de olabilirim.”</span></p>
				<p class="Style28-1 para-style-override-38" xml:lang="en-US"><span class="Font-Style55-1" xml:lang="tr-TR">“Neden ki? Bu ne zamandır beklediğin bir fırsat.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Sevgili dostum, ne önemi var ki benim için? Diyelim olayı çözdüm, tüm itibar Gregson, Lestrade ve diğerlerine gi­decek. Çünkü ben resmi bir görevli değilim.”</span></p>
				<p class="Style28-1 para-style-override-39" xml:lang="en-US"><span class="Font-Style55-1" xml:lang="tr-TR">“Ama yardım etmen için yalvarıyor.”</span></p>
				<p class="Style28-1 para-style-override-39" xml:lang="en-US"><span class="Font-Style55-1" xml:lang="tr-TR">“Evet. Ondan daha nitelikli olduğumu biliyor, bunu bana söylüyor. Ama üçüncü bir insan söz konusu olduğunda dilini yutuyor sanki. Yine de gidip bir bakabiliriz. İşle kendim il­gilenebilirim. Yeni bir şey bulamazsam çok güldürecekler beni. Hadi, gidelim!”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Paltosunu giydi. Dışarı fırlayışı ilgisiz havasının yerini enerjik bir havanın aldığını gösteriyordu.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Şapkanı almıyor musun?” dedi.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Gelmemi mi istiyorsun?”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Evet, yapacak daha iyi bir şeyin yoksa?” Bir dakika sonra at arabasına binmiş, hızla Brikston Yolu’na doğru sür­meye başlamıştık.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">Sisli, bulutlu bir sabahtı. Çatıları, sokaktaki çamurların yansımasını andıran kahverengi bir örtü kaplamış gibiydi. Dostum tam havasındaydı, Stradivarious ve Amati gezintileri yaparak Cremona’nın keman parçalarını mırıldanıyordu. Ben sessizce oturuyordum. Kapalı hava ve aldığımız işin melan­kolisi benim havamı bozmuştu.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Bu işe fazla kafanı yormuyorsun galiba,” dedim sonunda Holmes’u müziğin derinliklerinden çıkarıp.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Henüz bilgi yok,” dedi. “Tüm kanıtlara ulaşmadan teori üretmek büyük bir hatadır. Önyargı yaratır.”</span></p>
				<p class="Style28-1 para-style-override-17" xml:lang="en-US"><span class="Font-Style55-1" xml:lang="tr-TR">“Bilgiye ulaşmak üzeresin,” dedim parmağımla işaret ede­rek. “Burası Brikston Yolu, yanılmıyorsam şu da o ev.”</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Evet, doğru. Dur sürücü, dur!” Yüz metre kadar daha vardı ama inmek için ısrar etti. Yolun geri kalanını yürüdük.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">3 Numaralı Lauriston Bahçesi her an kötü bir şey olabilecekmiş gibi bir görüntü veriyordu. Sokak boyunca dört evden biri buradaydı. Dört evin ikisi dolu, ikisi boştu. İkincinin, üç katlı, hüzünlü görünen, boş ve kasvetli perdesiz pencereleri vardı. Tabii pencerelerden birinde katarakt gibi belirmiş Kİ­RALIK afişini saymazsak. Sokaktaki evleri birbirlerinden, oraya buraya dağılmış soluk çiçeklerle dolu küçük bahçeler ayırıyordu. Bu bahçeler sarımsı renkte, kil-çakıl karışımı ol­duğu anlaşılan patikalarla ortadan bölünüyordu. Tüm alan gece boyu yağan yağmur yüzünden çamur içindeydi. Bahçe, tepesinde tahtadan parmaklıkları olan, bir metrelik duvarla sınırlanmıştı, duvarın karşısında da olaya burunlarını sokup, olanlar hakkında bir şeyler öğrenmeye çalışan bir grup me­raklı tarafından çevrelenmiş sert ifadeli bir polis memuru di­kiliyordu.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">Sherlock Holmes’un hızla eve girip olayla ilgili çalışmaya başlayacağını düşünmüştüm. Hiçbir şey bu amacından daha önemli olamazdı. Şu durumda gösteriş gibi gördüğüm kayıt­sız bir ifade ile kaldırımda bir aşağı bir yukarı yürümeye baş­layıp, boş boş yere, havaya, komşu evlere ve parmaklıklara baktı. Bu incelemesini bitirdikten sonra sakince evin patika­sına ya da patikaya uzanmış otlara diyelim, süzüldü. Gözleri hâlâ yerdeydi. İki kere durdu, birinde gülümsediğini, hatta memnuniyetle mırıldandığını gördüm. Patikada birçok ayak izi vardı ama polis buraya bu kadar çok girip çıktığına göre dostumun bir ipucu çıkarmayı nasıl umabildiğini merak edi­yordum. Yine de algı yeteneğinin olağanüstü hızıyla ilgili ye­terli kanıt görmüştüm, o yüzden de benim göremediğim birçok şey gördüğünden şüphem yoktu.</span></p>
				<p class="Style28-1 para-style-override-40" xml:lang="en-US"><span class="Font-Style55-1" xml:lang="tr-TR">Uzun boylu, beyaz yüzlü, soluk sarı saçlı bir adam bizi evin kapısında, elinde defteriyle karşıladı. Hızla ileri fırladı ve dostumun elini kapıp taşkınlıkla tokalaştı. “Gelmeniz büyük kibarlık,” dedi, “hiçbir şeye dokunmadım.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Burası dışında,” dedi arkadaşım patikayı göstererek. “Buradan bir bufalo sürüsü geçse böylesine bir karışıklık ya­ratmazdı. Yine de bunun olmasına izin vermeden orayla ilgili işinizi bitirdiğinize şüphem yok, Gregson.”</span></p>
				<p class="Style28-1 para-style-override-16" xml:lang="en-US"><span class="Font-Style55-1" xml:lang="tr-TR">“Evin içinde yapacak çok şeyim vardı,” dedi dedektif ka­çamak bir tavırla. “İş arkadaşım Bay Lestrade burada. Pati­kayla onun ilgilenmesini bekliyordum.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Holmes bana baktı ve alaylı bir ifadeyle kaşlarını kaldırdı. “Sen ve Lestrade gibi iki adam burada olduktan sonra bir üçüncü kişiye fazla gerek olmayacak,” dedi.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Gregson tatmin olmuş gibi ellerini ovuşturdu. “Yapabile­ceğimiz her şeyi yaptık sanırım,” dedi. “Garip bir vaka ama, senin böyle konulara ilgin olduğunu biliyorum.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Buraya arabayla gelmediniz, değil mi?” diye sordu Sherlock Holmes.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Hayır.”</span></p>
				<p class="Style20 para-style-override-41" xml:lang="en-US"><span class="Font-Style55-1" xml:lang="tr-TR">“Peki Lestrade?” “Hayır.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“O</span><span class="Font-Style55-1" xml:lang="tr-TR"> zaman biz içeri girip odaya bakalım.” Önem vermez bir ifadeyle eve doğru ilerlemeye başladı. Gregson şaşkın, onu iz­ledi.</span></p>
				<p class="Style28-1 para-style-override-15" xml:lang="en-US"><span class="Font-Style55-1" xml:lang="tr-TR">Tahta zeminli, tozlu kısa bir hol mutfağa ve odalara gidi­yordu. Holde, biri sağda, diğeri solda olan iki kapı vardı. Bi­rinin haftalardır açılmadığı çok rahat anlaşılıyordu. Diğer kapı yemek odasındaydı, burası gizemli olayın gerçekleştiği odaydı. Holmes içeri girdi, ben de ölüm fikrinin kalbime sap­ladığı hisle onu takip ettim.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Büyük, kare bir odaydı. İçeride eşya olmadığı için daha da büyük görünüyordu. Adi bir duvar kâğıdı ile kaplanmıştı. Kâğıtta yer yer küf lekeleri, yırtıklar, sökülmüş, sarkmış böl­geler vardı. Arkadaki sarı boya seçilebiliyordu. Kapının kar­şısında sahte beyaz mermer yerleştirilmiş rafıyla havalı bir şömine, rafın bir köşesinde kırmızı mumdan kalma bir parça bulunuyordu. Odadaki tek pencere o kadar kirliydi ki içeri­deki her şeye evin her yerini kaplamış olan tozun yoğunlaş­tırdığı gri, donuk bir renk vererek, puslu, belli belirsiz sızabiliyordu ışık.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Aslında tüm bu ayrıntıları sonradan fark ettim. İlk anda tüm dikkatim yerde uzanmış yatan, korkutucu, hareketsiz, boş bakışını renksiz tavana dikmiş bedendeydi. Kırk üçkırk dört yaşlarında, orta boylu, geniş omuzlu, kıvırcık siyah saçlı, pis sakallı bir adamdı. Ağır bir paltosu, yeleği ve açık renkli bir pantolonu vardı. Yakası ve kollukları tertemizdi. İyi fır­çalanmış, düzgün şekilli bir şapka adamın hemen yanında, yerde duruyordu. Elleri sımsıkı kapalıydı ve bir kolu da sav­rulmuştu. Dirsekten aşağısını kıvırmıştı, can çekişmesi acı dolu geçmiş olmalıydı. Katı yüzünde korku ifadesi asılıydı, insan yüzünde hiç görmediğim bir nefretti bu. Bu küçük alın, kaba burun ve çıkık çene, kötü niyetli ve korku verici bir bu­ruşturma ile birleşince ölü adama, anormal duruşuyla beraber tam bir maymun görüntüsü vermişti. Değişik şekilde ölüler görmüştüm ama hiçbiri bu karanlık ve ürkünç, Londra civarının en işlek caddesine bakan evdeki kadar korkutucu değildi.</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">Lestrade, o sıska görüntüsü ile tam kapıda bekliyordu. Beni ve dostumu selamladı.</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Bu vaka çok heyecanlı olacak,” dedi. “Şimdiye kadar gördüklerimden çok daha garip. Öyle az şey de görmedim</span></p>
				<p class="Style20 para-style-override-20" xml:lang="en-US"><span class="Font-Style55-1" xml:lang="tr-TR">hani.”</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Hiçbir ipucu yok mu?” dedi Gregson.</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">“Hiç yok,” diye zırıldadı Lestrade.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Sherlock Holmes cesede yaklaştı ve eğilip dikkatlice ince­ledi. “Hiç yara olmadığına emin misiniz?” diye sordu etrafa saçılmış kan damlalarını işaret ederek.</span></p>
				<p class="Style28-1 para-style-override-29" xml:lang="en-US"><span class="Font-Style55-1" xml:lang="tr-TR">“Kesinlikle!” dedi iki dedektif de.</span></p>
				<p class="Style28-1 para-style-override-17" xml:lang="en-US"><span class="Font-Style55-1" xml:lang="tr-TR">“O zaman bu kan diğer kişiye ait, tahminen katile; tabii bu bir cinayetse. Bu olay bana 1834 yılında Utrecht’te gerçekleşenVan Jansen ölümünü hatırlattı. Vakayı hatırlıyor mu­sunuz, Gregson?”</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Hayır.”</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Okuyup öğrenin, gerçekten. Güneşin altında hiçbir şey yok, her şey o doğmadan önce olup bitmiş.”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">Konuşurken çevik parmakları orada, burada her yerde do­lanıyor, dokunuyor, bastırıyor, açıyor, inceliyordu. Aynı anda gözleri daha önce de fark ettiğim o uzak ifadeye bürünmüştü. İnceleme o kadar çabuk bitmişti ki, bir başkası bu inceleme sayesinde öğrenilenleri duysa, bu kadar kısa olduğuna inan­mazdı. En son, ölü adamın dudaklarını kokladı, sonra da bot­larının tabanına baktı.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Yeri hiç değiştirilmedi, değil mi?” diye sordu.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“İncelememizin gerektirdiğinden daha fazla değil.”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Onu morga götürebilirsiniz şimdi,” dedi. “Öğrenecek bir şey kalmadı.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Gregson beraberinde bir sedye ve dört adam getirmişti. Seslenince adamlar odaya girdi ve yabancı, kaldırılıp dışarı taşındı. Adamı kaldırdıkları anda bir yüzük çınlayarak yere düşere, yuvarlandı. Lestrade yüzüğü aldı, meraklı gözlerle baktı.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Burada bir kadın varmış,” dedi heyecanla. “Bir kadının evlilik yüzüğü bu.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Konuşurken yüzüğü avucunun içinde kaldırdı. Hepimiz etrafına toplanıp bakındık. Bu yüzüğün bir gelin tarafından takıldığına hiç şüphe yoktu.</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">“Bu, işleri karıştırır,” dedi Gregson. “Hiç karışık değildi</span></p>
				<p class="Style20 para-style-override-20" xml:lang="en-US"><span class="Font-Style55-1" xml:lang="tr-TR">ya!”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“İşleri basitleştirmediğine emin misin?” dedi Holmes. “Bakarak bir şey öğrenemeyiz. Ceplerinde ne buldunuz?”</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“İşte, hepsi burada,” dedi Gregson merdivenin dibindeki bir küme karmaşık eşyayı göstererek. “97163 numaralı, Barraud marka, Londra’da yapılma bir saat. Ağır, sağlam, altın bir zincir. Altın yüzük. Gözleri yakuttan buldok kafası şeklinde olan altın bir broş. Rus derisinden kartlık. İçinde Cleveland’den Enoch J. Drebber’ın kartı var. Kartlığın derisine </span><span class="Font-Style53-1" xml:lang="tr-TR">E. J. D. </span><span class="Font-Style55-1" xml:lang="tr-TR">yazılmış. Cüzdan yok ama ceplerden yedi pound, on üç pens çıktı. Boccaccio’nun </span><span class="Font-Style53-1" xml:lang="tr-TR">Decameron</span><span class="Font-Style55-1" xml:lang="tr-TR">’unun cep baskısı. İlk </span><span class="Font-Style55-1" xml:lang="tr-TR">sayfasında Joseph Stangerson ismi yazıyor. İki mektup, biri E. J. Drebber’a biri de Joseph Stangerson’a.” “Adresler nedir?”</span></p>
				<p class="Style28-1 para-style-override-16" xml:lang="en-US"><span class="Font-Style55-1" xml:lang="tr-TR">“Amerika Borsası, Strand. Mektup istenene kadar saklanacakmış. İkisi de Guion Buhar Gemileri Şirketi’nden. İki adamın Liverpool’dan kalkacak gemilerinden bahsediyor. Açık ki bu zavallı adam New York’a geri dönmek üzereydi.”</span></p>
				<p class="Style20 para-style-override-42" xml:lang="en-US"><span class="Font-Style55-1" xml:lang="tr-TR">“Bu adamla, Stangerson’la ilgili bir araştırma yaptınız</span></p>
				<p class="Style20 para-style-override-20" xml:lang="en-US"><span class="Font-Style55-1" xml:lang="tr-TR">mı?”</span></p>
				<p class="Style28-1 para-style-override-17" xml:lang="en-US"><span class="Font-Style55-1" xml:lang="tr-TR">“Ben hemen yaptım,” dedi Gregson. “Tüm gazetelere haber saldım ve adamlarımdan biri de Amerika Borsası’na gitti. Ama henüz dönmedi.”</span></p>
				<p class="Style20 para-style-override-42" xml:lang="en-US"><span class="Font-Style55-1" xml:lang="tr-TR">“Cleveland’e bir şey gönderdiniz mi?”</span></p>
				<p class="Style20 para-style-override-42" xml:lang="en-US"><span class="Font-Style55-1" xml:lang="tr-TR">“Bu sabah telgraf çektik.”</span></p>
				<p class="Style20 para-style-override-42" xml:lang="en-US"><span class="Font-Style55-1" xml:lang="tr-TR">“Nasıl sorular sordunuz?”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Olayı ayrıntılarıyla anlattık ve her türlü bilginin yararlı olacağını söyledik.”</span></p>
				<p class="Style20 para-style-override-42" xml:lang="en-US"><span class="Font-Style55-1" xml:lang="tr-TR">“Belirli bir şey üzerine soru sormadınız mı?” “Stangerson’u sordum.”</span></p>
				<p class="Style28-1 para-style-override-23" xml:lang="en-US"><span class="Font-Style55-1" xml:lang="tr-TR">“Başka? Tüm bu vakanın bağlı göründüğü herhangi bir durum yok mu? Başka telgraf çekmeyecek misiniz?”</span></p>
				<p class="Style28-1 para-style-override-9" xml:lang="en-US"><span class="Font-Style55-1" xml:lang="tr-TR">“Söylemem gereken her şeyi söyledim,” dedi Gregson alıngan bir tonla.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">Sherlock Holmes kendi kendine kıkırdadı. Holmes tam bir şey söyleyecekti ki biz holde tüm bu konuşmayı yaparken ön odada bulunan Lestrade yanımıza geldi. Kendini beğen­miş ve tatmin olmuş bir edayla ellerini ovuşturuyordu.</span></p>
				<p class="Style28-1 para-style-override-17" xml:lang="en-US"><span class="Font-Style55-1" xml:lang="tr-TR">“Bay Gregson,” dedi, “Çok önemli bir keşifte bulundum. Duvarlarda sıkı bir inceleme yapmasaydım gözden kaçabi­lirdi.”</span></p>
				<p class="Style28-1 para-style-override-43" xml:lang="en-US"><span class="Font-Style55-1" xml:lang="tr-TR">Ufak adamın konuşurken gözleri parlıyordu. İş arkada­şına karşı puan almış olması dolayısıyla gizli bir sevinci ol­duğu apaçıktı.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Buraya gelin,” dedi odaya geri girerek. Korku yaratan ce­sedin kaldırılmasıyla odanın havası daha açık bir hal almıştı. “Şimdi burada durun!”</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">Bir kibrit çakıp duvara doğru tuttu.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Şuna bakın,” dedi zafer edasıyla.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Duvar kâğıdının bazı yerlerde sarktığını söylemiştim. Odanın bu değişik köşesinde büyük bir parça sökülmüş ve kaba sıvadan sarı bir kare ortaya çıkarmıştı. Bu çıplak boş­lukta kan kırmızısı harflerle tek bir kelime yazılıydı:</span></p>
				<p class="Style20 para-style-override-44" xml:lang="en-US"><span class="Font-Style55-1" xml:lang="tr-TR">RACHE.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Buna ne diyorsunuz?” dedi. Dedektif, sahnesini yapan bir gösteri adamı heyecanıyla, “Bu gözden kaçtı çünkü oda­nın kimsenin bakmayı düşünmediği en karanlık köşesinde. Katil bunu kendi kanıyla yazmış. Bakın duvardan bir leke damlamış. Bu, olayın bir cinayet olduğunu ortaya koyuyor. Neden bu köşe seçildi? Söyleyeyim. Şömine rafının üzerin­deki muma bakın. Olay sırasında yanıyordu, şu durumda bu­rası da en karanlık yerine en aydınlık köşeydi.”</span></p>
				<p class="Style28-1 para-style-override-23" xml:lang="en-US"><span class="Font-Style55-1" xml:lang="tr-TR">“Ne anlama geliyor bu, </span><span class="Font-Style53-1" xml:lang="tr-TR">bulduğun </span><span class="Font-Style55-1" xml:lang="tr-TR">şey?” diye sordu Gregson küçümseyerek.</span></p>
				<p class="Style28-1 para-style-override-13" xml:lang="en-US"><span class="Font-Style55-1" xml:lang="tr-TR">“Anlamını mı soruyorsun? Söyleyeyim, bunu yazan kişi bir kadın ismi olan ‘Rachel’ yazacaktı ama bir şey bitirmesini engelledi. Bu söylediklerimi yazın bir kenara, çünkü dava çö­zümlendiğinde Rachel isimli birinin işin içinde olduğunu gö­receksiniz. Sizi güldürebilir Bay Sherlock Holmes. Çok akıllı ve kurnaz olabilirsiniz ama eski toprak en iyisidir.”</span></p>
				<p class="Style28-1 para-style-override-15" xml:lang="en-US"><span class="Font-Style55-1" xml:lang="tr-TR">“Çok affedersiniz!” dedi küçük adamın sinirlerini kah­kaha boşalmasıyla tepeye çıkarmış olan dostum. “Bunu he­pimizden önce görmüş olmanın ayrıcalığına sahip olabilirsiniz ve dediğiniz gibi bu kesinlikle geçen geceki sır­rın diğer iştirakçisi tarafından yazılmış. Bu odayı inceleme fırsatım olmadı daha, izninizle bunu şimdi yapmak istiyo­rum.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Konuşurken cebinden bir mezura ve büyük bir büyüteç çıkardı. Bu iki aletle odada sessizce dolaştı, arada bir durdu, bazen diz çöktü ve bir kere de yüzüstü yere uzandı. Kendini o kadar kaptırmıştı ki bizim orada olduğumuzu bile unut­muştu. Çünkü nefeslerinin arasında haykırışlar, iniltiler, ıs­lıklar, cesaret ve umut yayan haykırışlarla kendi kendine konuşuyordu. Onu izlerken safkan, iyi eğitimli bir av köpe­ğinin aradığı şeyi bulana kadar bir oraya bir buraya giderkenki hırıltılarını düşünmeden edemedim. İncelemesini yirmi dakika hatta daha fazla sürdürdü. Ara sıra benim göremedi­ğim kanıtlar arasındaki mesafeyi ölçtü, bazen de duvarlara yö­neldi. Bir yerden bir tutam toz aldı ve dikkatle cebinden çıkardığı zarfın içine koydu. En son, duvardaki yazıyı, büyüteciyle her harfi tek tek, en ince ayrıntısına kadar incele­yerek etüt etti. Bu da bittikten sonra tatmin olmuş göründü.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Çünkü mezurasını ve büyütecini cebine koydu.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Dâhiliğin acı çekmeye sınırsız dayanıklılık olduğunu söylüyorlar,” dedi gülümseyerek. “Çok kötü bir tanımlama ama dedektiflik mesleğine uyuyor.”</span></p>
				<p class="Style28-1 para-style-override-12" xml:lang="en-US"><span class="Font-Style55-1" xml:lang="tr-TR">Gregson ve Lestrade amatör meslektaşlarının hareketle­rini büyük bir merak ve küçümseme ile izlemişti. Benim far­kına varmaya başladığım, belli ki Sherlock Holmes’un en küçük hareketinin bile kesin ve işe yarar bir sonuçla bağlan­tılı olduğu gerçeğini anlayamıyorlardı.</span></p>
				<p class="Style28-1 para-style-override-30" xml:lang="en-US"><span class="Font-Style55-1" xml:lang="tr-TR">“Ne düşünüyorsunuz?” diye sordu ikisi de.</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">“Size yardım etme cüretinde bulunursam bu davadaki tüm itibarınızı elinizden almış olurum,” dedi arkadaşım. “Şu ana kadarki işiniz çok iyi, o kadar ki başka birinin karışması ayıp olur.” Sesinde tam bir iğneleme ve küçümseme tonu vardı. “Araştırmalarınızın nasıl gittiğini bana bildirirseniz,” diye devam etti, “size yapabileceğim her türlü yardımı yapmaktan mutluluk duyacağım. Şimdi cesedi bulan bekçiyle konuşmak istiyorum. Adını ve adresini verebilir misiniz?”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Lestrade not defterine bakarak, “John Rance,” dedi. “Şu anda iş başında değil. Onu Audley Meydanı, 46 numarada bu­labilirsiniz. Kennington Parkı Girişi’nde.”</span></p>
				<p class="Style28-1 para-style-override-26" xml:lang="en-US"><span class="Font-Style55-1" xml:lang="tr-TR">Holmes adresi not etti.</span></p>
				<p class="Style28-1 para-style-override-11" xml:lang="en-US"><span class="Font-Style55-1" xml:lang="tr-TR">“Gelin, Doktor,” dedi, “gidip bekçiye bakalım. Size de va­kada yardımcı olacak bir şey söyleyeyim,” dedi sonra dedek­tiflere dönerek. “Bir cinayet söz konusu ve bu cinayet bir erkek tarafından işlenmiş. Boyu 1.80 santimden fazla, eski püskü giyiniyormuş, kare uçlu botları varmış ve Tiriçirapalli purosu içiyormuş. Buraya kurbanıyla beraber dört tekerli, ön­deki bir nalı yeni, diğer üçü eski olan tek atın çektiği bir araba ile gelmiş. Her halükârda katilin kırmızı yüzlü olduğunu söy­leyebilirim, ayrıca sağ elinin tırnakları da uzunmuş. Birkaç işa­ret ama size yardımları dokunabilir.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Lestrade ve Gregson kuşkulu gözlerle birbirlerine baktı­lar.</span></p>
				<p class="Style28-1 para-style-override-32" xml:lang="en-US"><span class="Font-Style55-1" xml:lang="tr-TR">“Eğer bu adam öldürüldüyse, bu nasıl yapılmış?” dedi Lestrade.</span></p>
				<p class="Style28-1 para-style-override-17" xml:lang="en-US"><span class="Font-Style55-1" xml:lang="tr-TR">Sherlock Holmes, “Zehirlenmiş,” dedi kısa ve sert bir ce­vapla ve büyük adımlarla yürümeye başladı. “Bu arada, diğer bir şey de Lestrade,” dedi tam kapıda arkasını dönüp: “ ‘Rache’ intikam kelimesinin Almanca karşılığıdır; bu yüzden Bayan Rachel’i arayarak zaman kaybetmeyin.”</span></p>
				<p class="Style28-1 para-style-override-10" xml:lang="en-US"><span class="Font-Style55-1" xml:lang="tr-TR">Tüm bunları tokat gibi fırlattıktan sonra iki rakibi açık ağızlarıyla gerisinde bırakıp gitti.</span></p>
			</div>
		</div>
	</body>
</html>