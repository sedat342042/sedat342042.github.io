<html xmlns="http://www.w3.org/1999/xhtml">
	<head>
		<title>5-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-3.html" xml:lang="tr-TR">
			<div class="Basic-Text-Frame">
				<p class="KONU" id="toc_marker-2-3" xml:lang="en-GB">3-JOHN FERRIER’IN PEYGAMBERLE YAPTIĞI KONUŞMA</p>
				<p class="RES" xml:lang="en-GB"><img alt="4.png" class="image" height="446" src="images/4_fmt9.jpeg" width="446"/></p>
				<p class="Style28 para-style-override-21" xml:lang="en-US"><span class="Font-Style55" xml:lang="tr-TR">Jefferson Hope ve arkadaşları Salt Lake City’den ayrılalı üç hafta olmuştu. John Ferrier genç adamın dönüşünü ve üvey kızını kaybedeceği anın yaklaştığını düşününce yüreği acıyordu. Ama kızının parıldayan mutlu yüzünü görünce tar­tışma çıkarmak bir yana, bu fikre daha da alışıyordu. Kararlı kalbinin derinliklerinde her zaman kızının bir Mormon’la ev­lenmesine hiçbir şeyin kendisini ikna edemeyeceğini söy­lerdi. Böyle bir evliliği evlilikten bile saymıyor, bir utanç ve kara leke olarak görüyordu. Mormon öğretisi hakkında ne düşünürse düşünsün, bir nokta hakkında fikri değişmezdi. Ama geleneklere ters düşen bir açıklama yapmak şu günlerde Azizler Diyarı’nda çok tehlikeli bir durum olduğundan ağzını kapalı tutuyordu.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Evet, tehlikeli bir durum. O kadar tehlikeli ki azizlere en yakın olanlar bile dinle ilgili fikirlerini fısıldayarak söylü­yordu. Çünkü ağızlarından çıkan her şey yanlış yorumlana­bilir ve hızla cezalandırılmalarına yol açabilirdi. Zulüm görenler şimdi zalimlere dönüşmüşlerdi. Ne Seville Sorgu­laması, ne Alman Vehm Mahkemeleri, ne İtalyan Gizli Ör­gütleri hayata Utah’ın üzerine kara bir bulut gibi çöken </span><span class="Font-Style55" xml:lang="tr-TR">korkunç bir mekanizma geçirmişti.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Görünmezliği ve üzerine ilişmiş gizemi bu örgütlenmeyi iki kat korkunçlaştırıyordu. Her şeyi bilen ve her şeyi gören ama kimsenin bilmediği ve görmediği bir şey gibiydi. Kilise’ye karşı çıkanlar bir anda ortadan kayboluyor ve kimse nereye gittiklerini ya da başlarına ne geldiğini bilmiyordu. Karısı ve çocukları evde onu bekliyor ama hiçbir baba gizli yargıçların ona neler yaptığını anlatmak üzere geri dönmü­yordu. Düşüncesiz bir söz ya da aceleci bir hareket yok edilme ile sonuçlanıyor ve dahası kimse üzerlerine çöreklenen bu gücün doğasının ne olduğunu bilmiyordu. İnsanların korku­dan tir tir titrediklerini görmek şaşırtmıyordu artık. Vahşi do­ğanın en ortalarında bile içlerindeki şüpheleri dışa vurmaya cüret etmiyorlardı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Başlarda bu belirsiz ve korkunç güç Mormonların güve­nini kazanmış ama sonra kötü yola sapmış ya da ayrılmak is­temiş dik kafalıları hedef almıştı. Ama sonra her nasılsa daha geniş bir alanda hareket etmeye başladı. Ayrıca yetişkin kadın sayısı azalıyor, çok eşlilik verimsiz bir uygulamaya dö­nüşüyordu. Öldürülen göçmenler ve Kızılderililerin hiç olma­dığı bölgelerde yağma edilen kamplarla ilgili garip söylentiler dolaşmaya başlamıştı: Yaşlıların haremlerine yeni kadınlar ekleniyordu. İhtiyaç duyulan ve özlemi çekilen, yüzlerinde sönmez korku ifadeleri taşıyan kadınlar... Geriden gelen göç­menler; karanlıkta yakınlarından geçen maskeli, sessiz, si­lahlı gizli çetelerden bahsediyordu. Bu söylentiler ve hikâyeler belli bir isim alana kadar cisimleşiyor, kanıtlarla destekleni­yordu. Bugün Batı’nın ıssız çiftliklerinde, İntikam Melekleri’nin adları korku salıyordu.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Çok kötü sonuçlar doğuran örgüt hakkında tam bilgiye ulaşılması insanların içindeki korkuyu azaltmak bir yana, art­tırmıştı bile. Bu acımasız kuruma kimlerin dahil olduğunu kimse bilmiyordu. Din adı altında şiddet ve kan dolu işlere karışmış olan iştirakçilerin isimleri çok gizli tutuluyordu. Peygamber ya da onun görevleriyle ilgili kaygılarını anlattı­ğın en yakın arkadaşın bile aynı gece elinde kılıcı ve ateşiyle seni cezalandırmaya gelen kişi olabilirdi. Zaten herkes kom­şusundan korkuyordu, hiç kimse kalbinden geçenleri dile dökmüyordu.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">Güzel bir sabah John Ferrier buğday tarlalarına gitmek üzere hazırlanıyordu. Bahçe kapısının açıldığını duyup pen­cereden baktığında iriyarı, kum rengi saçlı, orta yaşlı bir ada­mın patikadan yaklaştığını gördü. Yüreği ağzına geldi. Çünkü gelen bizzat Brigham Young’ın kendisiydi. Ferrier bu ziyaretin kendisine pek iyi şeyler getirmeyeceğini bildiğin­den kaygılandı. Hemen kapıya çıkıp Mormon Şefi’ni selam­ladı. Öteki soğuk bir karşılık verdi ve oturma odasına doğru Ferrier’in peşine koyuldu.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Ferrier Kardeş,” dedi otururken. Açık renkli kaşlarının altından keskince çiftçiye bakıyordu, “gerçek inananlar se­ninle iyi dost oldular. Çölde açlıktan ölmek üzereyken seni yanımıza aldık, seninle yemeğimizi paylaştık, seni güvenli bir şekilde “Seçilmişlerin Vadisi”ne getirdik, sana iyi bir top­rak parçası verdik ve korumamız altında zenginleşmene izin </span><span class="Font-Style55" xml:lang="tr-TR">verdik. Doğru değil mi?” “Doğru,” dedi John Ferrier.</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">“Tüm bunlara karşılık senden tek bir şey istedik: Doğru inancımızı kucaklaman ve kurallarına uyman. Sen de bunları yapacağına söz verdin. Ama eğer genel söylenti doğruysa söz verdiklerini savsaklamaya başlamışsın.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Ferrier itiraz edercesine ellerini savurarak, “Ne yapmışım da savsaklamışım?” diye sordu. “Bağışlarımı mı yapmamı­şım? İbadethaneye mi gitmemişim? Yoksa... “</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Eşlerin nerede?” diye sordu Young etrafına bakınarak. “Onları buraya çağır da selam vereyim.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Evlenmediğim doğru,” dedi Ferrier. “Ama çok az kadın var ve benden daha iyi durumda birçok adam var. Hem yalnız değilim: İhtiyaçlarımı sağlayan bir kızım var.”</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">“Seninle bu kız hakkında konuşmak istiyordum,” dedi Mormonların önderi. “Büyüdü ve Utah’ın gözde çiçeği oldu. Ve bu topraklarda birçoklarının gözünde değer kazandı.”</span></p>
				<p class="Style28 para-style-override-25" xml:lang="en-US"><span class="Font-Style55" xml:lang="tr-TR">John Ferrier’in içinden bir inilti geldi.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Onunla ilgili çok zor inanabileceğim hikâyeler var. Bir yabancı ile, Mormon olmayan biriyle olduğuna dair. Bu boş­boğazların dedikodusu olmalı. Aziz Joseph Smith’in kitabın­daki on üçüncü kural nedir? ‘Gerçek inanca bağlı her genç kız seçilmiş biriyle evlensin; bir yabancıyla evlenirse büyük bir günah işlemiş olur.’ Bu böyle olduğuna göre senin, yani kutsal imanı benimsemiş birinin, kızının bu kuralı çiğneme­sine göz yummasına imkân yok.”John Ferrier cevap vermedi, gerilmiş, at kamçısıyla oy­nuyordu.</span></p>
				<p class="Style28 para-style-override-12" xml:lang="en-US"><span class="Font-Style55" xml:lang="tr-TR">“Bu noktada senin inancın üzerine düşünüldü ve Kutsal Dörtlü Konsey kararını verdi. Kız daha genç, onu ak saçlı bi­riyle evlendiremeyiz fakat tüm tercihi kendisine de bıraka­mayız. Biz Yaşlıların çok eşi var ama kendi çocuklarımızı da düşünmeliyiz. Stangerson’ın da, Drebber’ın de oğulları var, ikisi de senin kızını memnuniyetle evlerine kabul edecektir. İkisinden birini seçsin. İkisi de genç, zengin ve gerçek imana bağlılar. Ne diyorsun?”</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">Ferrier kaşlarını çatmıştı, bir süre sessiz kaldı.</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Bize zaman verin,” dedi sonunda. “Kızım çok küçük. Evlenecek yaşta değil.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Seçmek için bir ayı var,” dedi Young oturduğu yerden kal­karken. “Bu sürenin sonunda cevabını versin.”</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">Kapıya doğru giderken arkasını döndü ve kızarmış yüzü ve parlayan gözleriyle: “Sierra Blanco’da beyaz birer iskelet ol­maktansa Kutsal Dörtlü’nün emirlerini yerine getirmeniz daha iyi olur John Ferrier.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Parmağını kaldırmış, tehdit eder gibi sallıyordu. Ferrier onun patikada ilerleyişini duydu.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Dirseklerini dizlerine dayamış, konuyu kızına nasıl aça­cağını düşünüyordu ki elinde yumuşak bir dokunuş hissetti. Kızı gelmişti. Onun bembeyaz yüzünü görünce her şeyi duy­duğunu anladı.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Elimde değil,” dedi babasının bakışına karşılık olarak. “Sesi bütün evde yankılanıyordu. Baba! Ne yapacağız?”</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">“Korkma,” dedi kızını göğsüne doğru çekip saçlarını ok­şayarak. “Bir şekilde halledeceğiz. Bu çocukla ilgili hisle­rinde hiç azalma yok, değil mi?”</span></p>
				<p class="Style28 para-style-override-25" xml:lang="en-US"><span class="Font-Style55" xml:lang="tr-TR">Aldığı tek cevap bir iç çekme ve elinin sıkılması oldu.</span></p>
				<p class="Style28 para-style-override-9" xml:lang="en-US"><span class="Font-Style55" xml:lang="tr-TR">“Hayır, tabii ki yok,” diye devam etti adam. “Sen onu artık istemediğini söylesen bile umurumda olmazdı. O çok iyi biri ve bir Hıristiyan. Hıristiyan olması buradaki dindar çocuklardan bile daha iyi yapıyor onu. Yarın Nevada’ya yola çıkacak olan bir grup var. Birilerini ayarlayıp ona her şeyi anlatan bir mesaj göndereceğim. Bu genç adamı biraz tanı­yorsam buraya bir telgraf kadar hızlı geri gelecektir.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">Lucy gözyaşlarının arasında babasının bu benzetmesine güldü.</span></p>
				<p class="Style28 para-style-override-49" xml:lang="en-US"><span class="Font-Style55" xml:lang="tr-TR">“Geldiği zaman bize en doğrusu neyse onu yapmamızı önerecektir,” dedi. “Ama asıl senin için korkuyorum güze­lim. Birinin peygambere karşı çıktığı duyulursa, o karşı çı­kanın başına mutlaka kötü bir şey gelir.”</span></p>
				<p class="Style28 para-style-override-11" xml:lang="en-US"><span class="Font-Style55" xml:lang="tr-TR">“Ama henüz ona karşı çıkmadık,” dedi babası. “Bunu yaptığımız zaman yaygara çıkacaktır. Henüz koca bir ay var önümüzde, bu sürenin sonunda Utah’tan çoktan uzaklaşmış oluruz.”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Utah’tan uzaklaşmak mı!”</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">“Evet, işin aslı böyle.”</span></p>
				<p class="Style28 para-style-override-13" xml:lang="en-US"><span class="Font-Style55" xml:lang="tr-TR">“Çiftlik ne olacak?”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Mümkün olduğu kadarını paraya çevireceğiz, gerisi ka­lacak. Doğruyu söylemek gerekirse Lucy, bunu ilk defa dü­şünmüyorum. Buradaki insanların peygamberlerine yaptığı gibi gönülsüzce bir adamın buyruğuna giremem ben. Özgür doğmuş bir Amerikanım, bu çok yeni benim için. Öğrenmek için de çok yaşlıyım. Eğer bu çiftliğe yaklaşırsa yürüdüğü yönün tersine giden bir düzine kurşunla karşılaşacak.”</span></p>
				<p class="Style28 para-style-override-30" xml:lang="en-US"><span class="Font-Style55" xml:lang="tr-TR">“Ama gitmemize izin vermezler ki,” diye karşı çıktı kız.</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">“Jefferson gelene kadar bekle, sonra bakarız. Kendini sıkma; bu arada, gözlerinin şişmesine izin verme. Korkula­cak bir şey yok, tehlikeli bir şey de yok.”</span></p>
				<p class="Style28 para-style-override-10" xml:lang="en-US"><span class="Font-Style55" xml:lang="tr-TR">John Ferrier bu teselli sözlerini kendinden emin bir tonla sarf etti. Ama kızın gözünden babasının o gece kapıları ki­litlemek için normalden fazla uğraştığı, yatak odasının du­varında asılı duran paslı eski tüfeğini temizlediği ve doldurduğu kaçmadı.</span></p>
				<p class="Normal" xml:lang="en-US"/>
			</div>
		</div>
	</body>
</html>