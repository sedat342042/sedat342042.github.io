<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>felatunbeyilerakimefendi-epub-2.html</title>
		<link href="template.css" rel="stylesheet" type="text/css"/>
	<link href="../fonts.css" rel="stylesheet" type="text/css"/>
</head>
	<body>
		<div id="felatunbeyilerakimefendi-epub-2.html" xml:lang="tr-TR">
			<div class="Basic-Text-Frame">
				<p class="e-jenerikbaslik">Ahmet Mithat Efendi</p>
				<p class="e-paragraf">1844’te İstanbul’da doğan Ahmet Mithat Efendi, küçük yaşta babasını kaybedince bir süre ağabeyinin gözetiminde öğrenimini sürdürdü. Orta öğrenimini Tophane ve Niş’te tamamladı. Bu arada Fransız dilini öğrendi. Daha sonra Tuna ilinde devlet hizmetine girdi ve Tuna valisi Mithat Paşadan ilgi gördü. Onunla birlikte Bağdat’a gitti. Burada vilayet adına Zevra gazetesinin yayınlanmasında görev aldı. Öğrenciler için, ilk kitapları olan Hace-i Evvel ile Kıssadan Hisse’yi (1870) burada çıkardı. 1871’de İstanbul’a döndü. Evinde küçük bir basımevi kurarak yayıncılık ve gazeteciliği sürdürdü. Dağarcık adlı dergiyi çıkardı. Darwin üzerine yazdığı bir yazı nedeniyle Rodos’a sürgün edildi. Meşrutiyet’in ilanından sonra İstanbul’a döndü. Takvim-i Vekayi gazetesi yöneticiliği ile Matbaa-i Amire Müdürlüğü görevlerinde bulundu. Daha sonra Tercüman-ı Hakikat gazetesinin çıkmasını sağladı (1877-1912). 28 Aralık 1912’de vefat etti. Ahmet Mithat Efendinin yazı hayatı, kitap sevgisi ve okuma alışkanlığının ülkemizde yerleşmesinde önemli bir rol oynamıştır.</p>
				<p class="e-paragraf"><span class="e-bold">Eserleri</span></p>
				<p class="e-paragraf"><span class="e-bold">Hikâyeleri:</span> <span class="e-italik">Kıssadan Hisse</span> ( 1870), <span class="e-italik">Letaif-i Rivayat </span>(1871-1893), <span class="e-italik">Durûb-ı Emsal-i Osmaniye Hikemiyatını Tasvir </span>(1872)</p>
				<p class="e-paragraf"><span class="e-bold">Romanları: </span><span class="e-italik">Hasan Mellah</span> (1874), <span class="e-italik">Hüseyin Fellah</span> (1875), <span class="e-italik">Felâtun Beyle Rakım Efendi </span>(1875), <span class="e-italik">Dünyaya İkinci Geliş </span>(1874), <span class="e-italik">Karı Koca Masalı </span>(1875), <span class="e-italik">Paris’te Bir Türk</span> (1876), <span class="e-italik">Süleyman Musli, Çengi </span>(1877), <span class="e-italik">Yeryüzünde Bir Melek </span>(1878), <span class="e-italik">Henüz On Yedi Yaşında </span>(1880), <span class="e-italik">Karnaval </span>(1880),<span class="e-italik"> Vah </span>(1881), <span class="e-italik">Dürdane Hanım </span>(1881),<span class="e-italik"> </span><span class="e-italik">Acaib-i Âlem </span>(1881), <span class="e-italik">Cellat </span>(1883), <span class="e-italik">Esrar-ı Cinayat </span>(1883),<span class="e-italik"> Hayret </span>(1884), <span class="e-italik">Haydut Montori </span>(1887), <span class="e-italik">Arnavutlar-Solyatlar </span>(1887),<span class="e-italik"> Demir Bey</span> (1887), <span class="e-italik">Gürcü Kızı </span>(1888), <span class="e-italik">Müşahedat </span>(1890), <span class="e-italik">Papazdaki Esrar </span>(1890), <span class="e-italik">Hayal ve Hakikat </span>(1891), <span class="e-italik">Ahmed Metin ve Şirzad </span>(1890), <span class="e-italik">Taaffüf </span>(1895), <span class="e-italik">Gönüllü </span>(1896), <span class="e-italik">Eski Mektuplar </span>(1897), <span class="e-italik">Jön Türk </span>(1908). </p>
				<p class="e-paragraf"><span class="e-bold">Oyunları: </span><span class="e-italik">Açıkbaş </span>(1874), <span class="e-italik">Ahz-i Sar yahud Avrupa’nın Eski Medeniyeti </span>(1874), <span class="e-italik">Hükm-i Dil </span>(1874),<span class="e-italik"> </span><span class="e-italik">Zuhur-i Osmaniyan </span>(1877), <span class="e-italik">Çerkes Özdenleri </span>(1883)<span class="e-italik">, Çengi </span>(1884), <span class="e-italik">Eyvah </span>(1884)</p>
				<p class="e-paragraf">İki yüzün üzerinde eser vermiş olan Ahmed Mithat Efendinin ayrıca çok sayıda düşünce, inceleme kitapları, ders kitapları, ansiklopedik eser ve çevirileri vardır.</p>
				<p class="e-sayfabasibaslik" id="toc_marker-1">Birinci Bölüm</p>
				<p class="e-paragraf">Felâtun Beyi tanır mısınız? Hani şu Merakî Efendinin oğlu Felâtun Bey! Galiba tanıyamadınız. Fakat tanınacak bir çocuktur.</p>
				<p class="e-paragraf">Mustafa Merakî Efendi, Tophane’nin Beyoğlu’na yakın bir mahallesinde oturur. Mahallenin semtini söylemek uygun olmaz. Semtini de anladınız ya? Bu kadarıyla yetininiz. </p>
				<p class="e-paragraf">Kendisi kırk beşlik bir adamdır. Fakat babası, “Bir genç erken evlendirilir ise namusunu, terbiyesini daha iyi muhafaza eder.” fikrinde olduğundan Mustafa Meraki Efendiyi on altı yaşında iken evlendirmişti. Bu sebeple de Mustafa Meraki Efendi daha kırk beş yaşındayken, yirmi yedi yaşında Felâtun adında bir oğlu vardı. Mustafa Meraki Efendinin çocuğu Felâtun Beyden ibaret değildir, bir de Mihriban isminde on beş yaşında bir kızı vardır. </p>
				<p class="e-paragraf">İnsanın kırk beş yaşında iken böyle yirmi yedi yaşında bir oğul ile on beş yaşında bir kıza sahip olması ne büyük bir saadettir. Lakin size derhal şunu da hatırlatalım ki, böyle bir saadet genellikle babalara aittir. Annelere göre sıkıntı sayılır. Mustafa Meraki Efendinin eşi için de böyle olmuştu. Çünkü Meraki Efendi on altı yaşındayken on iki yaşında bir kızla evlendirilmişti. Öyle ya! Kadın kocasından daima dört beş yaş küçük olmalıdır! Sonra bu kız, daha on beş yaşındayken dünyaya bir çocuk getirdi. Ancak bundan sonra kaç defa hamile kaldıysa, çocuğunu rahminde barındıramayıp düşürdü. Doktorlar bu durumun asıl sebebini tam olarak bulamadıklarından çeşitli sebepler ortaya koyarak kadının tedavisinden el çektiler. İş ebelere kaldı. Onlar da bin bir zorlukla Mihriban Hanımı düşmekten koruyup doğumuna vesile oldular. Zavallı anne, bu kızı doğurduktan sonra loğusa yatağında şehit olarak vefat etti. Allah rahmet eylesin! Böyle şeyler doğaldır, zaten başka ne diyebiliriz ki! Mustafa Meraki Efendi, eşi öldüğü zaman, on üç yaşında bir erkek çocuğu ve yeni doğmuş kızıyla ortada kalıvermişti. Bu sebeple bir müddet mecburen evlenemedi. Son zamanların en medeni şehri olan İstanbul’da bekâr yaşayabilmek mümkün olduğundan, bir süre daha bekâr yaşadı. Daha sonraları da lüzum görmediği için evlenmedi. Mustafa Meraki Efendi evlenmedi fakat çocuklarına, özellikle de kızına dadılık etmesi için yaşı ilerlemiş bir cariye aldı. O cariye çocuklara bakar, bir ihtiyar Rum karısı ev hizmetini görür, bir Ermeni karısı da aşçılık ederdi.</p>
				<p class="e-paragraf">Nasıl? Mustafa Meraki Efendinin evinin yönetim biçimini garip mi buldunuz? Bizim Mustafa Meraki Efendi alafranga yaşama tarzını seven bir adamdı. Hani şu on beş yirmi sene öncesinin İstanbul alafrangaları var ya, onlar gibi severdi. Hem de nasıl severdi? Ekonomik durumu fazlasıyla iyi olduğundan Üsküdar’da bulunan konağı, bağı, bahçeyi ucuz pahalı demeden alafranga yaşamak için satmıştı. Tophane’nin Beyoğlu’na yakın bir mahallesinde yeni, güzel bir ev inşa ettirip buraya yerleşmişti. Alafrangaya olan merakının derecesini kâgir tarzda yaptırdığı evden anlayınız. Şimdi böyle bir semtte, böyle bir evde, bu kadar Batılı yaşam tarzı içinde olan adam, evine şöyle böyle kişileri doldurur mu? Özellikle arada bir gelen Batılı dostlarına hizmet etmek için Rum ve Ermeni hizmetçilere ihtiyacı ortadaydı.</p>
				<p class="e-paragraf">Bizim burada asıl amacımız Felâtun Beyi okuyucuya tanıtmak olduğundan, babası Mustafa Meraki Efendinin mazisi hakkında da bilgi vermeyi uygun gördük. Çünkü Felâtun Beyi tanımak için öncelikle onun ailesinin geçmişini bilmek gerekir. Böylece onun davranışları, düşünceleri her türlü hali daha kolay anlaşılabilir.</p>
				<p class="e-paragraf">Felâtun Beyin çocukluğunu anlatmak için ayrıntıya ihtiyacımız yoktur. Mustafa Meraki Efendi iyi bir alaturka yaşamın ardından, yine kendi isteğiyle daha rahat, daha farklı gördüğü alafranga yaşamın içine girmiştir. Bu değişim, onun kendi maddi ve manevi zevklerindeki tercihlerden kaynaklanmıştır. Bu yönüyle değerlendirildiğinde, böyle bir adamın öksüz kalan bir çocuğu nasıl yetiştireceğini herkes tahmin edebilir.</p>
				<p class="e-paragraf">Çocuk, Rüştiye mektebine1 verilmişti. Çantası elinde her gün okula gider gelirdi. Bir de haftada iki kez özel ders için gelen Fransız bir hocası vardı. Mustafa Meraki Efendinin kendisi öyle tahsil görmüş adamlardan değildi. Dolayısıyla çocuğunun eğitimi için gerekli ilgiyi gösteremedi. O, oğlunun mektebe gidip gelmesini, özel Fransız hocasının olmasını bir çocuğun eğitimi için yeterli görürdü. Oğlunun gördüğü eğitim böyle olunca, kızının eğitiminin ne halde olduğunu tahmin edebilirsiniz. Hemen şunu hatırlatalım ki, bu çocukların giyim kuşamları son derece iyiydi. Beyoğlu’nda çocuk elbisesi olarak ne moda olduysa, Meraki Efendi herkesten önce onu alıp çocuklarına giydirmeye kendisini mecbur hissederdi.</p>
				<p class="e-paragraf">Ha!.. Bak biz şunu hatırlatmayı unuttuk. Bizim Mustafa Meraki Efendinin ismi yalnızca Mustafa Efendidir. “Meraki” lâkabı kendisine sonradan verilmiştir. Çünkü bu adamın bazı garip halleri vardır. Mesela, kendi evinde mükemmel bir yemek dururken, o bazı akşamlar gidip Beyoğlu’nda bir bakkal dükkânında çiroz, zeytin gibi şeyler yerdi. Soranlara da “Ne yapalım merakımdır.” derdi. Yine bazı geceler, Naum’un tiyatrosuna karşılık Elmadağı’nda balıkçı ve kuşbaz takımının gittikleri yerlere gitmesine bir anlam veremeyenlere “Merak bu ya!” gibi karşılıklarda bulunduğundan “Merakımdır.”, “Merak bu ya!”, “Merakıma dokundu.”, “Merakım elvermez.” sözleri kendisine “Meraki” lâkabının verilmesine sebep olmuştu.</p>
				<p class="e-paragraf">Buraya kadar sunduğumuz bilgilerle, bizim Felâtun Beyin geçmişine bakılıp şimdiki halleri tahmin edilebilir. Şimdi yine, Mustafa Meraki Efendinin kırk beş, oğlunun yirmi yedi, kızının da on dört yaşlarında olduğu zamanlara dönelim.</p>
				<p class="e-paragraf">Felâtun Bey, önemli kalemlerin2 birisinde memurdu. Devlet dairelerinde bazı efendiler vardır, yüksek makamlara gelebilmek için kâtiplik zamanlarını gece gündüz çalışmaya ayırırlar. Bunun gibilerini herkes tanır ya! Bizim Felâtun Bey bunlardan değildi. Ayda eksiksiz yirmi bin kuruş geliri olan bir babanın tek oğlu olup, kendisini Eflâtun’larla bir tutan bu adamın hiçbir şeye ihtiyacı yoktu. Buna dayanarak, cuma günü mutlaka bir piknik yerine gidip cumartesi bir önceki günün yorgunluğunu çıkarır. Pazar günleri piknik yerleri daha alafranga olduğundan hiç gitmezlik edemez! Pazarın yorgunluğunu da pazartesi çıkarır. Salı günü daireye gitmek için hazırlansa da, havayı ziyaret için pek uygun bulup eş dost ziyaretine çıkar; bu günü de böylece tatil ilân etmiş olur. Çarşamba günü “altıdan dokuza”3 kadar dairede haftanın olaylarını dinler, akşam için, sohbet edecek kendisi gibi genç birilerini bulup Beyoğlu’nda oturur. Böylece Perşembe gecesi alafranga eğlence yerlerinde geçirilir, sabahlanır, Perşembe günü de akşama kadar uyunurdu. Nihayet yine cuma gelir ve işte şu bir haftalık meşguliyet nasılsa diğer haftalar da birbirine benzer şekilde geçerdi.</p>
				<p class="e-paragraf">Böyle haftada üç saat kaleme gidip onu da binbir türlü hikâye dinlemekle geçiren bir delikanlı ne öğrenebilir ki?</p>
				<p class="e-paragraf">Nasıl ne öğrenebilir? İşte Felâtun Bey öğrenmiş ya! Yazısı var, okuması var, Fransızcası var. Zeki, anlayışlı, becerikli... Özellikle de her ay eline geçen yirmi bin kuruşluk baba geliri! Bir adamın dünyada öğreneceği daha ne kaldı ki?</p>
				<p class="e-paragraf">Bakın şimdi, Allah için söyleyelim, Felatun Beyin yeni çıkan eserlere merakı oldukça fazladır. “Canım şöyle bir eser basılmış.” dediler mi Felatun Bey için “Onu görmedim.” demek olamazdı. Hangi kitap çıkarsa çıksın, satıcılardan kendisine daima kitap götürmeye alışmış olan, en önce Felatun Beyin kitabını götürüp Beyoğlu’nda ciltçi Gulam’a teslim eder, o da güzel bir alafranga cilt yapıp arkasına altın yaldız ile A-P harflerini bastıktan sonra götürüp Felatun Beyin uşağına verirdi. Felatun Bey akşam eve gelince kitabı görür, oldukça titiz, düzenli bir şekilde kütüphanesine yerleştirirdi.</p>
				<p class="e-paragraf">Fransızca bu iki harfi tanırsınız. Birisi “elif” birisi “pe” harfleridir. “Elif” Felatun Beyin isminin ilk harfi, “pe” ise Felatun sözcüğünün Fransızcası olan Platon kelimesinin birinci harfidir. Alafrangada bir adamın isminin veya isimlerinin ilk harfini ya da harflerini belirtmek âdeti vardır. Buna o adamın “markası” denilir.</p>
				<p class="e-paragraf">Burada amacımız Felatun Beyi eleştirmek değil, onun bütün hallerini okuyucuya olduğu gibi sunmaktır. Fakat şunu da belirtelim ki: </p>
				<p class="e-paragraf">Felatun Bey bu kadar zengin olduğuna, bu kadar kendine güvendiğine göre tavrından, azametinden geçilmemek gerekir, fakat bizimkinin hali pek de öyle değildi. Alafrangalığın ne demek olduğunu bilirsiniz ya? İnsan herkese alçak gönüllülük göstermeye, herkesin yüzüne gülmeye mecburdur. Öyle zamanlar olurdu ki Felatun Beyin uşağı, beyinin bir adam ile gayet tatlı, nazikane konuştuğunu görünce “Bu efendi bizim beyin dostu olmalı.” düşüncesine kapılır, sonra da durumun tersine döndüğünü, efendisinin o adama sövüp saydığını görünce şaşırıp kalırdı. Aslında eskiler, arkasından sövüp sayacağı bir adamın yüzüne böyle nezaket göstermeyi mertliğe uygun bulmazlar. Alafranga olanlar ise “Mertlik, ahmaklıktır.” diye hüküm verirler.</p>
				<p class="e-paragraf">Burada Felatun Beyin uşağını andık ama onu birazcık olsun tanıtmadık. Bu Mehmetçik Gastangalı’dan yeni gelmiş, daha dünyayı öğrenmemiş, ayda yüz kuruşa mecbur olan, aferinlere muhtaç bir adam. Bu adam ki hizmet ettiği efendisinin bir oğluyla bir kızı olduğunu yeni öğrenebilmiş hatta onların isimlerinin “Pantolan Bey”, “Merdivan Hanım” olduğunu ancak ezberleyebilmişti. Ne zannettiniz? Felatun isminden “Pantolon”, Mihriban isminden “Merdivan” kelimesini çıkartmayı öyle kolay mı zannediyorsunuz? Mehmetçik, asıl büyük efendiye “Meraklı Efendi” derse de, efendisinin isminde “L” olmadığını fark edip bunu yanlış söylediğini anladığında mahcup olurdu. Mehmet memleketinde, biraz olsun, okumayı öğrenmişti. </p>
				<p class="e-paragraf">Meraki Efendinin alafrangalığına karşılık böyle bir Mehmetçiği konağına almış olmasına şaşmayınız. Onu eğitecekti. Eğitmeye başlamıştı bile.</p>
				<p class="e-paragraf">Meraki Efendi bir gün, “Mehmet! Beyefendi ne yapıyor?” deyip de Mehmet’ten “Çorba içiyor.” cevabını alınca “Oğlan öyle söyleme; ona alafrangada ‘sopa yiyor’ derler.” demiş ve Mehmet “Hayır efendim! Allah göstermesin, sopa yediği yok, çorba içiyor.” karşılığını vermişti. Bu cevaba Meraki Efendi meraklanmayıp “Oğlum! Alafrangada çorbanın ismi sopadır, bunları birer birer öğrenmeli.” diye nasihat etmişti. İşte anlayınız, Mehmet Efendi bile yavaş yavaş alafranga olmaya başlamıştı.</p>
				<p class="e-paragraf">Nasıl olmasın ki, olmamak mümkün mü? Büyük Efendi neyse ne amma, küçük bey Felatun Efendi Fransızcadan başka söz söylemiyor ki! Sütlü kahve isteyeceği zaman “kafe ole” diyor, Mehmet ise bunu, “kovala”dan başlayıp önceden öğrenmiş olduğu “karyola” kelimesine kadar deneye deneye ister istemez öğreniyordu.</p>
				<p class="e-paragraf">Felatun Beyin kıyafetini sorarsanız, tarif etmekten aciziz. Şu kadarını söyleyelim… Hani Beyoğlu’nda elbiseci veya terzi dükkânlarında modaları göstermek için mukavvalar üzerinde birçok resimler vardır ya, işte bunlardan birkaç yüz tanesi Felatun Beyde vardır. Elinde resim, endam aynasının karşısına geçer, kendisini o resme benzetinceye kadar uğraşırdı. Hem kendisini iki gün aynı kıyafetle göremezsiniz ki “Felatun Beyin kıyafeti şudur.” demek mümkün olsun.</p>
				<p class="e-paragraf">Felatun Beyin şeklini, yüzünü kısaca tarif edebiliriz. Ortaca boylu, zarif, ince endamlı, sarıca benizli bir delikanlı olup, kaşları, gözleri siyah, saçları, ağzı, burnu hep bir kadının beğeneceği kadar güzeldi.</p>
				<p class="e-paragraf">Felatun Bey hakkında bu kadar bilgi almışken biraz da Mihriban Hanım hakkında bir şeyler öğrenelim.</p>
				<p class="e-paragraf">Bu kız her bakımdan Felatun Beye benzerdi; kardeş oldukları belliydi. Mihriban Hanım bir bayan olarak daha ince, daha zarif ve güzeldi.</p>
				<p class="e-paragraf">Mihriban Hanım, diğer kızlar gibi oya yapmasını bilmez. Çünkü alafrangalarda böyle şeyler yoktur. Kese, çorap gibi şeyleri de bilmez, çünkü onları ancak modist kızlar örer. Nakışları yine onlar işler. Yapma çiçekler Beyoğlu’nda çok! Bunları yapmak için neden zahmete girsin? Çamaşır yıkamak, ütülemek hizmetkârların; yemek pişirmek de aşçının işidir. Hatta saçlarını taramak için bile başkası görevlidir.</p>
				<p class="e-paragraf">Alafrangada kızlar iyi bir eğitim, öğretim görürler. Zavallı kızcağız öksüz büyüdüğünden pek çok şeyde olduğu gibi bundan da nasibini alamadı. Babası mızıka öğretmek için iyi bir piyano öğretmeni getirmişti. Fakat madam kendisi çalıp babası dinlediği için Mihriban Hanım “taş altında bir yılan, kaşları durur divan” şarkısından başka bir şey öğrenemedi. </p>
				<p class="e-paragraf">Bununla birlikte kızcağız hoppa mı hoppa, şen mi şen!.. Artık bir genç kız olduğundan birkaç yerden görücüye gelmişlerdi. Babasının şu meşhur serveti, özellikle servet meraklılarının dikkatini çekiyordu. Mihriban Hanım görücülere oğullarının ne işle uğraştıklarını sorar, “katip” cevabını alınca “Oh! Cebi delik!” der, “asker” cevabını alınca “yarım kunduralı”, “hoca” cevabını alınca da “sarımsak başlı” diyerek hepsine bir kulp uydururdu. Görücüler, “A hanım kızım niçin böyle söylüyorsunuz? Oğlumuz şöyledir böyledir.” diyecek olsalar bir püsküllü kahkaha koyuverip “Oh, kalmışım kalmışım da, sizin oğlunuza mı kalmışım. Hanım oğlunuza başka bir yerden kız arayınız.” diye kalkar yürüyüverirdi.</p>
				<p class="e-paragraf">Nasıl, Mihriban Hanımın bu kadar serbest oluşuna şaşırıyor musunuz? Şaşırmayınız. Çünkü kızcağız evin hanımı olarak büyümüş, gelin de kayınvalide de kendisi olmuştu.</p>
				<p class="e-paragraf">Eğer Felatun Bey, Mustafa Meraki Efendi ve Mihriban Hanımın tasvirlerinden size usanç geldiyse, affınıza sığınmakla beraber, son olarak şunları bildirmeden geçmemek için müsaadenizi rica ederim. </p>
				<p class="e-paragraf">Bu baba, oğul, kız üçü bir yerde bulundukları zaman baba ile oğul, Mihriban Hanımın bir çiçeğini veya eldiven giyişini beğenmeyecek olsalar kızcağızın üç gün üç gece ağlayacağını bildikleri için, başına bir çiçek değil, saksı giymiş olsa bile, pek güzel olduğuna dair yeminler ederlerdi. Üstelik buna mecburdular. Felatun Beyin de bu türden zaafları vardı. Mesela, ortaya koyduğu bir fikri babası onaylamasa, babasını orada bozar, onun cehaletini ortaya koymaktan çekinmezdi. Bu sebeple de biçare adamcağız, huyunu çok iyi bildiği oğlunun yanında utanmamak için onun her dediğini mecburen onaylardı. Hatta bir gün, baba ile oğul arasında, günlerin uzayıp kısalmasının hangi sebebe dayalı olduğuna dair bir bahis açılmıştı. Mustafa Meraki Efendi, bu konuda kendi fikrini söylemekten çekindiği için oğlunun görüşünü bekledi. Çocuk “Kış mevsiminde havalar bulutlu olduğu için, bulutlar güneş ışınlarının bize ulaşmasını engeller.” dediği zaman pederi “Maşallah, maşallah, gerçekten Eflatunlar4 aciz kalacak. Vallahi ben de öyle olduğunu düşünüyordum ama bir kere de sizin fikrinizi almak istedim.” demişti.</p>
				<p class="e-paragraf">Sonra baba oğlunun bu fikrini orijinal bularak, bu meseleyi zamanımızda çıkan fen dergilerinin birisinde yayınlamak üzere matbaaya götürdüyse de kabul ettiremeden geri döndü.</p>
				<p class="e-sayfabasibaslik" id="toc_marker-2">İkinci Bölüm</p>
				<p class="e-paragraf">Geçen bölüm bize, hikâyemize adını veren iki kişiden birisinin özel hallerini epeyce öğretti. Burada da kısaca Rakım Efendinin özel hallerini görmeye muhtacız.</p>
				<p class="e-paragraf">Rakım Efendi dediğimiz çocuk, eski Tophane kapıcılarından birisinin oğlu olup bundan 24 yıl önce babası öldüğünde, annesinin elinde, bir yaşında yetim kalmıştı. Bir kapıcı evladına ne bırakabilir? Bizim Rakım Efendinin babası da Salıpazarı tarafında üç odalı bir çürük kümes ve bir de Arap cariyeden başka hiçbir mal bırakmamıştır.</p>
				<p class="e-paragraf">Annesi aklı başında, tuttuğunu koparan bir kadın olup Fedayi ismindeki Arap cariye de annesine benzerdi. Kocasının ölümünden sonra çektiği acıların ardından aklını başına toplayan anne, “Fedayi, artık aramızda hanımlık, hizmetçilik kalmadı. İkimizin de çalışıp kendimizi ve şu yavrucuğu beslemekten başka çaresi yoktur.” dediğinde sadık Arap “Ah hanımcığım! Sen neye çalışacaksın? Ben çalışırım, hem seni hem de küçük beyimi, evladımı beslerim.” diyerek bütün idareyi kendi üzerine almayı göze almıştı. Bununla beraber anne, bu yükü Fedayi’nin üzerine bırakmadı. Kendisi el dikişi dikip oya yapar, çevre uçkur işler ve bunları Salıpazarı’nda Fedayi’ye sattırır. Diğer günler ise Fedayi’yi çamaşıra, tahta yıkamaya gönderir, arada bir kendisi de gider, kısaca ellerinin emekleriyle kimseye muhtaç olmadan geçinirlerdi.</p>
				<p class="e-paragraf">Rakım büyüdü. Beş yaşında Salıpazarı’ndaki Taş mektebe verilip on bir yaşında İstanbul tarafında Valide Rüştiye mektebine alındı. On altısında oradan çıkıp Hariciye kaleminde bir iş buldu.</p>
				<p class="e-paragraf">Aman bu çocuk ne kadar çok çalışıyordu! Hani “Gece gündüz çalışıyor.” derler ya! İşte öyle. Annesi, tam evladını bu boya getirmişken vefat etmesin mi! </p>
				<p class="e-paragraf">Amma bu bile onun için bir nimetti. “Ah! Rakımcığımın bir kere insan içine karıştığını görsem hiç gözüm arkada kalmazdı.” derdi. İşte arzu ettiği bu nimete kavuştu.</p>
				<p class="e-paragraf">Rakım’da henüz aylık yıllık yok. Sadık Fedayi hâlâ dikiş diker, mendil çevre işler, kahve torbası diker. Aldığı paradan evinin idaresi için gerekli olanı ayırıp sonra da geri kalanını “Delikanlıdır parasız kalmasın.” diye tamamen Rakım’a verirdi. Fakat Rakım’ın cep harçlığına o kadar ihtiyacı yoktu. Sabahleyin Süleymaniye medresesine gidip saat dörtte oradan ayrılır, kaleme gider, sonra kalemde aldığı Fransızca dersini takip eder, kendisini biraz daha geliştirmek için de Galata’da bir hekime gidip akşam saat birde evine dönerdi. Yemekten sonra Kazancılar mahallesinden Beyoğlu’na çıkıp yine Hariciye kaleminden arkadaşı olan bir Ermeniye Türkçe okutur, bunun karşılığında da Fransızca kitaplarını karıştırmak için söz alır, vaktini böyle geçirmiş olurdu. Bu şekilde vakit geçiren bir çocuğun parayla alâkası olur mu ki? </p>
				<p class="e-paragraf">Hatta Rakım, cuma günleri bile, yukarıda bahsedilen Ermeni arkadaşının kütüphanesinden çıkmazdı. O kadar ki aile fertleri Rakım’a güven duymuşlar, kendileri Pazar günleri bir yerlere gitseler bile evin kütüphanesini ona bırakır olmuşlardı. Bu, Rakım’ın en mutlu günlerinden biri olurdu.</p>
				<p class="e-paragraf">Bizim Rakım Efendi bu şekilde eğitimine dört yıl daha devam etti. Koca Fedayi dadı ise bıkmadan usanmadan çalışarak hanımının kendisine emanet bırakmış olduğu göz nurunu, hor hakir bırakmak şöyle dursun, hali vakti yerinde bir adam evladı gibi yaşattı. Onun aldığı eğitimi, terbiyeyi, hali vakti yerinde olanlar bile kolay bulamazlar. Rakım gayretiyle, dadısının teşvikiyle her şeyi en iyi şekilde öğrenmeye çalışmıştı. Hadis, tefsir ve fıkhı gözden geçirmiş. Risale-i Erbaa’yı açıklamalarıyla incelemiş, edebiyatta Farsçadan Arapçadan seçme beyitleri ezberlemişti. Fransızcasını geliştirmiş, kimya, hukuk, coğrafya gibi alanlarda da kendisini yetiştirmişti. Özellikle de okuduğu Fransız romanlarının, tiyatro metinlerinin, şiir ve edebiyatın sonu yoktu. İki gece kendisinde kalmak üzere bir kitabı evine götürmek için izin alabilecek olsa, onu yalnız okumakla kalmaz, en güzel parçalarından alıntılar yapar, defterine geçirirdi. İşte Rakım Efendinin önceki halleri bunlardan ibaret olup parasızlığı yirmi yaşına kadar devam etmişti. O zamana kadar kalemden almış olduğu maaş yüz elliye kadar varmış olsa da, yirmi yaşında bir hariciye memuru için bu paranın para olmadığı bilinir.</p>
				<p class="e-paragraf">Bir gün Rakım Efendinin dostlarından bir matbaacı kendisine Fransızca bir kitap getirdi. Bunu Türkçeye tercüme ederse yirmi altın kadar verebileceğini söyledi. Kitap yüz elli, iki yüz sayfalı büyükçe bir şey olduğundan Rakım Efendi, ancak bir haftada çevirebilirim, şartıyla bu işi kabul etti. Bir hafta değil ama on iki günde kitabı bitirip götürdü. Matbaacı paranın hepsini aynı anda verdi. </p>
				<p class="e-paragraf">Haydi bakalım, bu parayı aldığı zaman şu Rakım Efendinin ne kadar sevinmiş olduğunu kim hesap edebilecek?</p>
				<p class="e-paragraf">Boşuna... Kimse hesap edemez. Zavallı Rakım, o zamana kadar bu miktarda parayı Galata’da sarraf kutularından başka bir yerde görmemişti. Hele bir gün olup da kendisinin, hem de elinin emeği olarak bu kadar paraya sahip olacağı aklına bile gelmezdi. Şimdi bu serveti, bu hazineyi avucu içinde görünce inanamamış, bir hayli düşündükten sonra inanınca da gözünden sevinç gözyaşlarının dökülmesine engel olamamıştı.</p>
				<p class="e-paragraf">Ne o? Şaşırdınız mı? Hey kardeşim hey! İçinizde Rakım’ın hâlinde büyümüş adam varsa düşünsün. Elinin emeği olarak ilk kazandığı paraya ne kadar sevinmiştir, bir hatırlasın bakalım.</p>
				<p class="e-paragraf">“Bir adamın yirmi lirası olamaz mı?” diye düşünmek yersizdir. İşte ömründe yirmi lirayı görmemiş ve insan olmak için ne gerekliyse şu kısacık ömründe o yolda çalışmaktan geri durmamış olduğu halde ilk defa böyle bir parayı kazanmış olan zat, bizim Rakım Efendidir. </p>
				<p class="e-paragraf">Biçare oğlan, paraları alınca hemen evine koşup sadık dadısının önüne koydu. Ne dersiniz? Kadın bunları görünce şaşırıp, “Aman beyim! Bunları nereden buldun? Sakın…….” diye aklına gelen kötü ihtimalleri söylemeye başlamışsa da o sırada Rakım paraların geliş şeklini anlatarak memnun olmasını sağlamıştı. Dadı “Ah validen sağ olsaydı da senin böyle dört kese akçeyi birden kazandığını görseydi! Allah rahmet eylesin.” dediği zaman kendisini tutamayıp ağlamaya başlamış, Rakım Efendi de ağlamıştır.</p>
				<p class="e-paragraf">Sonra da bu ilk servetin nerelere, nasıl harcanması gerektiğini düşünürler. Biz Rakım’ın bu kadar paraya ilk defa sahip olduğunu söylerken kendisine aç gözlülük yüklememiştik. Rakım fakirlik içinde tok gözlü olarak yetişenlerdendi. Böyle eline bol para geçtiği zaman cimrilik edip saklamaz. Mutlu olmak için paranın gerekliliğine inanır ve bu yolda harcamak için de para kazanmayı severdi. Dadısı “Beyim! Bana kalsa bu para ile birkaç kat elbise alırdık da halk içinde tertemiz gezerdik.” dediyse de Rakım “Hayır dadıcığım! Benim üstüm başım bana yeter, ilk işimiz artık seni çalışmaktan kurtarmaktır. Çünkü sen yaşlandın.” diyerek paranın yarısını, ayda iki yüz elli kuruş harcamak üzere dört aylık güvence olarak ayırdı. Diğer yarısını da oldukça harap halde bulunan evlerinin tamiratına harcadılar. </p>
				<p class="e-paragraf">Her başlangıçta, her siftahta bir bereket olduğuna inanılır. Bu inanç bizim Rakım Efendide de kendini gösterdi. Babıâli’ye gelişi eksik olmayan yabancı gazetelerini baştan aşağıya inceleyerek aldığı bilgiler üzerine, diplomatlık için fırsat bulmuş, hatta bazı gazetelere bentler yazmaya başlamıştı. Bu hizmeti bir süre parasız olarak yapmışsa da matbaacılar, kendisini yazı hizmetine devam ettirmek için Rakım’ın eline birer ikişer lira kıstırmaya başladılar. Bu iş o kadar ilerledi ki, Rakım haftada iki liranın sürekli geldiğini görünce kalemdeki görevinden ayrıldı. </p>
				<p class="e-paragraf">Biz bu ayrılışa üzüldük. Çünkü koca Rakım kalemde kalmış olsaydı, feyz alacağı şüphesizdi. </p>
				<p class="e-paragraf">Rakım bir ara yabancı dostlarını çoğalttı. Bunların çoğalması kendisine alafranga dilekçe yazma ve tercümanlık yolu açtı. Yabancılardan Türkçe yazılmış bir not için açıklama, protesto, dilekçe yazdırmak isteyenler işlerini Rakım’a verirlerdi.</p>
				<p class="e-paragraf">Sözü neden uzatalım? Rakım birkaç sene bu işte çalıştıktan sonra, ayda yirmi, otuz lira kadar kazanmaya başladı. Fakat bu parayı kazanabilmek için de gece gündüz çalıştı.</p>
				<p class="e-paragraf">Salıpazarı’ndaki evini yeniden yaptırmış gibi tamir ettirdi. Pek güzel, rahat bir şekilde dayadı döşedi. Kendisine bir kütüphane kurmak için Türkçe Fransızca en seçkin eserleri toplamaya başladı. Bu kadar masrafa rağmen, Rakım’ın cebinde parası eksik olmazdı.</p>
				<p class="e-paragraf">Dadısı birkaç defa Rakım’ı evlendirmeye kalkıştı. Rakım, evlenmeye ihtiyacı olmadığını söyleyip durdu. Sadık Fedayi evin içinde bir gelinin olmasını yalnız Rakım için değil, kendi ihtiyarlık zamanları için de istemişti. Bu ihtiyacını dile getirdiğinde, Rakım işin bu yönünü düşünüp eve bir cariye alınmasını uygun gördü. </p>
				<p class="e-paragraf">Dadısı, tanıdığı bazı esircilere sipariş etmiş olduğu için, öteden beriden birkaç Arap cariye gelmiş, Fedayi bunları bir iki gün evde tutup sonra beğenmeyerek geri göndermişti. </p>
				<p class="e-paragraf">Bir gün Rakım Efendi Tophane’den Beyoğlu’na çıkmak için Kumbaracı yokuşuna kestirmeden varmak üzere Karabaş’tan geçiyordu. Dere üzerinde, yanında bir genç kız bulunan ak saçlı ihtiyar Çerkez’in bir kapıyı çaldığını gördü. Kıza dikkatle baktı. Baktığı anda yüreği kıza aktıysa da “Adam neme lazım? Dadım beyaz istemiyor, Arap istiyor. Bu bizim işimize gelmez.” diye düşünüp yoluna devam etti. Çünkü ak sakallı ihtiyarın yanındaki kız hem beyaz, hem de bir Çerkez’di. Güzeldi de.</p>
				<p class="e-paragraf">Rakım alıp yürüyüverdi ama bir türlü ayakları ileri gitmez ki! Ne için olduğunu kendisi de bilmez. “Canım bir kere görür sorarsam almaya mecbur olacak değilim ya!” deyip geriye döndüğünde ihtiyar ve genç kız çoktan içeriye girip kapıyı kapatmışlardı. Rakım kapıyı çalmak zorunda kaldı.</p>
				<p class="e-paragraf">Açtılar. Rakım ihtiyarı çağırdı, adam geldi. Rakım kızın cariye ve satılık olup olmadığını sordu. Cariye satılıkmış. Görmek istedi. Gösterdiler. Uzun boylu, kara kaşlı, ufacık ağızlı, güzel burunlu, kısaca eli yüzü düzgün, güzelce bir kızdı. Fakat oldukça zayıf, hastalıklı olduğu belli, on dört yaşında küçük bir şey olduğundan öyle her müşterinin beğeneceği gibi değildi.</p>
				<p class="e-paragraf">Fakat kızdaki o baygın bakışlar, hüzünlü tebessümler de neydi?</p>
				<p class="e-paragraf">Rakım kızın elini, kendisine yakın bulup şaşkınlıkla o arada tutuvermiş ve bırakmak da aklına gelmemişti. Heriften değerini sordu. Yüz altın demesin mi? </p>
				<p class="e-paragraf">Adam kızın değerinden bahseder. Ya Rakım ne yapar? Rakım çocuk gibi ağlar! Ay kıza ne oldu? O da Rakım’a karşı ağlamaya başladı.</p>
				<p class="e-paragraf">İhtiyar ne anlam vereceğine şaşırır, Rakım’a küçük kızı birisine benzetip benzetmediğini sorar. Rakım’dan bir cevap alamaz.</p>
				<p class="e-paragraf">Hayır. Rakım kızı kimseye benzetmemişti. Size biz haber verelim: Rakım, Cenab-ı Hakk’ın kendisi gibi bir öksüze böyle bir cariye göndermesini bir nimet olarak kabul etmiş ve sevinç gözyaşları dökmüştü. Evet, Rakım bu kadar hassas, ince bir çocuktu. İhtiyara, “Bu kızın değeri var mı yok mu, diye sormuyorum. Satılan şey bunun özgürlüğüdür. Özgürlüğün dünyalara değeceğini biliyorum fakat benim seksen altından başka param yok. Bu paraya karşılık kızı verirsen alayım.” dedi. İhtiyar da söylediği fiyattan bile pişmanlık duyduğunu, bir kuruş olsun, aşağıya veremeyeceğini söyledi. Rakım, “Öyle olsun, bana yirmi altın için bir ay izin verirsen kızı alırım.” deyince ihtiyar, kızda ince hastalık sezdiğinden, bir an evvel elden avuçtan çıkarmak niyetiyle kabul etti. Alış veriş usulünce tamamlandı.</p>
				<p class="e-paragraf">Ne dersiniz? Hani, Rakım kızın elini eline almamış mıydı? İşte o zaman kız kendisine teslim edilinceye kadar elini elinden bırakmadı.</p>
				<p class="e-paragraf">Sonra Beyoğlu’na gitmekten vazgeçip ihtiyarla Salıpazarı’na, evine geldiler. Kızı kapıdan içeriye gönderip kendisi dadısından paraları istedi. Seksen altını esirciye saydıktan sonra, yirmi altın için senet hazırlayıp, Tophane’deki tanıdıklarından dört beş adamı şahit tuttu. Belgeyi düzenledikten sonra esirciyi yerine gönderdi.</p>
				<p class="e-paragraf">Bu işleri görüp evine dönerken içinden bin bir türlü vesvese geçti. Çocukluk edip etmediğini düşündü, dadısına danışmadığından pişmanlık duydu. Eve gelip dadısı kendisini karşıladığında “Aman beyim! Ne isabet ettin, ne de sevilecek bir kız! Sen bana bunu can yoldaşı diye almadın mı? Adı Canan olsun.” diye hoşnutluğunu gösterince, zavallı Rakım dadısını memnun edebilmiş olmanın sevinciyle “Canan” ismini de kabul etti.</p>
				<p class="e-paragraf">Şurasını bilmelidir ki Rakım, beyaz bir cariye aldığı için işinden geri kalacak adamlardan değildi. O gün Beyoğlu’nda yapılması gereken iki önemli işi vardı. Bunları yapmak için kalktı. Kazancılar yönünden Beyoğlu’na çıktı. İşlerinden birisi, Ermeni milletinden (G) Beyi görmekti. Çünkü bir akşam öncesinde adı geçen bey, hizmetçisini gönderip kendisini mutlaka görmek istemişti. Evi Ağa Hamamı’ndaydı. Rakım, G beyi evinde buldu. Silistre eyaletinin işleri ile ilgili olarak Silistre valisine bir dilekçe yazdıracakmış. Rakım bu dilekçeyi 15 dakika içinde karalayıp sonra da beyaz kağıda geçirerek mühürletti ve çekmecenin üzerine koydu. Başka bir emri olup olmadığını sorduktan sonra, bey de yazıcısını çağırıp Rakım’ın hesabını ödemesini emretti. Bu emir üzerine Rakım mahcup olup, “Ben başka bir emriniz var mı?” diye beklemiştim dediyse de bey Osmanlı bir adam olduğundan “Verdiğim emir de bir emir olup yerine getirilmesi talep edilir.” diye latife yaptı.</p>
				<p class="e-paragraf">Biraz sonra yazıcı elinde belgelerle içeri girdi. Bunlar Rakım’ın üç aydır yapmış olduğu işlere ait belgelerdi. </p>
				<p class="e-paragraf">Bey belgeleri alıp okuduktan sonra, rahat bir yüz ifadesiyle “Bunların hiçbirisi için para vermeyeceğim. Yalnız Bursa’daki para elde edilmesi ümidi olmayan bir parayken güzel bir şekilde elde edilip tamamıyla tahsil edildiğinden artık onun için beş on para gözden çıkarabileceğim.” diye Rakım’a otuz lira verilmesini yazıcısına emretti.</p>
				<p class="e-paragraf">Vay Rakım’daki sevinç, Rakım’daki teşekkür! Hem de gözleri yaşlı bir teşekkür ama kime? Kendisi gibi bir öksüze bu güzel yolu açmış olan lütfu bol Cenab-ı Allah’a!</p>
				<p class="e-paragraf">Hakkını aldıktan sonra diğer işine gitti. Bu ikincisi, İngiltere’den yeni gelerek Asmalı Mescit sokağına yerleşmiş olan kibar bir İngiliz ailesiyle görüşülecek bir iş idi.</p>
				<p class="e-paragraf">Fakat Rakım da işin ne olduğunu bilmiyordu. Haber verilmiş ve öylesine gelmişti. Geldiğinde dostunu da orada buldu. Meğer iş denilen şey, İngilizin iki kızına haftada birer gün Türkçe dersleri vermekmiş.</p>
				<p class="e-paragraf">Hiç Rakım için iş bulunur da kabul edilmemek mümkün olur mu? Herif iş makinesi! Bunu da memnuniyetle kabul etti. Kendisi aylık haftalık bahsi açmadan dostu, her gelişi için bir İngiliz lirası takdim edileceğini, kabul buyurmasını rica etti. Rakım utancından kızararak Cenab-ı Hakk’ın bu lütfuna da nasıl teşekkür edeceğini bilemedi. Sevinerek işe karar verdi. Dört yol ağzından Kumbaracı yokuşuna doğru uçarcasına indi. Tophane’de Karabaş’a gelip esirciler kahvesinde Çerkez’i buldu. “Gel baba, gel. Ben borçtan hoşlanmam. İşte paranı tamamladım. Bin kere şükürler olsun Cenab-ı Hak hiç ummadığım yerden gönderdi.” diye yirmi altın borcunu vererek senedini geri aldı. Hatta durumu şahitlerine de bildirdi. Geri kalan on altını cebine katıp koşarak evine geldi. </p>
				<p class="e-paragraf">Bu haberi sadık dadısına müjdelediği zaman artık Fedayi’deki sevinci görmeliydiniz. Kıza muhabbeti bir kat daha arttı. Vermiş olduğu Canan ismine “bereketli” (meymenetli) mahlasını da ekledi.</p>
				<p class="e-paragraf">İşte hikâyemizi kendi adları üzerine kurduğumuz bu iki kişinin ikincisi de budur: Rakım!</p>
				<p class="e-sayfabasibaslik" id="toc_marker-3">Üçüncü Bölüm</p>
				<p class="e-paragraf">Rakım Efendi ile dadısı Cenab-ı Hakk’ın bir lütfu olarak gördükleri Canan’ın eğitim, öğretimiyle ilgilenmeye başladılar. Bu arada, zavallı kızda bazı hastalıklar varmış. Rakım, Canan’ın geldiğinin ikinci günü, durumu bir hekime anlatmak ve bir çare bulmak için Galata’da oturan doktor dostuna koştu. Şefkat ve merhametle bir faytona binip geldiler. Doktor kızı iyi bir muayeneden geçirdi. Korkulacak bir şey olmadığını, hastalığın Kafkasya’nın soğuk ikliminden kaynaklandığını, İstanbul’un sıcak ikliminde şifa bulacağını bildirdi. Ayrıca hastanın, reçetedeki ilaçların yanında bir de her sabah mutlaka taze inek sütü içmesini tavsiye ederken deniz havasının yararlı olacağını, şarkı söylerken dahi göğsünü yormaması gerektiğini ilave edip Allah’ın izniyle bir şeyinin kalmayacağını söyledi.</p>
				<p class="e-paragraf">Dadı kalfa bu hastalığın nasıl bir hastalık olduğunu anlayamadı fakat Rakım her şeyin farkındaydı. Hekimi teşekkürle, nezakette kusur etmeyerek gönderdi. Dadısına tekrar tekrar hastalığın önemini, gösterilmesi gereken ilgiyi hatırlattı. Biçare Fedayi’ye, böyle bir garibe yapılacak hizmeti hatırlatmaya gerek yoktu. Her şey ortadaydı. Zavallı dadı, kızı kendi rahatı için istemişti, fakat şimdi kendi kızın iyileşmesi için gayret edecekti. Bu Arapların iyileri de ne kadar iyi olur.</p>
				<p class="e-paragraf">Canan bir tarafta tedavi görüp eğitilirken, biz hikâyemizin şu tarafına bakalım: </p>
				<p class="e-paragraf">Asmalı Mescit’teki İngiliz kızlarına verilecek ders için cuma günleri belirlendiğinden, cuma gelince Rakım öğleden sonra saat yedide kalktı, oraya gitti.</p>
				<p class="e-paragraf">Bu İngilizlerin kibar bir aile olduğunu söylemiştik. Hikâyemizin temel taşlarından biri de bu İngiliz aile olduğundan durumları hakkında biraz bilgi almalıyız.</p>
				<p class="e-paragraf">Evet bu İngiliz aile kibar çevredendi ama öyle lord, dük filan gibi üst sınıflardan değil. Kağıt ticaretiyle varlığını beş yüz bin İngiliz lirasına tamamladıktan sonra ticareti terk ederek ömrünün geri kalanını rahatlık ve huzur içinde geçirmek üzere İstanbul’a gelmişlerdi. Bu ailenin erkek çocukları yoktu. Aile anne, baba ve iki kız evlattan ibaretti. Bu kadar bir servetle bu kızların iyi bir evlilik yapabileceklerini, kendilerinin de rahat rahat yaşayabileceklerini düşünmüşler ve böyle düşündükleri için de hiçbir iş, fikir onları bu rahat yaşamdan uzaklaştıramamıştır.</p>
				<p class="e-paragraf">Atalarından kendilerine geçen isim Ziklas olup beyefendinin eşine dahi Misters Ziklas diye hitap edilirdi. Kızları da bu ismi alabilecekleri halde, evlerinin içinde büyük kıza Can, küçüğüne de “Margrit” diye hitap edilirdi. Bu aile Kanterburi şehrinden olup çevrelerindeki Fransız ailelerle ticaret sebebiyle yakınlaştıkları için gayet iyi, hatta güzel denebilecek bir Fransızca konuşabiliyorlardı. Rakım ile de bu lisan sayesinde anlaşıyorlardı, bu sebeple Rakım, şimdiden ders vermekte başarılı olacağını anladı.</p>
				<p class="e-paragraf">Can ile Margrit bir elmanın iki yarısı gibiydiler. İkisinde de fidan gibi boy, zarif endam, fakat buna karşılık kıpkırmızı bir çehre, mavi gözler, beyaza yakın açık lepiska saçlar! Tipik İngiliz kızları yani…</p>
				<p class="e-paragraf">Anlatılanlara göre göze hoş gelmeyen kızlar oldukları zannedilmesin. Her güzelin kendisine mahsus bir güzelliği olup, bu güzelliğe rağbet edenler, onları bu halleriyle severler. Bu tecrübeyle sabittir.</p>
				<p class="e-paragraf">Sözün kısası... Rakım, iyi İngiliz kağıtlarından birkaç tane alıp, kalın kalemle “elif, be, te, se, cim, ha, hı, dal, zel, rı, ze, je...” harflerini çizip, kızlara öğretti. Bir hafta içinde bunları çalışmaları gerektiğini vurguladı, kalktı, geldi. </p>
				<p class="e-paragraf">Vay yazar efendi, yalnız bu kadarcık mı? Aralarında hiç konuşma olmadı mı? Hiç olmazsa babalarıyla analarıyla da mı konuşmadı? Hayır. O gün başka bir şey yaşanmadı. Evde bekleyen dadısı ile Canan’ı merak ettiğinden hemen Kumbaracı yokuşundan Tophane’ye inip -parası olduğundan- bir sürücü beygirine binerek Salıpazarı’ndaki evine geldi.</p>
				<p class="e-paragraf">Vay! Artık yaya yürümemeye de mi başladı? Estağfirullah! Kendisine her ders için nasılsa bir İngiliz lirası veriyorlardı. Madem ki Cenab-ı Hak bunu verdi, o da layıkıyla kullanmalıydı. Artık Rakım Efendinin, bu nimete karşılık şükür niyetiyle Beyoğlu’na hayvanla gidip gelmesi uygundu. Hatta sabahleyin bile niçin bir hayvana binmemiş olduğuna üzüldü. İşte bizim Rakım’ın Allah ile yakınlığı böyle bambaşkaydı.</p>
				<p class="e-paragraf">Her zaman evine geldiğinde kendisini dadısı karşılardı. O akşam kendisini karşılayan Canan olmuştu. Kalfanın sayesinde Canan’ın üstü başı düzelmiş, yüzüne renk gelmişti. Rakım bunları görüyordu fakat yine de alışılmış düzenin bozulmasına bir anlam veremeyerek açıklama istemeye mecbur oldu.</p>
				<p class="e-paragraf">Rakım: Dadı, ben her akşam eve gelince senin yüzünü görmeye alışmıştım. Bu akşam bu âdeti değişmiş gördüm.</p>
				<p class="e-paragraf">Fedayi: Evladım, beyim! Allah bize bir güzel beyaz cariye vermişken artık akşam gelir gelmez benim siyah yüzümü görmenin ne anlamı var? Ben tembih ettim.</p>
				<p class="e-paragraf">Rakım: (Koşup dadısının kucağına atılarak ve boynuna sarılıp şapur şupur öperek) Yok dadıcığım yok. Senin yüzün bana valide çehresi kadar tatlıdır. Cennetten huri çıksa da gelse bana senden güzel görünmez. Ben her akşam senin mübarek yüzünü görmeliyim. </p>
				<p class="e-paragraf">Sonra vallahi Canan’ı buradan göndermeye beni mecbur edersin. Hem ona bu tembihleri verme. Çocuktur. İhtimal ki bazı ümitlere düşer. Bende ise o gibi ümitlerin eseri bile yoktur.</p>
				<p class="e-paragraf">Fedayi: A beyim, canım niçin böyle?</p>
				<p class="e-paragraf">Rakım: Sana dedim ya işte! Sen beni evladın gibi seviyorsan benim istediğim gibi hareket edersin. </p>
				<p class="e-paragraf">Koca Rakım dadısına bu hutbeyi okuduktan sonra “Hazır İngiliz kızlarını bugün başlattık ya! Dur bakalım şu Çerkez’e de başlatalım. Bu mu onları geçer yoksa onlar mı bunu?” diye Canan’ı yanına çağırıp ona harfleri gösterdi. Vay kızcağızdaki sevinç… Evet, Çerkezler okuma hususunda pek hırslı olduklarından bir Çerkez’i okutmak kadar sıkıntılı bir şey olamaz.</p>
				<p class="e-paragraf">Canan’ın İngiliz kızlarını geçeceği daha ilk haftasında anlaşıldı. Çünkü Rakım her gece Canan’ın yanında bulunur, Canan her şeyi layıkıyla öğrenir ve dersin tekrarını isterdi. Rakım da tekrar etmeye mecbur olurdu.</p>
				<p class="e-paragraf">Öte tarafta, İngiliz kızlarına ders vermeye başlayalı bir ay olmuş, bu bir ayda verdiği ders ile kızlara yalnız “elif, be” gibi harfleri değil her türlü heceyi öğretmişti. Bunların hangi kelimenin yanına geldiğini, sağda, solda, ortada nasıl yazıldığını anlattıktan sonra elif, vav, ye, he harflerinin Türkçe uzatma harfleri olduğunu, çeşitli harekeleri ve bunların görevlerini anlatarak “baba, kuzu, küpe, tuti” gibi kelimelerin imlâsını da göstermeye başlamıştı. </p>
				<p class="e-paragraf">Fakat Canan bunlarla kıyas edilmez. Bir ay içinde dört beş heceden oluşan kelimeleri yazdığı gibi, bunları “benim, senin, onun, bizim, sizin, onların” gibi ifadelerle dahi birleştirebiliyordu.</p>
				<p class="e-paragraf">Demek oluyor ki, Rakım ders için kendisince bir yol açmıştı. Evet öyleydi.</p>
				<p class="e-paragraf">Bir cuma günü Rakım her zaman olduğu gibi Mister Ziklas’ın evine gidince kime tesadüf etse beğenirsiniz? Felatun Beye. Rakım, Felatun Beyi, kızlarla validesi ve pederi yanında bulup, ders günü olduğundan onlarla birlikte muallim efendinin gelmesini beklediğini, hatta kızları kendince imtihan ettiğini gördü. Felatun Bey, Rakım Efendiyi görünce ayağa kalkarak İngilizler de anlasın diye Fransızca konuşmaya başladı:</p>
				<p class="e-paragraf">Felatun: Ha ha hay! Sen mi idin birader, hanımların hocası?</p>
				<p class="e-paragraf">Rakım: (Mahzun bir ifadeyle) Evet efendim, bendenizdim beyim! </p>
				<p class="e-paragraf">Mister Ziklas: Vay demek oluyor ki tanışıklığınız vardır.</p>
				<p class="e-paragraf">Felatun: (Gayet gururlu, kendinden emin) Evet! Kendilerine muhabbetim tamdır. O da beni sever, zannederim. </p>
				<p class="e-paragraf">Rakım: Dünyada benim sevmediğim adam mı vardır? Ben ki herkesin güzel düşüncelerine şiddetle muhtacım. Herkesi sevmeye bunun için de mecburum.</p>
				<p class="e-paragraf">Felatun: (Rakım’a) Mister ve Misters Ziklas ile tanışalı iki ay oldu. Sizin de buraya gelişiniz iki ayı geçmiş ama nasılsa tevafuk edilmemiş.</p>
				<p class="e-paragraf">Rakım: Kısmet bugün içinmiş efendim.</p>
				<p class="e-paragraf">Felatun: Tanışmamız peder efendi vasıtasıyla oldu. Kendilerini benden evvel tanıma şerefine ulaşmışlar. Sonra da beni getirip Mister Ziklas’ın kızlarına takdim ettiler.</p>
				<p class="e-paragraf">Mister: Evet, bundan dolayı peder efendi hazretlerine nasıl teşekkür edeceğimizi bilememekteyiz.</p>
				<p class="e-paragraf">Felatun: (Kendinden emin haline biraz alçak gönüllülük katarak) O sizin nezaketinizdendir efendim.</p>
				<p class="e-paragraf">Aradan bazı havayi sözler geçtikten sonra: </p>
				<p class="e-paragraf">Rakım: Beyimiz müsaade buyurur musunuz? Biraz da derse bakalım mı?</p>
				<p class="e-paragraf">Felatun: (Biraz önceki haliyle tebessümünü devam ettirerek) Hay hay! Hatta ben de şimdi, hanımları imtihan ediyordum.</p>
				<p class="e-paragraf">Rakım: Nasıl bari, iyi buldunuz mu?</p>
				<p class="e-paragraf">Felatun: (Aynı yüz ifadesiyle) Hanımların zekalarına ve gayretlerine söylenecek söz var mı? Fakat birader, ben bu derslerin içinde bazı şeyler görüyorum da bir mana veremiyorum. Kısaca… Şu “elifba”da bu “pe, çe, je,” harfleri var mı ya? Biz mektepte iken elif, be, te, se, cim, ha, hı, dal, zal, rı, ze, sın, şın...” diye okuduk, bunları görmedik. Bunlara ne isim vermeli? </p>
				<p class="e-paragraf">Can: Evet muallim efendi! Felatun Bey öyle söyledi, bizim aklımız karıştı.</p>
				<p class="e-paragraf">Rakım: Hayır efendim! Bu açıklamada akıl karıştıracak bir şey yok. Felatun Bey daha iyisini bilirler ama birdenbire akıllarına gelmedi. Çünkü beyim, biz mektepte buyurduğunuz gibi okuduk. Ama bizim okuduğumuz “elifba” yalnız Arapça içindir. Türkçe için ise ondan daha fazla, birkaç harfe daha ihtiyacımız vardır. Mesela “paşa, çavuş, müjde” yazacağımız zaman nasıl yazarız? Elbette bu harflere ihtiyaç duymaz mıyız? </p>
				<p class="e-paragraf">Meğer Felatun Bey, Rakım Efendi gelmeden bu harfleri görüp de eski “elifba” olmadığını düşündüğü zaman, hazır şurada acemi İngilizlere Eflatun’luk satmak için, muallim olan kişinin asla Türkçe bilmediğini ve böyle adamlara müracaat edilirse kızların hiçbir şey öğrenemeyeceklerini ortaya sürerek, henüz kim olduğunu bilmediği hocayı bir güzel alaya almış imiş. Bu defa, kendisi işin doğrusunu öğrenince suratına garip bir kırmızılık gelerek: </p>
				<p class="e-paragraf">Felatun: Evet evet! Hakkınız var. Anladım.</p>
				<p class="e-paragraf">Mister: Ben de böyle düşünmekteyim. Bizde Türkçe harfleri öğrenmek için bir tablo vardır, orada harfler gösterilmektedir.</p>
				<p class="e-paragraf">Felatun: Benim de aklıma geldi efendim. Bir şüphem daha var ama söylemek için muallim Efendi hazretlerinin müsaadelerini isterim.</p>
				<p class="e-paragraf">Rakım: Estağfirullah efendim! Amaç hanımların bir şeyler öğrenmesidir. Uygun olursa yaptığınız açıklamalardan biz de istifade ederiz.</p>
				<p class="e-paragraf">Felatun: Estağfirullah efendim! Hatırıma gelen şu ki, biz şu “be”yi görmüşsek de böyle “be”ler görmemişizdir. Hani demek isterim ki efendim, böyle karmaşık şeylerle hanımların zihni bozulmasa daha iyi olur.</p>
				<p class="e-paragraf">Margrit: Öyle ama bu harfleri öğrenmemiş olsak harfleri birbirine nasıl bitiştirebiliriz. İşte, pederimin biraz önce getirdiği tablo burada, bizim yanımızdadır. Biz hoca efendinin verdiği dersleri buna denk değil bundan daha üstün bulmaktayız, diye tabloyu açıp söz konusu olan harfi gösterdiyse de, Rakım ona lüzum görmeden bir kalem alarak:</p>
				<p class="e-paragraf">– Efendim! Mesela Mustafa yazacak olsak -mim- -sad- -tı- -fe- -ye- diye yazmayız. Bunları mutlaka birleştiririz, deyince Felatun bunun farkına varmış, bu kez utancı önceki utancını da geçmiştir.</p>
				<p class="e-paragraf">Amma yaptınız ha! Artık Felatun harfleri, heceleri de bilmesin olur mu?</p>
				<p class="e-paragraf">Bilmiyor değildi. Fakat hani ya bazı adamlar vardır ki, kendi bildikleri şeyleri nasıl öğrenmiş olduklarını bilmezler. İşte Felatun Bey de bildiği şeyi nasıl öğrenmiş olduğunu bilmeyenlerdendi.</p>
				<p class="e-paragraf">Felatun Bey düştüğü mahcubiyet üzerine daha fazla durmayıp biraz sonra kalktı gitti. Rakım ise o gittikten sonra ne fazileti, ne de cehaleti hakkında bir kelime bile etmeyip yalnız kendi işiyle meşgul oldu. Akşamüzeri giderken de Ziklaslara, “Efendim böyle haftada bir ders hanımlar için az ve bana ettiğiniz lütuf ise hizmetime nispetle çok. Rica ederim dersleri haftada iki güne çıkarmama müsaade ediniz.” demiş ve bu ricası memnuniyetle karşılanmıştır.</p>
				<p class="e-paragraf">Bir ay içinde Rakım Efendinin Mister Ziklas’ın evinde kazandığı itibarın derecesini öğrenmek ister misiniz? O kadar ki Rakım Bey aile içinde yalnız hoca sıfatıyla kabul edilmez, bir aile dostu gibi hürmet görür, namuslu, mahcup, “yazar kimliği” olan âlim bir şahıs olarak kabul edilip, buna göre davranılırdı.</p>
				<p class="e-paragraf">O akşam Rakım evine biraz erkence geldi ve evinde olağanüstü bir durum gördü. Gördüğü şey Canan’ın evde olmamasıydı.</p>
				<p class="e-paragraf">Rakım: Dadı! Canan nerede?</p>
				<p class="e-paragraf">Fedayi: Buradadır Beyim. </p>
				<p class="e-paragraf">Rakım: Buranın neresinde? İşte evimiz üç oda bir sofadan ibaret. Her yere baktım yok.</p>
				<p class="e-paragraf">Fedayi: (Biraz bozularak) Buradadır Beyim. Şimdi gelir.</p>
				<p class="e-paragraf">Rakım: Canım, nerede ise söyle. Söylenmeyecek bir yerde ise onu da söyle. Benden saklı bir işiniz var diye mi inanayım?</p>
				<p class="e-paragraf">Fedayi: Vallahi Beyim, biz bu işi senden saklı görmeye karar vermiştik ama hata etmişiz. </p>
				<p class="e-paragraf">Rakım: (Telaşla) Ne oldu canım.</p>
				<p class="e-paragraf">Fedayi: Bir şey olduğu yok. Komşumuz … Beyefendi cariyeler için, piyano öğretmek üzere bir madam tutmuş. Biz de heves ettik. Sana söylemiş olsaydık izin vermezsin diye korktuk da…</p>
				<p class="e-paragraf">Rakım: (Biraz öfkeyle) Evet, dadıcığım! İzin vermezdim. Şimdi de iznim yoktur. Canan piyano öğrenmek hevesine düşmüşse, hiçbir dileğimi geri çevirmeyen Cenab-ı Hak bu dileğimin kabulü için de kolaylık gösterir. Sana düşüncelerimi doğrudan doğruya söyleyeyim mi? Sen yanında olmadıktan sonra Canan’ın sokak kapısından dışarı çıkmasına razı değilim.</p>
				<p class="e-paragraf">Sen yanında olduktan sonra nereye istersen al götür. Dünyanın hali acayiptir. Sonra kıza verdiğimiz terbiyeyi kabul ettiremezsek yazık etmiş oluruz.</p>
				<p class="e-paragraf">Zavallı Rakım bu sözleri öyle bir edayla söyledi ki, dadısına anlatmak istediği fikri Fedayi fazlasıyla anladı. Aradan yarım saat kadar geçtikten sonra Canan geldi. Beyi eve gelmiş bulunca, huzuruna çıktı. Ama korkusundan titreyerek çıktı. Yani Rakım, sert bir söz söyleyecek olsa kıza bir fenalık geleceğini halinden anlamıştı. Bunun üzerine: </p>
				<p class="e-paragraf">Rakım: Gel bakalım Canan. Gel korkma yavrum. İşte ben dadıma tembih ettim. Bundan sonra nereye gitmek isterseniz dadımla beraber gitmeye izinlisiniz. Fakat dadım olmayınca kapıdan dışarıya çıkmana rızam yoktur. Sen piyanoya mı heves ettin kuzum? Ben sana piyano alırım. Ben de buraya senin için öğretmen getirtebilirim.</p>
				<p class="e-paragraf">Zavallı kızcağız, efendisinin kendisini azarlamadığı gibi, piyano alacağını vaat ettiğini işitince sevincinden efendisinin boynuna sarılacağı geldi. Buna teşekkür edecek oldu. Lâkin Türkçeyi henüz gereği gibi konuşamadığından söyleyeceği söz ağzında kaldı.</p>
				<p class="e-paragraf">Artık bundan sonra Rakım’da bir piyano ile bir de piyano hocası arzusu kendini gösterdi. Her akşam eve gelip de Canan’ın yüzünü görünce, “Hani ya verdiğiniz söze ne oldu?” der gibi baktığını zannediyor ve üzülüyordu. O ara nakit yirmi beş otuz lira verip bir piyano almak uygun değildi. Fakat bu uğurda bir borca girmeyi de göze almıştı. Asıl mesele öğretmen bulabilmek ve ona ayda dört beş lira ücret vermekti. Rakım için bu güçtü. </p>
				<p class="e-paragraf">Bir gün Rakım yine Beyoğlu’nda Matya Ancel isimli bir Fransız dostunun evindeydi. Salonda bulunan dört beş kadın piyano çalıyorlardı. Bunların birkaçı Matya’nın eşi, kardeşi gibi akrabasıydı. Rakım’ı herkes sevdiği gibi bu aile de sevmiş, orada bulunuşundan memnun olmuşlardı. Hatta Rakım’ın ricası üzerine esmer, güzel bir madam piyano başına geçip “o dökülen kumral saç” ile “hüsnün de var iken” gibi birkaç alaturka hava çalmıştı. Orada bulunanlar bu havaların Rakım’ı memnun edeceğini hesap ederlerken tam tersi onun hüzünlendiğini görerek şaşırdılar. O kadar ki sebebini bile sordular. Rakım “Adam, bende olan çocuklukları bilmez misiniz?” diye kendini savunurken, orada bulunanlar Rakım’ın bir aşk ateşiyle yandığını ya da başka bir şey olduğunu zannettiklerinden, Rakım “Hayır efendim hayır! Gönlüm gerçekten pek hassastır. Ancak hiçbir şeyle alakalı değildir, hürdür. İşin içinde başka bir iş var. Bir cariyem vardır. Piyano çalmayı merak ederek … Beyin evine gelen bir öğretmenden diğer cariyelerle beraber ders almaya gitmiş.</p>
				<p class="e-paragraf">Henüz acemi, henüz hayata dair bir şey bildiği yok. Hayatı tanımayan bir kızı öyle her yere göndermek bence uygun olmadığından, piyano derslerine bu şekilde devam etmesini yasakladım. Kendisine piyano alacağımı da vaat ettim. Şimdi aklıma yine o geldi de…” diye halini açıkladı. Derken esmer kadın ayağa kalkarak “Evet efendim! Siz benim en kabiliyetli öğrencimi elimden aldınız. Ben ötekilere bir şey öğretemiyorum. Sanırım beş hafta oldu, o kızı dersimden uzaklaştırdınız. Şimdiye kadar daha ileriye giderdi.” deyince Rakım bu tesadüfe şaşırarak: </p>
				<p class="e-paragraf">Rakım: Demek oluyor ki muallimesi sizdiniz madam.</p>
				<p class="e-paragraf">Madam: Evet efendim, o şerefle müşerref idim. </p>
				<p class="e-paragraf">Rakım: Estağfirullah! Fakat…</p>
				<p class="e-paragraf">Madam: Yok, kızın ahlakı için yasakladıysanız tamam özrünüz kabul edildi. Çünkü arkadaşları pek şeytan şeylerdi.</p>
				<p class="e-paragraf">Matyo: Güzel ama, şimdi bunun çaresi?</p>
				<p class="e-paragraf">Rakım: Vallahi efendim çaresi madama bizim kız için rica etmektir ama …</p>
				<p class="e-paragraf">Matyo: Evet, işte o “aması” fena… Ben de bilirim ki fena… Zira bizim baba Rakım öyle bir liraya falan öğretmen getirtmez ki!..</p>
				<p class="e-paragraf">Esmer madam: Özellikle de ben Rakım Efendiye bir liraya gitmem. Daha çok, bir şey için gitmek isterim.</p>
				<p class="e-paragraf">Orada bulunanların hepsi: Nedir bakalım o şey?</p>
				<p class="e-paragraf">Esmer madam: Büyüktür efendim büyük. Rakım Efendinin dostluğu! Eğer beni dostluğu ile ödüllendirirse her hafta … Beyden çıkınca onun cariyesine de giderim.</p>
				<p class="e-paragraf">Rakım: (Büyük bir teşekkürle) Demek oluyor ki bizi iki başlı ihya edeceksiniz efendim.</p>
				<p class="e-paragraf">Esmer madam: İşte benim pazarlığım budur! İşinize gelirse…</p>
				<p class="e-paragraf">Esmer madamın adı, Jozefino’dur. Madam Jozefino, Rakım’a bu imkanı sunması üzerine yalnız Rakım’ı değil, bütün herkesi memnun etmişti.</p>
				<p class="e-paragraf">Jozafino: Bak yalnız bir şey var ki o olmaz ise olmaz. İyi bir piyano isterim. Öyle olur olmaz piyanoya parmaklarımı dokunduramam. En azından 800 frangı gözden çıkarmalı.</p>
				<p class="e-paragraf">Herkes: Öyle ya!..</p>
				<p class="e-paragraf">Rakım: Olur olmaz piyanoya parmak dokundurmanıza ben de izin vermem. Lakin piyanoyu seçebilmekte âcizim. Hangi piyanoyu beğenirseniz emrediniz şimdi alayım.</p>
				<p class="e-paragraf">Jozefino: Buradan çıkınca beraber gideriz.</p>
				<p class="e-paragraf">Rakım Jozefino’nun sunduğu bu imkana teşekkür etti. Gerçi Jozefino şu ihsanı Rakım’dan ziyade Canan’ın hatırı için sunduğunu açıklasa da biz meselenin iç yüzünü biliyoruz. O … Beyin cariyeleri pek havayi olduklarından bir şey öğrenemezlerdi. Canan ise kendisine gösterilen dersi hemen aldığından ileride … Bey, cariyelerinin hiçbir şey öğrenemediklerini söylerse, Jozefino “İşte filan kızcağıza da onlara verdiğim dersi verdim, pek güzel öğrendi, bunlar ise gayret etmedikleri için öğrenemediler.” diyebilmek niyetiyle işi bu şekle getirmişti. Neyimize lazım? Rakım’ın ihtiyacı bir muallime idi. İstediğinden iyisini hem de bedavaya buldu.</p>
				<p class="e-paragraf">Matyo’nun evinden çıktıktan sonra gittiler. Kulekapısı’nda bir mızıkacı dükkânına girip Jozefino’nun seçtiği oldukça iyi bir piyanoyu, yedi yüz franga aldılar. Rakım dört yüz frangını peşin verdi. Geri kalanı içinse, Jozefino’nun tavsiyesi üzerine, bir ay süre isteyip piyanoyu sırık hamalına yüklettiği gibi evine getirtti. </p>
				<p class="e-paragraf">Vay Canan’daki sevinç! Kız çıldıracak be! Öyle ki odada dadısının boynuna sarılmış yüzünü gözünü öper. Bu hali Rakım da gördü. Canım ne kadar duygulandı ya! Kızın bu kadar çok sevinmesi, Rakım’ın hislerini uyandırıp gözlerini yaşla doldurdu. Ve bu lütfu için Allah’a kalben yönelerek bu zavallı kızcağızı bu kadar sevindirmeyi nasip ettiği için teşekkür etti. </p>
				<p class="e-paragraf">Üç odadan ibaret olan evi, üç kişi aralarında paylaşmışlar, misafir kabul edecekleri yer olan salonlarını da döşemişlerdi. Madem sözü bu kadar açtık. Gelin şu evin içine bir göz gezdirelim.</p>
				<p class="e-paragraf">Evceğiz bir katlı idi. Zeminde mutfak, kiler, odunluk ve ev altı olup merdivenle çıkılınca ufak bir gezintiye varılır ve tam karşıya gelen camlı kapı açılınca salona girilirdi. Eski halinde üç odanın üç kapısıyla bir de hela kapısı salona açılırdı, fakat sonradan gördüğü tamirle Rakım bu biçimi değiştirdi. Kapılar bir koridor içinde kaldı. Hela karşıya gelen odanın sol tarafında kalır, bu halde odalara ve helaya yol veren koridorun yalnız sağ tarafı sokağa bakar ve odalar ışığını bu sokak tarafından alırlardı. Salonun sol tarafta üç penceresi olup ortadaki pencere, karşısında kalan kapıya uyum sağlaması için ona benzetilmişti. Hani, “yarık pencere” denilen camlı kapı gibi bir şeydi. Bu pencerelerin açıldığı taraf dört yüz arşın kadar küçük bir bahçeydi. Bu bahçenin zemini sokak zemininden yüksek olup, bahçeye salonun camlı kapısından da üç ayak bir merdivenle inilirdi. </p>
				<p class="e-paragraf">Evin şeklini ve bölümlerini anladınız ya! Şimdi bunun içini güzelce boyayınız, kağıtlayınız, yerlere âlâ kilimler döşeyiniz, salonun içine yarım takım kanepe, bir ayna ve bir konsol koyunuz. Aynanın iki tarafına güzel resimler asınız. İşte Rakım’ın salonunu gözünüzde canlandırmış olursunuz. Hele merdivenin yanındaki camlı kapıya karşı, duvara piyano koyulduktan sonra o mini mini salon ne kadar güzel olur!..</p>
				<p class="e-paragraf">Rakım’ın odası, sağ tarafta en başta bulunan odadır. Kapısından girdiğinizde sizi pencereler karşılar. Odanın sağ tarafı kütüphanedir. Sol tarafında Rakım’ın karyolası görülür. Kapıdan girildiği zaman her iki tarafta kalan boşlukta birer dolap vardır. İçi antika ve tuhaf birçok hırdavatla doludur.</p>
				<p class="e-paragraf">Bu odanın yanındaki oda Canan için ayrılmıştı. Aslında Rakım, Canan’ın odasının kendi odasına yakın olmamasını istemişti. Fakat dadı, bu odanın yüklüğü olmadığından burada rahat edemeyeceğini söyleyerek burayı Canan’a ayırmıştı. Odaya girildiği zaman sol tarafta bir karyola, sağ tarafta ufak bir konsol üzerinde bir güzel ayna, yanında iki çiçeklik, kapı tarafında bir tuvalet takımı, pencerenin önündeki küçük bir masa üzerinde dikiş malzemeleri görülüyordu.</p>
				<p class="e-paragraf">Bu arada şunu da hatırlatalım... Rakım’ın sadece bir tuvalet takımı olup o da Canan’ın odasında bulunduğundan sabahları orada hazırlanırdı.</p>
				<p class="e-paragraf">Dadının odasına gelince... Bu odanın penceresi olmayıp koridorun sonunda bulunan bir pencerenin bahçeden aldığı ışıkla yarım yamalak aydınlanırdı. Bu oda, eski zaman odaları gibi yüklü dolaplı bir şey olup, dadı kalfa karyolada yatmadığından alaturka yatak takımı yüklükte hazır bulunurdu. Bu oda aynı zamanda Rakım’ın da Canan’ın da sandık odalarıydı.</p>
				<p class="e-paragraf">Jozefino perşembe günlerini Canan’ın ders günleri olarak belirlemişti. İlk kez derse başlanılan perşembe günü Rakım Efendi de evdeydi ve saat 10 civarında madam geldi. Canan gelen hocanın kendi hocası olduğunu görünce madamı kucaklayıp yarı Türkçe yarı Çerkezce memnuniyetini dile getirdi. Madam Jozefino bir kelime Türkçe anlamadığından o da kızı kucaklayıp öptü ve Rakım’a “Mösyö Rakım, şu çocuğun dilini anlamam ya! Bunun gözleri bana her şeyi pek âlâ anlatıyor.” dedi. Rakım Jozefino’nun Canan için gösterdiği bu muhabbete memnun ve müteşekkir olup, zavallı kızı sadece öğrenci olarak değil kız kardeş olarak da kabul etmesini tavsiye etti.</p>
				<p class="e-paragraf">Jozefino, Rakım’ın salonunu pek güzel buldu. Hele salondan bahçeyi izleyip düzenlenişini, temizliğini görünce fazlasıyla memnun oldu.</p>
				<p class="e-paragraf">Jozefino: Mösyö Rakım evinizi pek beğendim. Ne zevklere sahipmişsiniz! Vallahi kutu gibi bir saloncuk, odalarınızı da görmek isterim.</p>
				<p class="e-paragraf">Rakım: Madam, bundan başka yerlerimiz yalnızca yatak odalarımızdan ibarettir.</p>
				<p class="e-paragraf">Jozefino: Çocuk olmayınız! Biz dost değil miyiz? Yatak odaları olsun!.. Göreceğim. </p>
				<p class="e-paragraf">İnsanoğlunun bu denli serbest oluşuna doğrusu şaşılır.</p>
				<p class="e-paragraf">Bu söz üzerine Rakım odaları Madam Jozefino’ya gösterdi. Canan’ın yeteneğini uzun uzadıya tarif etmek gerekir mi ya? Jozefino odaları tertemiz buldu. Her şey yerinde, intizamlı. O kadar memnun oldu ki, böyle bir eve, böyle bir cariyeye sahip olmasının Rakım Bey için ne büyük saadet olduğunu bin kez tekrar etti. Rakım, dadısı Fedayi’yi takdim ederken annesi yerinde olduğunu anlatınca madam onu da iltifatlara boğdu.</p>
				<p class="e-paragraf">Bugün Canan’ın Rakım Efendinin evine gelişinin üçüncü ayıydı ve özellikle Jozefino bir aydan beri Canan’ı görmemişti. Bu sürede Canan’ın seçilip güzelleştiğini, yüzüne renk geldiğini görünce sevinçle dersini yarım saat içinde verip bitirdi. Sonra Rakım ile Canan hakkında şu bir iki kelimeyi ifade etti: </p>
				<p class="e-paragraf">Jozefino: Uzatmayınız Mösyö Rakım! Cariyeniz pek güzel, pek zeki, pek anlayışlı.</p>
				<p class="e-paragraf">Rakım: Daha, yavaş yavaş açılır madam!</p>
				<p class="e-paragraf">Jozefino: Onu demek istemiyorum! Siz de gençsiniz, o da! İki genç bir yerde, fena âlem değildir ha!</p>
				<p class="e-paragraf">Rakım: Yok, işte bu düşünceniz yanlıştır.</p>
				<p class="e-paragraf">Jozefino: Niçin sanki, ayıp bir şey mi? </p>
				<p class="e-paragraf">Rakım: Ne ayıp olacak? Özellikle benim cariyemdir.</p>
				<p class="e-paragraf">Jozefino: Öyle ise ne…</p>
				<p class="e-paragraf">Rakım: Ama ben kendisini kız kardeşim gibi seversem memnun olacağım. </p>
				<p class="e-paragraf">Jozefino: Durunuz bakalım, o sizi kardeş gibi sevecek mi?</p>
				<p class="e-paragraf">Rakım: Benden kardeşlikten başka bir şey görmezse ne yapacak? Elbet o da beni kardeş gibi sevecek.</p>
				<p class="e-paragraf">Jozefino: Onlar bugünkü lakırdılar kuzum. Durunuz bakalım, biraz daha zaman geçsin de… Siz de melek misiniz sanki? Bir güzelden istifade etmeyi protesto mu ettiniz? </p>
				<p class="e-paragraf">Rakım: Yok, Canan’ı bu yolda terbiye etmek istemem.</p>
				<p class="e-paragraf">Jozefino: Neyse sizi tebrik ederim dedim aaa!</p>
				<p class="e-paragraf">Bu sırada saat on bir buçuğa gelmişti. Jozefino bu sözleri bitirdikten sonra Rakım’a, Canan’a ve Fedayi’ye veda ederek çıktı, gitti.</p>
				<p class="e-paragraf">Bu Canan’ın nasıl bir niyetle alınmış olduğunu hatırlarsınız ya! Güya ihtiyar Fedayi’yi rahat ettirmek için alınmıştı. Öyle değil mi? Halbuki bîçare Fedayi hâlâ mutfaktan çıkmamıştı.</p>
				<p class="e-paragraf">Canan’ın kendisine yardımı, yalnızca yukarı hizmetini üstüne almasından ibaretti. Haftada bir gün çamaşıra girişir, diğer vakitlerini ise giyinmiş kuşanmış olarak dersiyle, dikişiyle geçirirdi. Hele piyano geldikten sonra artık bir dakikasını boş geçirmemeye başladı. Dersten usansa piyanoya, piyanodan usansa dikişe oturur, sadık Fedayi ise kızcağız ne kadar kendisini eğlendirirse o kadar memnun olurdu.</p>
				<p class="e-paragraf">Fedayi’nin bu kızı Rakım’dan kıskanmamasına şaşıracak mısınız? Kıskanması ne mümkün. Fedayi’nin elinden gelse kızı hemen kaptığı gibi Rakım’ın koynuna koyacağı belliydi. Hatta “Benim beyim melek midir nedir? Karşısında huri gibi bir kız gezdiği halde, asla alıcı bir gözle baktığı yok.” diye canı dahi sıkılıyordu. Ne zaman moda bir kumaş çıksa dadı kalfa Rakım’a rica ederek “Gençtir, giyinsin kuşansın, karşında temiz gezsin.” diye mutlaka aldırırdı. Aldırdığı anda nerede güzel biçki biçen bir hanım varsa götürüp rica minnet en yeni moda bir elbise biçtirir ve kızın kendisine diktirip giydirirdi. Sonra Canan kumaşı biçmek için dahi kimseye muhtaç olmadı ya! Hangi entari kendisine daha güzel olursa onu söker ve onun üzerinden yenisini biçip, sonra ikisini dikerek isteğine ulaşırdı. Zavallı kızcağız endam düşkünü, güzellik fakiri değildi ki giydiği kendisine yakışmasın. Ne giyerse kendisine kaşık gibi yakıştırırdı.</p>
				<p class="e-paragraf">Okuyucular içinde bu kadar saadeti Rakım için çok görenler varsa, haksızlık etmiş olduklarını kendilerine hatırlatırız.</p>
				<p class="e-paragraf">Bir adam, yedi sekiz sene gece gündüz demeyerek, göz nuru dökerek iyi bir tahsil için gayret ettikten sonra bu kadar mükâfata bile sahip olmazsa tahsilin, ilmin ne meziyeti kalır?</p>
				<p class="e-paragraf">Tahsilde Canan nasıl hızlı ilerlerse, İngiliz kızları da o süratle ilerlemektedirler. Bunlar her ders kırk elli kadar Türkçe kelimeyi hocalarına sorup, deftere kaydederek ezberlerlerdi. Şu ara çat pat dili kullanmaya bile başlamışlardı. Hele okuma ve kitap hususunda, başkalarının diğer hocalardan bir sene de öğrenemeyecekleri şeyleri bunlar öğrenmişlerdi.</p>
				<p class="e-paragraf">Rakım hakkında ailece gösterilen hürmet ve riayete dayanarak daha fazla gelişen muhabbet gereğince Rakım, bazı akşamlar yemeğe bile kalıyordu. Hele bir pazar günü ailece Kağıthane’ye gidilmiş ve Rakım’ın da onlara eşlik etmesi hepsini memnun etmişti. Bu münasebet ve bu muhabbet bu kadarıyla kaldı.</p>
				<p class="e-paragraf">Mister Ziklas’ın her İngiliz gibi denize merakının olması ve Rakım’ın da bu merakta Mister Ziklas’dan aşağı kalmaması Mister Ziklas’ın iki çifte sandal almasına sebep oldu. Bu iki sandalı Salıpazarı limanında muhafaza etmesi için Rakım’a verdiler. Bazı pazar günleri Rakım sandalı Tophane iskelesine getirerek İngilizlerle orada buluşup sandala binerler, Kadıköyü’ne, Adalara doğru yelken açarlardı. Fakat bu sandal gezintisi başka türlü yorumlanabileceğinden birkaç satır açıklama yapmalıyız.</p>
				<p class="e-paragraf">Can ile Margrit’in, sandal gezintisine çıkıldığı zaman, kendilerine özel denizci kıyafeti giymeleri alışkanlıklarıydı. Bu elbise; başta ruganları, gemici şapkaları -ki bunların etrafını mavi bir kurdele kuşatmış ve yine mavi kurdele çene altına geçirilmiştir- saçlar kuru kuruya toplanıp omuzlar üzerine salıverilmiştir. Arkada beyaz bir frak gömleği, ki yakaları mavi olup devrik yerinde birer beyaz çapa resmi vardır. Gömleğin kolları daha mavidir. Bu gömleğin üzerinde şinelvari kısa bir yağmurluk vardır. Bu, gerekli olduğu zaman kullanılırdı. Ayakta dizden yukarıya kısa ve beyaz bir fistan. Bu da mavi kurdeleden askılar ile omuzlara tutturulmuştur. Fistanın üzerinde mavi kuşak. Özellikle yün bir kuşak. Ayakta dizden yukarı kadar birer beyaz çorap. Bunun üzerine baldırlara kadar yüksek birer çift mavi potin. İşte bir de yarım değir mi mavi canfesten bir boyun bağı bu giysiyi tamamlardı.</p>
				<p class="e-paragraf">Bu iki genç tayfa kürek oturaklarına oturdukları zaman Ziklas dümen yenesini ele alır ve Rakım ile Misters Ziklas karşı karşıya otururlardı. Yelken fora etmek, yelken sarmak iki genç tayfanın işi olup şayet kürek çekmek icap ederse, o zaman dümen yenesini Misters Ziklas eline alıp kocası ile Rakım ve iki güzel tayfa küreğe geçerlerdi. Sandalın içinde çerezlenecek ufak tefek her şey bulunduğu gibi, âlâsından İngiliz biraları dahi eksik olmazdı. Bu sandal seyahatlerinde zevke sefaya Rakım doyamazdı. Hele hava düşüp de kürek çekmek zorunda kalındığı zaman, büyük kız pruva tarafından birinci hamlede, Rakım ikincide, küçük kız üçüncüde ve babaları dahi dördüncü hamlede bulunduğundan, İngiliz gemicileri gibi küreklere eğilerek asılırlardı. Bu asılmada ta arka üzerine yatıncaya kadar yaslandıklarından bu yaslanmada yan tarafta kalsalar bile Rakım büyük kıza, küçük kızda Rakım’a yaslanır ve Rakım bundan fazlasıyla zevk alırdı. Fakat annelerine veya babalarına kötü bir zan hissettirir mi dersiniz?</p>
				<p class="e-paragraf">Vay! Rakım’da böyle hevesler de vardı ha? </p>
				<p class="e-paragraf">Niçin olmasın? Size Rakım’ı melektir diye mi anlattık? Bununla birlikte Rakım’ın aldığı zevk tamamen hissi ve vicdani bir şeydi. Bundan ötesini asla hatırına bile getirmediği için analarına ve babalarına en küçük şüphe sezdirmezdi.</p>
				<p class="e-paragraf">Sandal seyahati dedik de hatırımıza geldi. Bir gün Felatun Bey de Ziklas ailesiyle sandal seyahatine çıkmıştı. O gün hava biraz lodos olup Adalar açıklarında biraz büyükçe dalgalar oluşmuş, bu sırada deniz, sandalı karpuz gibi kaldırıp yere vurduğunda İngilizler bundan fazlasıyla zevk almışlardı. Oysa Felatun Beyin canı başına sıçramış “Anacığım anacığım!” diye bağırmıştı. Genç İngilizler bu bağrışmadan bir şey anlayamadılar ama beyin halinden korktuğunu hissettiler. Ve o günden sonra birkaç kez bu durumla eğlendiler. Hatta bu hali Rakım’ın kulağına kadar getirmişlerdi.</p>
				<p class="e-paragraf">Söz yine Felatun Beye mi geldi? </p>
				<p class="e-paragraf">Öyle ise haber verilecek ufak tefek birkaç şey daha olduğundan bu arada onları da söyleyiverelim.</p>
				<p class="e-sayfabasibaslik" id="toc_marker-4">Dördüncü Bölüm</p>
				<p class="e-paragraf">Kış gelmiş ve günler kısalmış olduğundan Rakım Efendi, İngiliz kızlarının derslerini akşam saat ikiden üç buçuğa kadar diye belirlemişti. Çünkü kendisi vakitlerine dikkat etmek hususunda bir İngiliz kadar titizdi. Her zaman saat ikiye birkaç dakika kala gelir, ikide derse başlardı. Ziklas ailesi ders akşamları saat yarımda gelerek akşam yemeğini birlikte yemelerini rica ettiklerinden bir akşam, Rakım yemeği bunlarla yemek için Beyoğlu’na erkence çıkmak lüzûmunu hissetti ve yola düştü. </p>
				<p class="e-paragraf">O akşam Tophane’den, Boğazkesen caddesiyle Firuzağa üzerinden Taksim’e çıkmayı kafasında planlamıştı. Tam o sırada Bazahanebaşı’nda Felatun Beye tesadüf etti. Yarı belinden aşağısı boza veya salep gibi bir şeye bulanmış bir vaziyette telaşla bozahaneye girmişti. Bunu o halde görünce: </p>
				<p class="e-paragraf">Rakım: Vay Beyimiz! Bu hal ne? Üzerinize boza dökülmüş desem bozahaneye yeni giriyorsunuz.</p>
				<p class="e-paragraf">Felatun: Vallahi birader sorma. Şurada bir aşçı dükkânından geçiyordum, herif camın iç tarafına, koca bir tabak içinde, mayonezli balık koymuş. Nasılsa ayağım sendeledi. Güya cama dokunmamak istedim ama beceremedim. İşte, mayonez tabağını üzerime giydim.</p>
				<p class="e-paragraf">Rakım: Allah Allah! Çok şükür ki cam bir yerinizi sakatlamamış!</p>
				<p class="e-paragraf">Felatun: İşte ben de ona şükrediyorum ya! Hem, demek oluyor ki bu akşam Beyoğlu’ndasınız. </p>
				<p class="e-paragraf">Rakım: Evet efendim. Bizim Mister Ziklas’layım.</p>
				<p class="e-paragraf">Felatun: Allah versin birader, Allah versin. Artık samimiyeti artırdınız.</p>
				<p class="e-paragraf">Rakım: Ne yapalım efendim! Çalışmalı.</p>
				<p class="e-paragraf">Felatun: (Alaysı bir ifadeyle) Canım çalışmalı ya. Şu matmazeller için söylüyorum. Seni ağızlarından düşürmüyorlar da. Kadınların dikkatini çekmek de sana özel bir başarı. Canına yandığım ben ne yapsam yaranamıyorum.</p>
				<p class="e-paragraf">Rakım: Öyleyse ben size bir akıl öğreteyim.</p>
				<p class="e-paragraf">Felatun: Vallahi lutfetmiş olurdunuz.</p>
				<p class="e-paragraf">Rakım: Ben kadınlara asla yaranmak hevesinde olmadığım için beni seviyorlar. Eğer siz de bu şekilde davranırsanız daha başarılı olursunuz.</p>
				<p class="e-paragraf">Felatun: Böyle deyiniz, bakalım beni aldatabilecek misiniz? Ben sizin ne saman altından su yürüttüğünüzü bilmez miyim? </p>
				<p class="e-paragraf">Rakım: Ne saman altından su yürüttüğümü bendeniz bilemiyorum. Eğer bunu bendenize gösterirseniz gerçekten siz bana lutfetmiş olursunuz.</p>
				<p class="e-paragraf">Felatun: Neyse! Başka zaman görüşür, konuşuruz. Müsaadenizle şu üstümü başımı biraz temizleteyim. Zira buraya kadar bu halde geldim.</p>
				<p class="e-paragraf">Zaten Rakım da yarım saat içinde İngilizlerin evinde olmak için acele ettiğinden, bunlar sözü burada kesip birbirlerinden ayrıldılar. Fakat Rakım, bizimkinin böyle aşçı dükkânındaki mayonez tabağını üstüne başına giymiş olmasına bir anlam veremedi. Nihayet İngilizlerin evine vardı. Ev halkı yemek için kendisini hazır beklediğinden hemen sofraya oturuldu. Çorbalar içilir içilmez Ziklas “Aman, bugün bizim uşak bir ala balık almış. Ben de mayonezli balığı pek sevdiğim için, öyle pişirmesini aşçıya sipariş ettim. Seversiniz ya Rakım Efendi!” diye sofra hizmetinde besleme kıza yardım eden aşçı kadına mayonezi getirmesini emretti. </p>
				<p class="e-paragraf">Kadın durdu. Ziklas emrini tekrar edince kadın bu sefer durmakla kalmayıp çehresinde de bir durgunluk belirdi.</p>
				<p class="e-paragraf">Ziklas bir daha üstelediğinde durgunluk daha da artıp kadın bütün bütün bozularak adeta kekeleye kekeleye mayonezin dökülmüş olduğunu bildirdi. Ziklas’ta hiddet! Rakım’da şaşkınlık!.. Ziklas “Canım birisi döküldüyse bir daha yapmak gerekmez miydi?” dediğinde aşçı kadın daha fazla bozularak mayonezin pek geç vakitte döküldüğünü, bir daha yapmak için yumurta ve limon bulmaya vakit kalmadığını bildirdi.</p>
				<p class="e-paragraf">Ziklas: Bereket versin ki Felatun Bey gelmedi! Gelseydi o Rakım Efendi gibi de değildir, misafir sayılır, utanırdık.</p>
				<p class="e-paragraf">Rakım: (Merak edercesine) Vay! Felatun Bey de gelecekler miydi? </p>
				<p class="e-paragraf">Ziklas: Evet, bu gün kendisini gördüm. Gelmesini rica ettim. “Alaturka on ikiye kadar gelirsem gelirim.” diye söz verdi. Karanlık oldu, gece oldu hâlâ yok. Bundan sonra gelmezler diye sofraya oturduk.</p>
				<p class="e-paragraf">Rakım: (Biraz şaşkın ve gülümseyerek) Madem ki şimdiye kadar gelmediler. Efendim demek oluyor ki gelmeyecekler.</p>
				<p class="e-paragraf">Uşak: (Rum olup, yarım yamalak bir Fransızca ile) Ya, ben Felatun Beyi dört yol ağzında gördüm, buraya doğru geliyordu.</p>
				<p class="e-paragraf">Ziklas: Ne vakit?</p>
				<p class="e-paragraf">Uşak: Güneş hemen hemen batmak üzereydi. </p>
				<p class="e-paragraf">Ziklas: Ben de şimdi zannettim. Artık gelmez ya Rakım Efendi.</p>
				<p class="e-paragraf">Rakım: Efendim! Kendisi söz vermiş olup, hizmetkarınız da buraya doğru geliyor olduğunu görmüşse mutlaka olağanüstü bir durum olmuştur!</p>
				<p class="e-paragraf">Rakım Mister Ziklas’a bu cevabı verirken göz ucuyla aşçı karıya baktı. Karıyı havuç gibi kızarmış görünce, aklından geçen tüm şüphelerden emin oldu. </p>
				<p class="e-paragraf">Acaba bu şüpheler neydi?</p>
				<p class="e-paragraf">Şimdilik bilinenleri anlatırdık ama aradan üç gün geçip işin aslı anlaşılmadan, zan derecesinde kalan karalamaları çoğaltmaya vaktimiz yoktur.</p>
				<p class="e-paragraf"> Neyse, güle oynaya yemek yenildi. Yemekten sonra derse başlanıp bir saat içinde de derse son verildi. Türkçeye başlanalı altı ay olmuştu. Bu süre zarfında kızlar okuyup yazmayı öğrendikleri gibi ufak ufak kelimeleri, cümleleri yanlışsız olarak okuyor hatta kurulan cümlelerin anlamlarını çıkartabiliyorlardı.</p>
				<p class="e-paragraf">Dersten sonra Rakım gitmek için izin istedi. Mister Ziklas “Mösyö Rakım, işiniz yoksa biraz daha kalsanız eğlenebilirdiniz. Matmazeller bize biraz mızıka çalarlar, birkaç şarkı okurlar.” deyince Rakım bu davete teşekkür edip, rica ettikleri gibi biraz daha kalmaya karar verdi. Kızlar ikisi birlikte piyano başına oturarak dört el ile ahenk tutmaya başladılar. </p>
				<p class="e-paragraf">Rakım bir köşeye dayanmış can kulağıyla dinliyordu. Birkaç alafranga hava çalıp birkaç şarkı söyledikten sonra o zamanların pek moda olan “ey sabâ esme nigârım uykuda” şarkısını piyano ile çalmaya başlayınca Rakım duygulandı. Derken Mister Ziklas bu şarkıyı söylemesi için Rakım’dan ricada bulunmasın mı? Alafranga bir delikanlıdan veya kızdan böyle bir şarkı rica ettiklerinde geri çevirmek ayıp olduğundan, bir de Rakım’da musikiye karşı âlâka bulunduğundan alçak perdeden başlayıp yavaş yavaş, tizleşe tizleşe piyano ahengine kadar çıkıp şarkıyı seslendirdi. </p>
				<p class="e-paragraf">Güzel söylemiş olduğu için İngilizler beğendiler sonra da kızlar şarkının güftesini yazdırmak ve Türkçesini mısra mısra Fransızcaya tercüme ettirmek için Rakım’ın başına toplandılar. O güzel şarkının her sözü büyü gibi olduğundan, mısraları Fransızcaya çevirdikçe bu güzelliğe, inceliğe yalnız kızlar değil, valide ve pederleri de hayran oldular. Kızlar tercümeyi bitirdikten sonra Rakım’dan şarkının sözlerini hece hece nota üzerine yazmasını rica ettiler. Sonra da oturup şarkıyı Türkçe olarak meşk etmeye başladılar. Gerçi ilk defasında uyduramadılarsa da yavaş yavaş yoluna koyacakları belliydi. </p>
				<p class="e-paragraf">Rakım saat dörtten sonra İngilizlerin yanından kalkıp faytona binerek evine yöneldi. O esnada zihnini meşgul eden yegane şey Felatun Beyin mayonez meselesiydi. Felatun Beyin de o akşam Ziklas’ın evine davetli olmasını ve tam Asmalı Mescit Sokağı’na girdiğini uşak gördüğü hâlde davete gelmemiş olmasını, üstelik Rakım’ın onu üstü başı mayonezli görmesini düşündükçe Felatun Bey hakkında hiç de güzel şeyler ortaya çıkmıyordu.</p>
				<p class="e-paragraf">Evine geldiğinde dadısının ihtiyarlık sebebiyle uyumuş, yalnız Canan’ın kendisini beklemekte olduğunu görmüştü. Aman ya Rabbi! Bu Canan kız günden güne ne kadar güzelleşiyordu. Ne kadar nazik, tatlı dilli, şen bir kız çıktı. Yüzünü gördükçe insana ferahlık, huzur gelmemesi imkansızdı. Türkçeyi lâyıkıyla öğrenmişti. Ancak Çerkezlere mahsus bir edayla konuştuğundan, konuşurken insanın içini tatlı tatlı ürpertirdi.</p>
				<p class="e-paragraf">İşte bu hislere kapıldı ama Canan hakkında düşünceleri çok farklı olduğundan iç çekerek tüm duygularını bastırdı. Canan üstüne düşen vazifeleri yerine getirip, dersle ilgili birkaç şey sorduktan sonra odasına çekildi. Yattılar.</p>
				<p class="e-paragraf">Ertesi ve daha ertesi günler Rakım’ın zihnini meşgul eden şey hep mayonez meselesiydi. Bir de ikinci bir konu vardı: Akşam üzeri evine geldiğinde Canan kendisine bir mektup verip “Hani ya o her zaman frenkten pusula getiren uşak yok mu? İşte o getirdi.” dedi. Rakım mektubu açtı, baktı ki Can ile Margrit tarafından yazılmış. </p>
				<p class="e-paragraf">Tercüme edilmiş hali şudur: </p>
				<p class="e-paragraf"><span class="e-italik">“Aziz hocamız!</span></p>
				<p class="e-paragraf"><span class="e-italik">Bugün pederimiz Felatun Beyi görmüş. Geçen akşam bize gelemediği için çok sitemler edip yarın akşam mutlaka ama mutlaka gelmesini rica etmiş. O da söz vermiş. Biz de onun gelişinden sizin gelişiniz kadar haz alamadığımızdan yemek vaktinden önce gelmenizi mutlaka rica ederiz. Zannederiz ki sevdiğiniz iki talebenizi iç sıkıntısından kurtarmak için bu ricamızı kabul edersiniz.</span></p>
				<p class="e-paragraf"><span class="e-italik">Margrit-Can”</span></p>
				<p class="e-paragraf">Rakım mektubun bu şiirsel üslubuna fazlasıyla şaşırdı. “Acayip! Kızlar Felatun Beyin gelişinden hoşnut olmuyorlarmış. Ben onlara kendimi sevdirecek hiçbir muamelede bulunmadım. Görevimi yerine getirmekten başka hiç bir şey düşünmedim. Acaba Felatun Bey kendisinden nefret ettirecek ne gibi bir davranışta bulundu? Sakın mayonez meselesinden bir şüpheye düşmüş olmasınlar. O hem daha yeni, hem de kimsenin anlayamadığı bir olay. Sevdiğimiz iki öğrencimizi can sıkıntısından kurtaracağımızı ümit ediyorlarmış. Benim onları sevdiğimi ne anlamışlar? İşin içinde bazı gariplikler var ama bakalım, sonra anlarız.”diye düşüncelere dalmıştı. </p>
				<p class="e-paragraf">O gün perşembe olduğu için saat on buçuk sularında piyano hocası Jozefino geldi. Rakım’ı orada bulunca memnun olmakla beraber, sevgiden kaynaklanan bir siteme başladı: </p>
				<p class="e-paragraf">Joefino: Vay Mösyö Rakım! Size buralarda rastlanır mıydı? Siz de buralara gelir misiniz?</p>
				<p class="e-paragraf">Rakım: Bir adam evine gelmez mi madam? </p>
				<p class="e-paragraf">Jozefino: Her adam evine gelir ama sizi öyle göremedim işte. Aylar geçti, sizi hiç göremedim.</p>
				<p class="e-paragraf">Rakım: Gerçi, meşguliyetin çokluğu bize bu kusuru ettirdi.</p>
				<p class="e-paragraf">Jozefino: Ben orasını bilmem. Bizim pazarlığımız ne idi? Bir hocanın hakkını vermezlerse, o hoca hizmeti terk etmekte haklıdır.</p>
				<p class="e-paragraf">Rakım: Evet! Orası öyle madam. Fakat sizin bu güzel niyetiniz benim bu kabahatimi de affettirir. </p>
				<p class="e-paragraf">Jozefino: Edemeyecek. Çünkü meşguliyetiniz… Hani şu sizi benim sohbetimden, dostluğumdan uzak tutan meşguliyetinizin ne olduğunu biliyorum. Galiba o domates gibi İngiliz kızları gözlerinize pek parlak göründü. Öyle ki sizi gerçekten seven dostları hiç göremiyorsunuz. </p>
				<p class="e-paragraf">Rakım: Estağfirullah madam! Vallahi dediğiniz şey hatırıma bile gelmiyor. Siz beni biliyorsunuz ya.</p>
				<p class="e-paragraf">Jozefina: İşte bildiğim için söylüyorum ya! Azarlamalarımda pek haklıyım. Zira haftada iki kez Beyoğlu’na geldiğiniz, hatta gelmeye mecbur olduğunuz halde Jozefino dostunuzun evine bir selâm dahi bırakmıyorsunuz.</p>
				<p class="e-paragraf">Rakım: İşte şimdi büyük bir kabahat daha işlediğimi hissettim. O da henüz evinizin semtini bile sorup öğrenmediğimdir. Vallahi madam azarlamaya hakkınız var. Azarlayınız. Hatta isterseniz bir baston vereyim de dövünüz. Fakat ne ceza verecekseniz şimdi veriniz de hiç olmazsa kendimi affedilmiş göreyim.</p>
				<p class="e-paragraf">Jozefino: Ne ceza vereceksem mi?</p>
				<p class="e-paragraf">Rakım: Evet efendim.</p>
				<p class="e-paragraf">Jozefino: Vereceğim cezayı kararlaştırdım. Zamanını bulur da veririm.</p>
				<p class="e-paragraf">Rakım: Ben yarın akşamdan başlayarak her Beyoğlu’na çıkışım da size uğramayı vazife bilirim.</p>
				<p class="e-paragraf">Bu karşılıklı konuşmadan sonra, kendisini bekleyen Canan’a hitap ederek: </p>
				<p class="e-paragraf">– Vojons Ma petite! As-tu apris ta leçon? (Bakalım mini miniciğim dersini öğrendi mi?)</p>
				<p class="e-paragraf">– Quı madame. (Evet hanımım.)</p>
				<p class="e-paragraf">Rakım: O ne? Benim Canan Fransızcada mı öğreniyor?</p>
				<p class="e-paragraf">Jozefino: Fransızca öğrenmezse biz kendisiyle nasıl konuşabiliriz ya? O Fransızca öğrenmesin de ben mi Türkçe öğrenmeye mecbur olayım? </p>
				<p class="e-paragraf">Canan: (Utanarak) Evet efendim! Madam beni zorluyor da…</p>
				<p class="e-paragraf">Rakım: Ne kızarıp yanıyorsun ya? Sanki bir suç mu işliyorsun? İşte pek güzel! Fakat öyle ağızdan Fransızca öğrenilmez. Onu …</p>
				<p class="e-paragraf">Canan: Ben ağızdan öğrenmiyorum efendim. Yazıyorum.</p>
				<p class="e-paragraf">Rakım: Ne yazıyorsun bakayım?</p>
				<p class="e-paragraf">Canan gidip bir defter getirdi. O deftere Türkçe yazı ile birçok Fransızca kelime yazılmış olduğunu gördü. Rakım, böyle Fransızca öğrenilemeyeceğini, öğrenmenin mümkün olmadığını, bunun için de kendisine Fransızcayı öğreteceğine söz verdi. Bu karara Canan’dan ziyade Jozefino memnun oldu.</p>
				<p class="e-paragraf">Evet Canan Fransızca öğrenmekten memnun değildi. Ancak yaratılıştan çok zeki olan bu kızın şimdiye kadar bu zekasını hiç kullanmamış olması, sevmediği bir şeyi öğrenmesine de engel değildi. Kızın kafası o kadar iyi çalışıyordu ki, Jozefino bir kere anlattığı dersi bir daha anlatma lüzumunda kalmıyor, kızın her şeyi mükemmel bir biçimde öğrendiğini görünce şaşırıyor ve kıza sevgisi arttıkça artıyordu.</p>
				<p class="e-paragraf">Yani demek isteriz ki Canan, Rakım’ın o akşamdan başlayarak verdiği Fransızca dersini Türkçe ve musiki dersleri gibi hızla öğreniyordu. </p>
				<p class="e-paragraf">Ha! Canan’ın Türkçesinden bir hayli zamandır haber vermedik. Canan olur olmaz her şeyi kaleme almaya başladığı gibi her yeni kitabı da okuyup anlamaya başlamıştı. Hatta Rakım, kendisine kestirme yoldan Farsça ve Arapça da gösteriyordu.</p>
				<p class="e-paragraf">Ertesi gün Rakım hem Jozefino’ya, hem de Ziklas’a gideceği için erkenden -yani saat on bir de- Beyoğlu’na indi. Ve Jozefino’nun Posta sokağında olduğunu öğrendiği evine vardı. </p>
				<p class="e-paragraf">Jozefino evinde Rakım’ı bekliyordu. Bonjur madam, bonjur mösyö ve hal hatırın sorulmasından sonra dereden tepeden konuşmaya başladılar. Özellikle Canan hakkında pek güzel sözler söylediler. Jozefino kızın zekasına hayran olup güzelliğini de zararsız bulurdu. Yanı başında bir kız yattığı, hem de kendi malı olduğu halde Rakım’ın bu kızdan etkilenmemiş olmasına şaşıyordu.</p>
				<p class="e-paragraf">Lakin Jozefino’daki iç sıkıntısı neydi öyle? Evet, güzel güzel konuşuyor gibi görünse de sanki zihninde başka bir şey varmış da onu bir türlü söyleyemiyormuş gibi davranıyordu. Derken bir konu daha açıldı.</p>
				<p class="e-paragraf">Jozefino: Mastika5 içer misiniz Mösyö Rakım? </p>
				<p class="e-paragraf">Rakım: Vallahi madam ne içerim diyebilirim, ne de içmem diyebilirim. Arada sırada içtiğim oluyor. Fakat müptelası da değilim.</p>
				<p class="e-paragraf">Jozefino: Vallahi efendim! Sizin memleketinizin en güzel şeylerinden bir tanesi de mastikadır. Ben pek seviyorum. Hem size bir sırrı mı vereyim. Türkler gibi her akşam ben de mastika içiyorum ama az, üç dört kadeh kadar.</p>
				<p class="e-paragraf">Rakım: Fena etmiyorsunuz efendim. Az içilirse güzel şeydir.</p>
				<p class="e-paragraf">Jozefino: Ismarlayayım mı?</p>
				<p class="e-paragraf">Rakım: Siz bilirsiniz efendim.</p>
				<p class="e-paragraf">Jozefino hizmetçisi Mari’yi çağırdı, rakıyı ısmarladı. Zaten hazırlanmış olduğundan Mari hemen getirip odanın orta yerindeki masanın üzerine koydu. Madam iki kadehe birer parça şey koydu, “sıhhatinize” diye Rakım’la kadeh kaldırıp içtiler. Jozefino, Rakım’ın gözlerinin odadaki piyanoya takıldığını fark etti.</p>
				<p class="e-paragraf">Jozefino: Size biraz gitara çalsam, birkaç da romans denilen şarkılardan söylesem memnun olmaz mısınız? </p>
				<p class="e-paragraf">Rakım: Sevincimden çıldırırım bile.</p>
				<p class="e-paragraf">Bu arada birer kadeh daha alındıktan sonra Jozefino gitarasını ele aldı. Önce bir giriş yapmış, arkasından tekrar rakı teklifinde bulunmuştu. Rakım ona aynı hızda eşlik edemeyeceğini söyleyince Jozefino bu ortamın tadını çıkarmak istediğinden girişin ardını pek hızlı getirmiş, şarkının sonlarını pek ince, pek hüzünlü söylemişti. </p>
				<p class="e-paragraf">Fasıl bittiğinde, havayı tazelemek niyetiyle Rakım sadece yarım kadeh içki almış, Jozefino’nun kadehini de isteği üzerine doldurmuştu. Artık Jozefino’da gözler başkalaşmış fakat iç sıkıntısı daha da artmış, içi içine sığmamaya başlamıştı. Bu arada Rakım, “Şimdiye kadar size gelmemekle ne büyük kusur ettiğimi şimdi anlıyorum.” deyince, Jozefino ayağa kalkarak, “Bakın şimdi, siz aklıma getirdiniz. Hani, ben size ceza verecektim?” diye Rakım’a yakınlaştı. </p>
				<p class="e-paragraf">Rakım: Artık cezaya gerek kaldı mı efendim? Bana bu kadar iltifat gösterdikten sonra nasıl ceza vereceksiniz? </p>
				<p class="e-paragraf">Jozefino: Elbet vereceğim. Eski kabahatinizin cezasından mümkün değil vazgeçmem, diyerek Rakım’dan bir buse alma cesaretinde bulundu. </p>
				<p class="e-paragraf">Bu ani hareket, Rakım’a garip gelmedi. Çünkü o zamana kadar Rakım, madamın hareketlerinden bu işin sonunun nereye varacağını anlamıştı. Bir saat kadar daha sohbet ettikten sonra, saat yarıma geldiğinde, Jozefino’ya veda ederek Ziklas’ın evine doğru ilerledi. Kendi kendine düşünürken şansının bukelamun gibi her yerde böyle başka başka renk göstermesine de şaşırdı.</p>
				<p class="e-paragraf">İhtimal ki okuyuculardan bazıları anlatılan olayların üzerinden geçen bu bir saat içinde nasıl sohbet edildiğini sorarlar. Fakat hikâye tarzında, meselelerin ayrıntıları söylenmez, yazılmaz da. Bu ayrıntılar sezgiyle bilinir. Biz yalnız şu kadarını haber verelim ki, Rakım Jozefino’dan ayrılırken Jozefino kendisine “Sana kendimden bu şekilde sır vermem, muhabbet duymam gerçekten sevilecek bir adam olduğun gibi her halinle güzel ahlak ve edep göstermenden kaynaklanmıştır. Benim de aileler arasında bu yoldaki şöhretimin korunmasının gerekliliğini bilirsin. Artık bu yaşadıklarımızın saklanması gerektiğini anlamalısınız.” demiş, Rakım, kendisinden önce Madam Jozefino’nun böyle bir ricada bulunmasına teşekkür ederek çıkıp gitmişti. </p>
				<p class="e-paragraf">Vay, öyle ise bizim Rakım Efendi, Felatun Beyin dediği gibi saman altından su yürütenlerdendi. </p>
				<p class="e-paragraf">Evet efendim! Biz burada, bir meleğin halini tasvir etmiyoruz, dedik. Namusunun muhafazasını bilen, insan gibi yaşayan, gerçekten alafranga, zamanımızda yaşayan bir gençten söz ediyoruz. O akşam Rakım’ın yerinde olup da bütün bunlardan kendini geri çeken bir delikanlıyı bize gösterebilirseniz, bu hikâyeye onu alırız. Saman altından su yürütmek ve karda gezip izini belli etmemek Rakım gibi aklı başında delikanlıların işi olup bu hallerin zıddını ararsanız onun misalini de Felatun Beyde bulacaksınız.</p>
				<p class="e-paragraf">Canım hani şu ahlak noktasından bakıldığın da… İyi ya! Zamanımız gençlerinin genel durumlarından işte size iki örnek. Fikriniz hangisini tercih etmekteyse, onu onaylamakta hürdür. Hiçbirisini beğenmemekte yine hürdür ya!</p>
				<p class="e-paragraf">Bizim Rakım Efendi geç kalmak korkusuyla hızlı hızlı yürüyerek Asmalı Mescit’e vardı. Hem telaşın, hem de kendi durumunu garip bulmanın dalgınlığıyla Mister Ziklas’ın kapısını gereğinden fazla bir kuvvetle vurdu. Saat yarıma gelmiş ve ortalık –havanın da kapalı olmasından kaynaklanarak– kararmıştı. Kapı açılıp da içeriye girdiği zaman, Rakım’ın nasıl bir halle karşılaştığını hayalinizde canlandırabilir misiniz? Bakınız nasıl bir hal:</p>
				<p class="e-paragraf">İçeriye girer girmez iri bir karı Rakım’ın boynuna sarılıp kolları arasında sıkıştırarak Fransızca “Zalim niye geç kaldın? Gözlerim yollarda kaldı. Bu akşam mayonezi üstüne başına dökecek misin?” demez mi?</p>
				<p class="e-paragraf">Bu karının aşçı karı olduğunu ve mayonez meselesinin nasıl meydana geldiğini anladınız mı? </p>
				<p class="e-paragraf">Rakım hiç ses çıkarmadı. Çıkarmadı ama karı işi anladı. Derhal Rakım’dan özürler dilemeye başladıysa da Rakım mayonez meselesini karıya itiraf ettirmek için biraz nazlıca davranıp nihayet söyletti. </p>
				<p class="e-paragraf">Bu karı, anası yaşında, iri yapılı bir Fransızdı. Meğer Felatun Bey bu aşçı hanımdan hoşlanmış. O da onun gerek kendisinden, gerek parasından hoşlanmış ve hemen mercimeği fırına vermişler.</p>
				<p class="e-paragraf">İki akşam önce Felatun Bey, aşçı hanımı görmek için mutfağa geldiğinde raf üzerinde bulunan mayonez çanağını devirip bu halde yukarıya çıkamayacağını anlayınca sıvışıp gitmiş.</p>
				<p class="e-paragraf">Aşçı bu bilgileri verdi ama Rakım’a bunları kimseye söylememesi için sıkı sıkı rica etti. O da kendisine güvenebileceğini söyleyerek yukarı çıktı. </p>
				<p class="e-paragraf">Felatun Bey henüz gelmemişti. Ziklas ailesinden başka eş dosttan birkaç kadın ile bir erkek Rakım ile Felatun Beyi beklemekteydiler. </p>
				<p class="e-paragraf">Aradan on dakika kadar ancak geçmişti ki Felatun Bey geldi. Bu akşam da dostları bekletmiş olduğuna dair Ziklas birkaç söz söyleyecek olduysa da, Felatun Bey pederinin hasta olduğunu dile getirerek özür diledi. </p>
				<p class="e-paragraf">Sofraya oturuldu. Çorba içildi.</p>
				<p class="e-paragraf">Ziklas: (Aşçıya) İnşallah bu akşam mayonez dökülmemiştir. </p>
				<p class="e-paragraf">Bu sözü işittiği anda Felatun Bey gah Ziklas’ın, gah Rakım’ın, gah aşçının yüzüne baktıysa da, aşçıdan başka hiçbirisinin çehresinde kendi şüphelerini onaylayan bir ifade bulamayınca içi rahat etti.</p>
				<p class="e-paragraf">Rakım: Artık bir daha dikkat ederler de efendim, mayonezi dökmezler.</p>
				<p class="e-paragraf">Felatun: (Utancını saklamak istercesine) Ne olmuş efendim? Bir akşam mayonez mi dökülmüş? </p>
				<p class="e-paragraf">Ziklas: Evet! Geçen akşam aşçı, geç vakit mayonezi dökmüş de balığımızı yalnız haşlama olarak yedik. </p>
				<p class="e-paragraf">İşte mayonez hakkında söylenen sözler bu kadardı. Araya başka konuşmalar da girerek konuya son verilmiş oldu. Fakat Felatun Bey aşçıyı gördükçe mayonez aklına gelerek kendi kendine utanırdı.</p>
				<p class="e-paragraf">Sofrada yapılan konuşmaların içinde açıklama gerektiren, özel bir şey yoktur. Yalnız Osmanlıcanın ne kadar dakik, leziz bir lisan olduğuna fakat kolay yolla öğrenmek için bir çare bulunamadığına dair konu açıldığı sırada Can ile Margrit “Ey sabâ esme nigârım uykuda” şarkısının Rakım tarafından yapılan tercümesini orada bulunanlara naklederek onların hoşnutluğunu kazandılar. </p>
				<p class="e-paragraf">Bu arada Felatun Bey, topluluk içinde, Rakım’ın cahilliğini bir daha ortaya koyarak mayonez meselesinden dolayı kendisinin düştüğü utançtan daha büyüğüne Rakım’ı düşürmek istedi. Bu şarkının ilk mısraının “Ey sabâ esme nigarım” olarak değil, “Ey sabâ esmer nigârım” diye başladığını bildirdi. Hatta esmer demek olan Fransızca “blonde” kelimesini bile açıkladı.</p>
				<p class="e-paragraf">Rakım bu itiraza hiç ses çıkarmayıp yalnız garipçe bir tebessümle yetindi. Toplulukta bulunan Baron “T” Osmanlıcaya vakıf bir adam olduğundan hemen Felatun Beye karşılık verdi. Şarkının ilk mısraının “Ey sabâ esme nigârım uykuda” diye başladığını ifade etti. </p>
				<p class="e-paragraf">Margrit: Bir de efendim, Fransızca “blonde”, esmer demek midir? Bu kelimeyi bize hocamız “kumral” diye tercüme etmiştir. Sakın bunda da bir yanlışlık olmasın. </p>
				<p class="e-paragraf">Baron “T”: Hayır kızım! Pek güzel tercüme etmiş. “Blonde” demek Türkçe kumral ve sarışın demektir. Esmer “ebrun” kelimesinin karşılığı olabilir.</p>
				<p class="e-paragraf">İşte bu sözün de aslı ortaya çıkınca Felatun Beyin utancı katmerleşti. Rakım ortaya başka konular sürerek kendisini durumdan koruyabildi. </p>
				<p class="e-paragraf">Sofradan kalkınca orada bulunanların ricası üzerine, Margrit ile Can piyanonun başına oturup dört elle piyano çalarak ikisi birden “Ey sabâ…” şarkısını söylemeye başladılar. Şarkıyı üç gündür meşk etmiş olduklarından o kadar güzel söylediler ki, Felatun Bey de ister istemez beğendi.</p>
				<p class="e-paragraf">Kızlar bir ara polka havaları çalmaya başlayınca, heves edenler, kadın erkek çift çift kalkıp polkaya giriştiler. Böyle özel toplantıların zevki de ancak bu şekilde çıkardı. Alafranga âlemde yaşayanlar bunu bilirler. Misters Ziklas Rakım’a niçin dans etmediğini sorduğunda, kadril, lansiye gibi oyunları bildiğini, fakat polka ve vals oyunlarında başının döndüğünü söyleyerek özür diledi.</p>
				<p class="e-paragraf">Felatun ise beş dakikadır Margrit’e, bir defacık olsun kendisiyle oynaması için yalvarıyordu. Margrit nasıl olduysa, Felatun’un hatırını kırmayıp oyuna kalktı. Piyano başında yalnızca Can kalsa da tempoları idare etti. Felatun’un dans edişine diyecek söz yoktur. Zaten ayağında bombar gibi bir pantolon olur. Bu pantolonla rahat hareket edilemediğinden asla eğilmez, mum gibi dans ederdi. </p>
				<p class="e-paragraf">Ancak oyun sırasında nasıl olduysa, kazayla Margrit’in ayağına basmış, panikleyip durumu idare etmek için âni bir hareket yaptığı sırada da arka tarafında bir cayırtı duyulmuştu.</p>
				<p class="e-paragraf">Suizanna düşmeyiniz! Başka bir şey değildi. Siyah, oldukça dar olan bu çürük pantolonun arkası boydan boya yırtılmıştı. Arkasındaki kısa ceket, bu yırtığı örtmek için yeterince uzun değildi. Bereket versin ki o akşam ayağında iç donu vardı. Bazı zamanlarda bunu bile giymezdi. Zira alafrangalığın ölçülerinden biri de buydu. </p>
				<p class="e-paragraf">Sonra onu yolcu ettiler fakat topluluk bu hali görünce kahkahalarını bir türlü tutamadı. Felatun ise “adiyo” bile diyemeden çoktan savuşmuştu. </p>
				<p class="e-paragraf">Bu akşamın diğer olaylarına dair haber verilecek başka bir şey yoktur. Şu kadarı var ki, bir ara Rakım, talebeleri Margrit ve Can ile bir kenarda yalnız kalınca Felatun Beye dair dile getirmiş oldukları hoşnutsuzluğun kaynağını sormuştu: </p>
				<p class="e-paragraf">Can: Felatun Bey salon adamı değildir.</p>
				<p class="e-paragraf">Margrit: Kahvehanede bulunsa kendisine daha iyi yakışır. </p>
				<p class="e-paragraf">Rakım: Niçin böyle hükümler veriyorsunuz efendim? Gençtir, zekidir, anlayışlıdır, âlimdir.</p>
				<p class="e-paragraf">Margrit: Amma yaptınız ha! Kendi dilinin hecesi üzerine yanlışlar yapmış, şarkının ilk mısraında hemen yanlışı ortaya çıkmış bu adam, genç olmuş, güzel olmuş ne fayda?</p>
				<p class="e-paragraf">Can: Asıl mesele o değil efendim. Ben, salon adamı değildir, dedim. Çünkü salonda gördüğü bir kızı kahvehanede gördüğü kızlar gibi zannediyor.</p>
				<p class="e-paragraf">Rakım: Çocuktur.</p>
				<p class="e-paragraf">Margrit: Sizden büyük bir çocuktur.</p>
				<p class="e-sayfabasibaslik" id="toc_marker-5">Beşinci Bölüm</p>
				<p class="e-paragraf">Koca Rakım, Felatun Beyin kendisini mahcup etmek için ne kadar çalıştığını, üstelik çevirdiği her dolabın aslında kendisini mahcup ettiğini gördükçe onun adına daha çok üzüldü. Bu üzüntüyle evine kadar faytonla geldi. Felatun’un içinde bulunduğu durumu düşünmekten kaynaklanan dalgınlığı, tam pencerenin altına geldiği anda, Canan’ın çalmakta olduğu piyano sesiyle bozuldu. “O zavallı kız hâlâ beni bekliyor. Şimdi yüzünü gördüm mü yine hislerim kabaracak. Canım bu kızın beni bu kadar etkilemesinin sebebi nedir? Kendisini nasıl seviyorum bilmem ki? Jozefino’nun dediği gibi değil. Benim dediğim gibi de değil. Ne kardeşim gibi, ne de sevgilim gibi seviyorum. Bu da başka bir durumdur her halde. Bir muhabbet çeşidi de varsın bu olsun.” diye düşünürken bu arada arabacıyı gönderdi. Kapıyı çaldı. Hemen piyanonun sesi kesilip koşa koşa gelmekte olan Canan’ın ayak sesleri işitildi. Kapı açıldı. </p>
				<p class="e-paragraf">Rakım: Daha yatmadın ha Canan!</p>
				<p class="e-paragraf">Canan: Sizi bekledim efendim. Dadı kalfa yattı. </p>
				<p class="e-paragraf">Rakım: Öyleyse kendisini niçin piyano sesiyle rahatsız ettin? </p>
				<p class="e-paragraf">Canan: Kendisi izin verdi efendim, kendisi istedi. </p>
				<p class="e-paragraf">Rakım: Sana hocandan selâm var. Bu akşam kendisini gördüm. </p>
				<p class="e-paragraf">Canan: Oh! Ne kadar memnun oldum. Size güceniyordu. </p>
				<p class="e-paragraf">Rakım: Artık gücenmez. </p>
				<p class="e-paragraf">Bu sözleri söylerken Rakım’ı bir utanç, bir pişmanlık, bir şevk, bir muhabbet, bir korku, dehşet kısaca birbirine hiç uymayan binlerce şey sarmıştı. Fakat hepsini içine atıp öylece odasına çıktı. Canan kendisini soyundurdu. </p>
				<p class="e-paragraf">Rakım: E... Hocanı seviyor musun Canan?</p>
				<p class="e-paragraf">Canan: Gerçekten efendim, çok seviyorum. Ne kadar akıllı, yetenekli bir kadın!</p>
				<p class="e-paragraf">Rakım: O da seni seviyor. Hatta bu dersi benden çok senin hatırın için veriyor. </p>
				<p class="e-paragraf">Canan: Allah’a emanet olsunlar. </p>
				<p class="e-paragraf">Rakım, o gün vaktini nasıl geçirmiş olduğuna dair Canan’a birkaç söz daha söyledikten sonra başka bir konuya geçti.</p>
				<p class="e-paragraf">Rakım: İçin sıkılıyor mu Canan?</p>
				<p class="e-paragraf">Canan: Hayır efendim! Niçin sıkılsın?</p>
				<p class="e-paragraf">Rakım: Yok! Hani, gezmek istiyor musun diyorum. </p>
				<p class="e-paragraf">Canan: Ben ne bilirim efendim? Siz bilirsiniz, dadı kalfa bilir. </p>
				<p class="e-paragraf">Rakım: Eğer senin canın istese ve dadı kalfaya söylesen, götürmez mi?</p>
				<p class="e-paragraf">Canan: Götürür efendim. Niçin götürmesin. Ama, zaten benim canım da istemiyor. Hatta dadı kalfa götürmek istediği zaman da istemiyorum. Neme lazım? Eğlenecek birçok şeyim var. Kitaplarım, yazım, piyanom var. Ben rahatım efendim. Bahçem var. Dadı kalfa bana Salıpazarı’ndan küçük bir kazma, tenekeden küçük bir bahçe kovası aldı. Bahçeyle ilgileniyorum. Eğleniyorum. </p>
				<p class="e-paragraf">Rakım, “Aferin Canan!” diye eliyle kızın arkasını sıvamıştı. Ne dersiniz, kız elektriklenmiş gibi bir şeyler hissetmesin mi? Belirtisi, yüzünde bir kırmızılık oldu. Anlaşılan Rakım kızı odasına göndermek istemiyor, kız da pek gitmek istemiyordu. Ancak vakit oldukça geç olduğundan herkes odasına çekilip yattı. İhtimal ki ikisi de geç saatlere kadar uyuyamadılar. </p>
				<p class="e-paragraf">Hikâyemizdeki olaylardan da anlaşıldığı gibi, Rakım’ın zihnini şimdiye kadar böyle şeyler pek meşgul etmemişti. Bu arada asıl vurgulamak istediğimiz şey, hem Jozefino’nun, hem Canan’ın, hem de yeterince belli etmeseler bile İngiliz kızlarının hissettirdiği duygular Rakım’ı işinden uzaklaştırdı zannedilmesin. Rakım yine eskisi gibi çalışmalarını en iyi şekilde sürdürüyordu. Yazılarını yazıyor, Cenab-ı Hakk’ın ihsan ettiği gibi rızkını kazanıyordu. Bir de cimrilik denilen şey Rakım’ın aklından bile geçmezdi. Her ne kazanırsa evine, dadısına, Canan’a harcardı. Geliri çok fazla olduğu zaman israf etmez, kalan parayı dadı kalfaya verir, o da kendi sandığında saklardı. </p>
				<p class="e-paragraf">Rakım’ın nasıl yaşadığını anlamak isterseniz Canan’ın yaşam biçimine bakınız. </p>
				<p class="e-paragraf">Bundan önce de söylediğimiz gibi, İstanbul’da ne moda olursa bunu en önce alıp giyenlerden birisi de Canan olurdu. Giysilerinin yanı sıra Canan’ın dolabında elmas iğneler, yapma çiçekler, yüzük, küpe eksik değildi. Haftası geçmez Rakım, Canan’a en güzel çil paralardan altın, gümüş seksen yüz kuruş verirdi. Ancak Canan parayı ne yapacak? Sokağa çıkmaz, hiçbir şeye harcamaz ki... Hepsini dadı kalfasına verir, kalfa da bunları ayrıca biriktirip epey çoğalttıktan sonra Rakım’a verir, Canan için yüzük, küpe, saat gibi güzel şeyler aldırırdı. Sözü uzatmaya ne lüzum var? Bir beyefendinin eşi diyemeyiz ama -çünkü Canan’ın kocası yoktu- kibar bir çevrenin yaşadıklarından daha âlâsını yaşamak Canan’a nasip olmuştu. </p>
				<p class="e-paragraf">Buna karşılık Rakım’ın kazancının nereden olduğunu sormaya da gerek yok. Çünkü Rakım gibi çalışkan birisinin kazancının kaynağını biliyoruz. Haftada iki defa Beyoğlu’na ders vermeye giderken Jozefino’yu ziyaret eder, sonra gidip derslerini verirdi. Haftada bir gün Jozefino Rakım’ın evine gelir, onu orada bulursa havadan sudan konuşup şakalar yapar, böylece vakit geçirilirdi. İşte ilk bahara kadar durum böyle devam etti. </p>
				<p class="e-paragraf">Ancak hikâyesi farklı olan bazı durumlar var ki, burada onları anlatmaya mecburuz.</p>
				<p class="e-paragraf">Kısaca...</p>
				<p class="e-paragraf">Felatun Beyin pederi Mustafa Merakî Efendi, oğlunun bizlere anlatmış olduğu hastalığı on beş gün çektikten sonra eceliyle vefat etti. Allah rahmet eylesin. Babasının vefatı üzerine oğlu Felatun Bey ne de olsa erkek, başının çaresine bakabilir. Fakat kızı zavallı Mihriban Hanıma acınır.</p>
				<p class="e-paragraf">Adam sen de! Aylık yirmi bin kuruş geliri olan bir ailenin öksüzleri, öksüz mü sayılır?</p>
				<p class="e-paragraf">Böyle demeyiniz efendim! Ne de olsa öksüz işte, acınıyor. </p>
				<p class="e-paragraf">Yine anlatılan olaylardan birisi de şu: Felatun Bey, Mister Ziklas’ın evinde görünmez oldu. Hatta evin aşçısı Fransız kadın bile değiştirilmiş. Sebebi? Sebebini Rakım Efendi kızlardan öğrendi: </p>
				<p class="e-paragraf">Bir gece dersten sonra, herkes bir aradayken konuşuluyordu. Rakım ne yapıp edip sözü Felatun Beye getirdi. Uzun zamandır onu göremediğini söyledi. </p>
				<p class="e-paragraf">Misters Ziklas: Rakım Efendi! Burada o şahsın isminin anılmasından sizi ve çocukları menederim. Çocuklar zaten yasağı biliyorlar ya!</p>
				<p class="e-paragraf">Rakım: ( Fena halde bozularak) Sebebini sorabilir miyim efendim?</p>
				<p class="e-paragraf">Mister Ziklas: Hayır efendim soramazsınız. Hatta bu yakınlarda onu göremediğinizi söylediniz. Buna ayrıca memnun oldum. Size teşekkür ederim. Demek ki siz onu, sadece buralarda görüyormuşsunuz.</p>
				<p class="e-paragraf">Rakım: Evet efendim. </p>
				<p class="e-paragraf">Mister Ziklas: Tamam. Allah için sizin namusunuzdan, edebinizden, ahlakınızdan pek memnunuz. İlminizden memnun olduğumuz kadar memnunuz.</p>
				<p class="e-paragraf">Rakım: Bu düşünceleriniz için teşekkür ederim efendim. </p>
				<p class="e-paragraf">Peder, valide ve hoca arasında bu konuşmalar geçerken kızlar önlerine bakıyor, olanları göz ucuyla dahi takip edemiyorlardı. Sohbet bitti, Rakım evine döndü. Meselenin mutlaka mayonez meselesinden kaynaklandığını anlasa da emre uymak zorundaydı. İşin aslını kızlardan öğrenmek için bir sonraki dersi beklemekten başka çaresi yoktu. </p>
				<p class="e-paragraf">Nihayet bir sonraki ders günü geldi. Rakım, merakını gidermek için daha erken gelip, dersten önce kızlarla konuştu. Aralarında geçen bu konuşma Türkçe olarak yapılmıştı. Kızların Türkçesi, artık, böyle konuları konuşabilecek seviyeye gelmişti.</p>
				<p class="e-paragraf">Rakım: Allah aşkına hanımlar meraktan çatlayacağım. Felatun Beye ne oldu?</p>
				<p class="e-paragraf">Can: Ben size salon adamı değildir dememiş miydim?</p>
				<p class="e-paragraf">Margrit: Ben de size kahvehane adamıdır dememiş miydim?</p>
				<p class="e-paragraf">Rakım: Canım neyse, ben bu defa her ne olduysa, öğrenmek isterim.</p>
				<p class="e-paragraf">Margrit: O kadar ayıp bir şey ki, söylemeye benim dilim varmayacak. </p>
				<p class="e-paragraf">Can: Benim de...</p>
				<p class="e-paragraf">Rakım: Hayır, olmaz öyle şey efendim. Bu durumu bana mutlaka anlatacaksınız. Sizin, bu kadar olsun sırdaşınız olmadım ise üzülürüm doğrusu. </p>
				<p class="e-paragraf">Margrit: Terbiyeli bir ağızdan çıkacak sözler değil ama ricanızı geri çeviremediğimden, utanarak da olsa söyleyeceğim. Felatun Bey, geçenlerde bir gece yine burada yemeğe kalmıştı. Aslında misafir sayılmazdı, biz de kendisiyle iyi vakit geçiremediğimizden derslerimizle meşgul olduk. Nasıl olmuş bilmem, bir ara dışarıdan içeriye girerken koridorda valideme rastlamış. Kendisini tanıyamayıp, daha doğrusu annemi bizim aşçı kadın zannederek kucaklayıp “A tatlım, mayonezi bir daha üstüme dökecek misin? Az kalsın beni Rakım ve diğerleri huzurunda rezil edecektin.” demiş. Validem böyle olunca “Hay!...” diye haykırmış. O da yaptığı hatayı anlayınca salona gelip fesini ve paltosunu almaya vakit bulamadan, utancından kalkmış kaçmış. Annem hemen salona girdi. Öfkeyle onun fesini, paltosunu alıp pencereden sokağa fırlattı. Olanları babama da anlattı. Meğer mayonezin dökülmüş olduğu akşam...</p>
				<p class="e-paragraf">Rakım: Anladım efendim anladım. Ayıp etmiş. Artık konuşulanları burada bitirelim. Yoksa valideniz ya da babanız gelip hakkımızda bir şüpheye düşer. </p>
				<p class="e-paragraf">Can: Hayır efendim! Sizin hakkınızda hiçbir şüpheye düşmezler. Size sonsuz güvenleri vardır. </p>
				<p class="e-paragraf">İşte mayonez meselesinin son durumu da böyledir. </p>
				<p class="e-paragraf">Gerçekten Mister Ziklas’ın, Misters Ziklas’ın böyle konularda Rakım’a güvenleri sonsuzdu. Rakım’ı oğulları veya kardeşleri gibi severlerdi. O evde Rakım’ın, her kim olursa olsun, huzurlarında edebini zerre kadar bozduğu görülmemişti. </p>
				<p class="e-paragraf">Delikanlıların hali genellikle tiyatroda belli olur. Felatun Beyi tiyatroda görenler, onun, aileden sayılan kadınlar locasına girip de bir kimseye merhaba dediğine şahit olmamışlardır. O daima sahipsiz ya da herkesi kendisine sahip sayan arsız kadınların localarında, kahkahalarla hoş olmayan hallerde bulunmuştur. Rakım ise içeriye giriş bileti alıp tiyatroya girer, kime selam verecekse sadece onların localarına uğrardı. Mesela “G” Bey gibi kibarların localarına uğrayacak olsa “Maşallah Rakım Bey oğlumuz, buyurunuz bakalım, sizin için de yerimiz vardır.” diye kendisine yer gösterirlerdi. Rakım ilk girdiği locada yerini belirler, perde aralarında tanıdık ailelere merhaba demek için izin isteyerek kendi locasından ayrılır. O, locasından ayrılırken locadakiler arkasından, “Maşallah! Çocuk ne kadar da kendi halinde; içkisi yok, kumarı yok! Allah için kız gibi delikanlıdır.” derlerdi. Hatta tiyatrodakiler, daha sonraki günlerde de Rakım’ın efendiliğini konuşurlardı. Hani demek istediğimiz odur ki, Ziklaslar, Rakım hakkında böyle güzel sözleri işitmiş ve söylemiş olan takımdandır.</p>
				<p class="e-paragraf">Bahar mevsimine kadar yaşanmış olan olaylardan bir diğeri de şudur: </p>
				<p class="e-paragraf">Tam kışın sonu sayılabilecek bir zamanda, Rakım yine bir ders akşamı Jozefino’ya ziyarete gitmişti. Zamanla aralarında hiçbir formalite kalmadığından, Jozefino Rakım’ı görünce sevincinden sıçramaya başladı. Hal hatır sorulduktan sonra Jozefino hüzünlü bir yüzle, sitemkâr bir tavırla: </p>
				<p class="e-paragraf">Jozefino: Mösyö Rakım, benim senin dostun olduğuma şüphen var mıdır?</p>
				<p class="e-paragraf">Rakım: Nasıl olur da şüphem olur?</p>
				<p class="e-paragraf">Jozefino: Yok, ama şaka falan yapmıyorum. Beni, senin metresin gibi mi kabul edeceksin?</p>
				<p class="e-paragraf">Rakım: Canım bu sözler neden kaynaklanıyor?</p>
				<p class="e-paragraf">Jozefino: Neden kaynaklandığını anlarsın. Öncelikle bilmeliyiz ki, birbirimizi öyle sadece aşkla sevmiyoruz. Gerçekten dost olarak seviyoruz. Yani senin menfaatin benim, benim menfaatim senin olarak...</p>
				<p class="e-paragraf">Rakım: Anladık canım, fakat bir de şu meseleyi anlayalım bakalım. Ben kendimi sana öyle bir dost sayıyorum. Sen de bana öyle bir dost olursan ne devlet...</p>
				<p class="e-paragraf">Jozefino: Pek âlâ söyleyeyim, söyleyeyim de senin nasıl davranacağını göreyim. Mesela şimdi Canan’a bir müşteri çıksa. </p>
				<p class="e-paragraf">Rakım: Çıkabilir ya!</p>
				<p class="e-paragraf">Jozefino: Hem de nasıl müşteri, bir bilsen?</p>
				<p class="e-paragraf">Rakım: Yağlı demek istiyorsun değil mi? </p>
				<p class="e-paragraf">Jozefino: Tek seferinde bin beş yüz Osmanlı lirası vermeyi göze almış. Bilirsin ki bu para otuz dört bin beş yüz frank eder. Oldukça iyi para. </p>
				<p class="e-paragraf">Rakım: Evet! Bin beş yüz ile yirmi üçü çarpacak kadar matematik bilgim var. Fakat şu müşteri kimmiş bakalım?</p>
				<p class="e-paragraf">Jozefino: İşte bizim .... Bey. Nasıl, bu paraya heves edecek misin?</p>
				<p class="e-paragraf">Rakım: ... Bey bizim cariyeyi nereden öğrenmiş?</p>
				<p class="e-paragraf">Jozefino: Benden. Kendi cariyelerine de Canan’la birlikte yedi sekiz aydır ders verdiğim hâlde hiçbir şey öğrenemediler. Geçenlerde bey beni azarlamaya başladı. Ben de bu durumda Canan’ı örnek gösterdim. “Sekiz ay içinde öğrendiği Türkçeyi, piyanoyu, okumayı, yazmayı sizinkiler sekiz senede öğrenirlerse memnun olursunuz.” dedim. O da ertesi sabah kendi hazinedârını göndermiş. Canan’ı el altından imtihan ettirmiş. Dediğimden fazla bile bulmuş. Dün akşam gittiğimde beni onayladığı gibi, Fransızcası, piyanosu için de onu fazlaca beğenip heves etti. Ve bin beş yüz liraya kadar almak için, senin ağzını yoklamamı istedi. </p>
				<p class="e-paragraf">Rakım: Fena alış veriş değil ha? Yüz altına aldığın bir cariyeyi senesi geçmeden bin beş yüz altına sat. </p>
				<p class="e-paragraf">Jozefino: En çok da güzelliğini beğenmiş. Hatta hazinedar kalfası demiş ki: “Efendim o bir cariye değil, adeta bir hanımefendi.” Canan’ı satmayı göze alıyor musun?</p>
				<p class="e-paragraf">Rakım: Onu ben bilmem?</p>
				<p class="e-paragraf">Jozefino: Ya kim bilir?</p>
				<p class="e-paragraf">Rakım: Canan’ın kendisi bilir. </p>
				<p class="e-paragraf">Jozefino: O nasıl söz?</p>
				<p class="e-paragraf">Rakım: İşte öyle bir söz. Canan benden odalık ya da eş olmak için ümit görmedi. Kadın değil mi, kendisine elbette bir koca ister. Eğer ileride kendisini benden başka bir beye odalık olarak kabul ettirmek ümidini taşıyorsa satarım. Zaten kendisinin bir hayli serveti var. Buna bir de bin beş yüz lirayı ilave ederse... Canan’ı iki bin liralık bir hanım etsek fena mı olur?</p>
				<p class="e-paragraf">Jozefino: Ay! Sen bin beş yüz lirayı Canan’a mı vereceksin?</p>
				<p class="e-paragraf">Rakım: Ya ne yapacağım, kendi cebime mi koyacağım? Sen beni o kadar aç gözlü, o kadar gaddar mı zannediyorsun? Ben, bir adamın hürriyetinin karşılığı olan parayı nasıl yiyebilirim?</p>
				<p class="e-paragraf">Jozefino: Demek oluyor ki sen kendin satmak düşüncesinde değilsin.</p>
				<p class="e-paragraf">Rakım: İşte fikrimi söyledim ya!</p>
				<p class="e-paragraf">Jozefino: Yani bin beş yüz lirayı, Canan’dan ayrılacak kadar heves verici bulmaz mısın?</p>
				<p class="e-paragraf">Rakım: Beni Canan’dan ayıracak kadar heves verici bir şey değildir. Eğer Canan’ı benden ayıracak kadar heves verici ise onu da Canan bilir, bir diyeceğim yoktur. </p>
				<p class="e-paragraf">Jozefino: Aferin Rakım! Aferin delikanlı! Vallahi bu kadarını da ümit etmezdim, diyerek kalkıp Rakım’ın boynuna sarıldı. Gözlerinden, alnından, yanaklarından öptü.</p>
				<p class="e-paragraf">Jozefino: Ben de temin ederim ki bu para Canan’ı senden ayıracak kadar heves edilecek bir şey değildir. Çünkü kızda, senin için beslediği büyük bir muhabbet görmekteyim. O kadar büyük ki, ben bu türlü muhabbeti hiç kimsede görmedim. Arada bir ağzını ararım da, kızcağızın kalbi senin muhabbetinle doludur. </p>
				<p class="e-paragraf">Rakım: Sen beni böyle ümit etmez miydin?</p>
				<p class="e-paragraf">Jozefino: Doğrusu bu ya, etmezdim.</p>
				<p class="e-paragraf">Rakım: Öyleyse doğrusu bu ya, ben de seni böyle ümit etmezdim. </p>
				<p class="e-paragraf">Jozefino: Niçin?</p>
				<p class="e-paragraf">Rakım: Çünkü seni Canan’ın aleyhinde davranır, senin onunla rakip olduğunu sanırdım.</p>
				<p class="e-paragraf">Jozefino: (Şaka yollu) Ahmak sen de! </p>
				<p class="e-paragraf">Rakım: Niçin? Sen beni sevmiyorsun diye mi inanayım?</p>
				<p class="e-paragraf">Jozefino: Bari tekrar edeyim: Ahmak!</p>
				<p class="e-paragraf">Rakım: Niçin? Allah’ını seversen üzülüyorum. Ben seni, beni sever inancıyla.....</p>
				<p class="e-paragraf">Jozefino: Seni kim sevmez ki a deli? Sana kendimi sevdirebildiğim için kendimi bahtiyar sayıyorum. Fakat ben senin hayatına ortak olmaya layık bir kadın değilim. Ben kırkıma giriyorum. Sen henüz yirmi beş yaşında bir delikanlısın. Sizin memlekette olup on beş yaşında kocaya varmış olsaydım, şimdi senin kadar oğlum olurdu.</p>
				<p class="e-paragraf">Rakım: Hayır, ben seni kendi değerimden fazla bile...</p>
				<p class="e-paragraf">Jozefino: Sus! Ben böyle, olmayacak sözleri dinlemem. Olacaksan benim dostum ol, arkadaşım ol. Bu dünyada sana lâyık kadın Canan’dan başkası olamaz. Zavallı kızcağız, ne kadar da sevimli. O mahzun yüz, o hüzünlü tavırlar. Rakım, Rakım! Sen beni gerçekten tiyatrodaki kadınlardan mı zannettin? Bende yürek vardır yürek. İçi de duygu doludur. Canan’ı senin sevdiğinden de fazla severim. Sevmesem bile, Allah için doğruyu söylemekten çekinmem. Bu kızı eğer mahzun bırakırsan, seni vallahi adam yerine koymam.</p>
				<p class="e-paragraf">Rakım: (Şaşırmış bir halde) Vallahi tuhaf be! Hiç de senin gibi bir kadın görmedim.</p>
				<p class="e-paragraf">Jozefino: İşte şimdi gör. Gelecek defa .... Beye gidince “Olmaz!” cevabını götüreceğim. Öyle değil mi?</p>
				<p class="e-paragraf">Rakım: Bencesi öyle!</p>
				<p class="e-paragraf">Jozefino: Canancası da öyledir. Ben sevgili Canancığımı mesut görürsem, kendi saadetim kadar sevinirim. </p>
				<p class="e-paragraf">Rakım Jozefino’da gördüğü bu hallere hiçbir anlam veremeyerek şaşkın şaşkın Posta sokağından çıktı. Asmalı Mescit’e kadar geldi. Her ne kadar anlam verememişse de Jozefino’nun davranışlarında büyük bir insaniyet, hakkaniyet, gerek kendisine gerek Canan’a karşı samimi bir muhabbet görmüştü. Kısacası Asmalı Mescit’e, Ziklas’ın evine geldi. Kapıyı çalıp içeriye girince kendisini iki kız kardeş karşıladı. Rakım, ortalıkta kimseleri göremeyince sormak zorunda kaldı.</p>
				<p class="e-paragraf">Rakım: Valideniz ile pederinizi göremiyorum. </p>
				<p class="e-paragraf">Margrit: Onlar bu akşam yokturlar. </p>
				<p class="e-paragraf">Rakım: Acayip, siz yalnızsınız demek. Gittikleri yere sizi niçin götürmediler?</p>
				<p class="e-paragraf">Margrit ve Can: Siz geleceksiniz diye götürmediler. </p>
				<p class="e-paragraf">Rakım: İşte buna üzüldüm. Ben yarın akşam da gelir, dersinizi verebilirdim. Niçin kendinizi eğlenceden mahrum bıraktınız?</p>
				<p class="e-paragraf">Can: Biz sizinle de eğlenebiliriz.</p>
				<p class="e-paragraf">Rakım: Eğlenebilirsiniz ama validenizin yanında olsaydınız daha başka olurdu.</p>
				<p class="e-paragraf">Margrit: Onlar burada Mösyö ...’nin suaresindeler. İsterseniz yemekten sonra biz de gidebiliriz. Fakat burada kalsak daha iyi olur. </p>
				<p class="e-paragraf">Rakım: Siz bilirsiniz.</p>
				<p class="e-paragraf">Can: (Manalı bir tavırla) Yok siz bizden sıkılırsanız o zaman...</p>
				<p class="e-paragraf">Rakım: Ben mi? Ben sizi kız kardeşim gibi severim.</p>
				<p class="e-paragraf">Margrit: Gerçekten, biz de sizi kardeşimiz gibi severiz.</p>
				<p class="e-paragraf">Rakım: Teşekkür ederim hanımlar. Ben sizinle bir yıl değil bir ömür kalsam sıkılmam. Siz beni daha tanıyamadınız mı?</p>
				<p class="e-paragraf">Can: Biz de sizin için aynı şeyleri düşünüyoruz. </p>
				<p class="e-paragraf">Bunlar oturup yemeklerini yediler. Sonra bir saatten fazla dersle meşgul oldular. Fakat o geceki dersler şarkı sözü ezberlemekten ve şiir okumaktan ibaret kaldı.</p>
				<p class="e-paragraf">Rakım, bu kızların Osmanlı şiirinden zevk almalarına hayran olur, aynı zamanda da şaşırırdı. Özellikle bir şiiri güzelce ezberler, sonra da o kadar güzel, saf, şairâne okurlardı ki dinleyenler etkilenirdi. O gece de şiirden söz açıldı. </p>
				<p class="e-paragraf">Can: İngilizce şiir, insanda hiç şiirsel etki bırakmaz. Ben bu sebeple Fransız şiirini daha çok severdim fakat Türkçe öğrendikten sonra Fransız şiirinden de vazgeçtim. </p>
				<p class="e-paragraf">Margrit: Ben de öyle. Şiir insanın kalbini yakmadıktan sonra neye yarar ki?</p>
				<p class="e-paragraf">Rakım: Bu da nesi? Ben bu akşam sizden hiç duymadığım şeyleri duyuyorum. </p>
				<p class="e-paragraf">Margrit: Hangi duymadığınız şeyler? </p>
				<p class="e-paragraf">Rakım: Şu, şiirin insanın kalbini yakması gibi şeyler. Size bu hisleri kim verdi?</p>
				<p class="e-paragraf">Can: Tuhaf şeyler söylüyorsunuz Rakım Efendi! Ya biz odundan mı yaratıldık?</p>
				<p class="e-paragraf">Rakım: İyi ama her şeyin bir vakti vardır kuzum. Sanırım hocanız olarak sizleri uyarmaya hakkım vardır. Bu gibi şeyler, sizin için şimdilik erkendir.</p>
				<p class="e-paragraf">Can: Evet bu hakkı size veriyoruz. </p>
				<p class="e-paragraf">Margrit: Hem bunu rica ederiz, hem de bu müsaadeyi asla kötüye kullanmayacağımıza dair size söz verebiliriz.</p>
				<p class="e-paragraf">Rakım: (Biraz düşündükten sonra hafif bir tebessümle) Kötüye kullanmayacağınıza mı söz verirsiniz?</p>
				<p class="e-paragraf">Can: Niçin güldünüz Allah’ınızı severseniz?</p>
				<p class="e-paragraf">Rakım: Hiç!</p>
				<p class="e-paragraf">Can: Hiç değil, mutlaka içinizden geçen bir düşünceye güldünüz. Ama bunu lütfen bizden saklamayınız. Hani kardeş değil miydik ya?</p>
				<p class="e-paragraf">Rakım: Ben de öyle düşündüm, fakat...</p>
				<p class="e-paragraf">Margrit: E... fakat!</p>
				<p class="e-paragraf">Rakım: Mademki şiire hevesiniz var, size Farsça şiirler de verirdim. Hatta Osmanlı şiirinin en seçkinlerini tercüme ederdim, fakat bu kadar serbestliği suiistimal etmenizden de korkarım.</p>
				<p class="e-paragraf">Kızlar Rakım’dan müsaadeyi alınca çok sevindiler.</p>
				<p class="e-paragraf">Can: Bizim ahlakımızın güzelliğine inanmıyor musunuz? </p>
				<p class="e-paragraf">Rakım: Yerden göğe kadar!</p>
				<p class="e-paragraf">Margrit: Size bunu yeniden mi ispatlayacağız?</p>
				<p class="e-paragraf">Rakım: Hayır ben sizin ahlakınızın güzelliğinden eminim. Fakat şiire çok fazla heves edenler ister istemez bu duyguların etkisinde kalırlar. </p>
				<p class="e-paragraf">Can: Biz hâlimizden zerre kadar taviz vermeyeceğiz.</p>
				<p class="e-paragraf">Rakım: Öyleyse dinleyiniz, diyerek Hafız’ın6 şu gazelini okumaya başladı:</p>
				<p class="e-siir">Ey ez fürûg-ı rüyet-i rûşen çerâğ dide<br/>Mânend-i çeşm-i mestet çeşm-i cihan ne dîde<br/><br/>Hem çün tûtâz-ı neyni sertâbepâ letâfet<br/>Gebti nişân ne dîde ebz-i dünya ferîde<br/><br/>Bir kasd-ı hûn-ı uşşâk ebrû vü çeşm-i mestet<br/>Gâh ibn-i kemîn kân ân-ı keman keşîde<br/><br/>Ez söz sîne-i her dem dûdem beser birâyed <br/>Çün ûd-ı çend-i bâşım der-i âteş ermîde<br/><br/>Ger ber lebim nühâ leb yâbem-i hayât bâkî<br/>Ân dem ki can-ı şîr bün bâhedleleb resîde</p>
				<p class="e-paragraf">Hoca Hafız’ın bu gazelini ezbere bilenler anlamışlardır ki Rakım bu gazelin birkaç beytini eksik okumuştur. Bunu ne amaçla yaptığını bilemeyiz. Bir ihtimal beyitler ya ezberinde yoktur ya da bu ortamda okunmaya uygun değildir. Rakım, bu gazeli öyle güzel bir Farsçayla okudu ki, duyan Şirazlı olduğunu zannederdi. Kızlar manasını anlamadıkları halde teleffuzdan kaynaklanan güzelliğe hayran oldular. Şiir tercüme edilip manasını anladıklarında da tamamen mest olmuşlardı. </p>
				<p class="e-paragraf">Bizim Rakım’ın bu gazeli nasıl tercüme ettiğini okuyucuya göstermek için tercümeyi aynen veriyoruz.</p>
				<p class="e-paragraf"><span class="e-italik">“Görmüyor musun ki gözlerim sevinçle, bu sevincin coşkusuyla parıl parıl parıldamaktadır. Sakın bunun sebebini başka bir şeye dayandırma. Gözlerimin ışığının bu kadar parlak olmasının sebebi, senin yüzünün parlaklığının bana yansımasıdır. Hiç aynayı eline alıp da kendi güzelliğini seyrettin mi? Özellikle de gözlerinin güzelliğine dikkat ettin mi? Senin insanı mest eden gözlerin gibi gözleri, cihanın gözleri görmemiştir. Kendi gözlerin sende olan güzelliği görmekten acizse, sana ben haber vereyim. Senin gibi baştan ayağa lâtif, güzel bir nazeninin varlığını hiçbir yerde görmemişler. Çünkü Allah böylesini bir daha yaratmadı. Biz seni seyrettiğimizde neler hissediyoruz, sormuyor musun?</span></p>
				<p class="e-paragraf"><span class="e-italik">Biz senin kaşların ve gözlerin karşısında tir tir titremekteyiz. Çünkü senin bakışların, kaşların âşıkların canına kastetmiştir. Sen bizim ah edişlerimizden, ağlayarak yalvarmalarımızdan zevk alıyorsun. Cayır cayır yanan göğsümüzün dumanı her an başımızı bürümektedir. Ancak bundan çıkacak misk kokuları için bir ud ağacı gibi yansak da olur. Senin aşkının derdiyle hasta oldum. Döşeklere yattım. İşte, hayatımdan da ümit kalmadı. Eğer, tatlı canımın dudaklarıma kadar gelmiş olduğu şu anda, sen de dudaklarını dudaklarımın üzerine koyarsan ebedi hayatı bulurum. Yoksa böyle kıvrana kıvrana can verir giderim.”</span></p>
				<p class="e-paragraf">Rakım beyitlerin açıklamasını bitirmiş, kızlar da Fransızca olarak verilen bu açıklamayı not etmişlerdi ki tam o sırada valide ve pederleri geldi. Mister Ziklas bunları yazı masası başında görünce gayet memnun: </p>
				<p class="e-paragraf">Ziklas: İşte oğlum kıymet bilen terbiyeli adamların gösterdikleri davranış böyledir. Demek ki akşamdan beri üç dört saatinizi böyle geçirdiniz. </p>
				<p class="e-paragraf">Can ile Margrit: Evet babacığım.</p>
				<p class="e-paragraf">Misters Ziklas: Doğrusu Rakım Efendi aramakla bulunacak şahıslardan değildir. </p>
				<p class="e-paragraf">Rakım: Bu güzel düşüncelerinizle beni ihya ediyorsunuz efendim. </p>
				<p class="e-paragraf">Ziklas: E... Birer punç içelim mi?</p>
				<p class="e-paragraf">Rakım: Artık bana müsaade etseniz iyi olur efendim. Bildiğiniz gibi gideceğim yer uzaktır. Salıpazarı, malûm ya efendim. </p>
				<p class="e-paragraf">Ziklas: Evet Salıpazarı’ndasınız. Gerçekten, biraz uzaktır. Rakım Efendi, siz bizi hiç evinize davet etmediniz. Biz şimdiye kadar hiç alaturka ev görmedik. </p>
				<p class="e-paragraf">Kızlar: Evet babacığım! Doğrusu biz de Rakım Efendinin evini görmek isteriz. Kim bilir ne kadar çok kitabı vardır.</p>
				<p class="e-paragraf">Misters Ziklas: Bu kızların da merakları kitap.</p>
				<p class="e-paragraf">Ziklas: Öyle ya karıcığım öyle ya! Bu merak da onlara Rakım Efendiden geldi. Rakım Efendi, gerçekten, bir gün bizi evinize götürseniz.</p>
				<p class="e-paragraf">Rakım: Baş üstüne efendim. Beni ihya etmiş olursunuz. Ne zaman isterseniz. Fakat biraz sabretseniz derim, bahar gelsin. Bir küçük bahçem var, böylece onun güzel mevsimini görmüş olursunuz.</p>
				<p class="e-paragraf">Kızlar: Bak bak! Bahçesi de varmış. </p>
				<p class="e-paragraf">Misters Ziklas: Siz ne zaman müsaitseniz o zaman olsun.</p>
				<p class="e-paragraf">Ziklas: Rakım Efendinin tavsiye ettiği zaman uygundur. Hem o zaman bir sandal keyfi de yaparız.</p>
				<p class="e-paragraf">Hepsi: Münasip. </p>
				<p class="e-paragraf">Bu konuşmalara da son verildikten sonra Rakım kalktı, herkese veda etti. O akşam mehtap vardı. Bu güzelliğin tadını çıkarmak için evine kadar yürümeye karar verdi. Ve Kumbaracı yokuşunu inmeye başladı.</p>
				<p class="e-sayfabasibaslik" id="toc_marker-6">Altıncı Bölüm</p>
				<p class="e-paragraf">Beşinci bölümün sonunda bahar mevsimine kadar yaşanan bazı olaylar anlatıldı. Bu olaylar anlatıldığı gibi kaldı mı?</p>
				<p class="e-paragraf">Ne gezer? Hatta Rakım için, bu garip gece bile henüz bitmedi. Jozefino’dan duyduğu, gördüğü gariplikler, kızlarda gördüğü aşka dair duyarlılıklar hepsi birleşip Rakım’ın zihnini oldukça meşgul etmişti. Tophane’den inerken yürüye yürüye kendi evini değil Fındıklı’yı da geçip Kabataş’a gelmişti. Aklı başına geç geldi.</p>
				<p class="e-paragraf">Acayip! Bu kadar dalgınlığın sebebi neydi?</p>
				<p class="e-paragraf">Söyledik ya işte! Jozefino’nun söyledikleri, İngiliz kızlarının tavırları, bir de Canan meselesi. Rakım, Jozefino’yu insaniyetli, terbiyeli, nazik bir kadın olarak tanımıştı. Ancak aralarında yaşanan aşkın gereği olarak Jozefino’nun böyle Canan’ı destekleyici konuşmaları olmamalıydı. Bir ara “Adam... Kadının hakkı var, bizim yaşadıklarımız sadece bir ihtiyaç gereğiydi.” demişse de “Yok ama bu kadın beni severdi ben de onu severdim. ‘-İdi, idim’ değil beni hâlâ sever, ben de onu severim. Jozefino kırkında bir kadın olmasına rağmen öyle bir köşeye atılacak güzellerden değildir. O endâmı, o terbiyesi, o kibar tavrıyla herkes kendisini sevebilir. İyi ama ... Yok... Mutlaka...” diye bu kadının davranışlarına böyle kesin hükümler veremezdi.</p>
				<p class="e-paragraf">İngiliz kızlarına gelince... O baygın mavi gözler gittikçe başka bir hal almıştı. Hele bu akşam, Hafız’ın o gazelini okurken kızlarda gözlerin süzülüp gittiğini, nefeslerin içlere sığmadığını görmüştü. “Şüphe yok bu kızlarda aşk duyguları uyanmış, sevmek sevilmek ihtiyacı hissetmeye başlamışlar. Acaba bu iç geçirişler kimin içindi? Ah bunların sırdaşı olmayı öyle isterdim ki! Bilsem kimin için iç geçiriyorlar. O sevdikleriyle bunları bir yerde görsem. Bir âşığı sevdiğiyle görmek ne mutluluktur.” diye düşüncelerinin içindeki gizli saklı, örtülü gerçekleri keşfetmek için zihnini zorluyordu. Hele aklına Canan geldikçe...</p>
				<p class="e-paragraf">Kabataş’ta aklı başına gelip geri döndükten sonra evine gelip kapısını tıklattı. Canan’ın biraz gecikmiş olduğuna bakılırsa zavallı kızcağızın uyumuş olduğu anlaşılır. Kız gecikti fakat Rakım’ın kapıyı bir daha tıklatmasına fırsat vermedi. Koştu, geldi, kapıyı açtı. Elindeki şamdanın ışığı gözlerini kamaştırıyor, uyku mahmurluğu gözlerinden gitmiyor, bu da onu öyle güzelleştiriyordu ki tarif edilemez. Rakım bu güzellik karşısında kendini kaybetmiş, yatak kıyafetleriyle gördüğü Canan’a karşı olur olmaz şeyler düşünmüştü. Fakat derhal aklını başına toplayıp, temkinli davrandı. </p>
				<p class="e-paragraf">Yukarıya çıktılar. Rakım üstünü başını değiştirip kanepeye uzandı. Canan da bir şeylerle meşguldü. Derken Rakım, Cananla şaka niyetiyle söze başladı. </p>
				<p class="e-paragraf"> Rakım: E... Koca Canan! Galiba senden bize hayır yok.</p>
				<p class="e-paragraf">Canan: (Heyecandan yüreği oynayarak) Neden efendim?</p>
				<p class="e-paragraf">Rakım: Neden mi? Sana müşteri çıktı a kuzum. </p>
				<p class="e-paragraf">Vah zavallı kızcağız. İnsan böyle güzelleri nasıl sever bilir misiniz? Yüreği acıya acıya sever.</p>
				<p class="e-paragraf"> İşte bir adamı tatlı tatlı ağlatan, bu gibi kızların şefkatle karışık olan muhabbetidir. Bîçare Canan, efendisinden bu sözleri işitince elindeki elbise öylece elinde kalarak şaşırıp, kesik kesik....</p>
				<p class="e-paragraf">Canan: Müş...te....ri mi çıktı efendim?</p>
				<p class="e-paragraf">Rakım: Hem de müşterinin yağlısı. Senin için bin beş yüz altın veriyorlar. </p>
				<p class="e-paragraf">Bu sözleri söylerken Rakım’ın gözleri sulandı, ama şiddetle gözlerini kırpıp yaşlarını kuruttu. </p>
				<p class="e-paragraf">Canan: (Heyecanından dayanamayarak) Çok para değil mi efendim?</p>
				<p class="e-paragraf">Rakım: Çok para.</p>
				<p class="e-paragraf">Canan: (Gayet ciddi) Satacak mısınız efendim?</p>
				<p class="e-paragraf">Rakım: Sen ne dersin?</p>
				<p class="e-paragraf">Canan: Ben sizin malınızım efendim. Siz bilirsiniz.</p>
				<p class="e-paragraf">Rakım: (İçinden kabarıp gelen kötü hissi yutmaya çalışarak) Yok sen ne diyeceksin. Ben onu bilmek isterim.</p>
				<p class="e-paragraf">Canan: (Gözleri dolup burnu kızararak ve dudakları titreyerek) Ben ne diyebilirim efendim. Size para lâzım. Bin beş yüz altınınız olursa benim gibi tam on beş tane Canan satın alırsınız. </p>
				<p class="e-paragraf">Kızın bu sözleri üzerine Rakım engel olayım derken gözlerinden yaşları boşaltıverdi. Canan bu hali görünce dayanamayıp o da başladı. Bu halin hem Canan, hem de Rakım için acıklı bir hal olduğu görülüyor. Fakat bu acının içinde büyük bir lezzet de vardı. Bu lezzeti herkesler bilmez. Ancak başına gelenler bilir. Ömrünü odun gibi geçirmeyenler bilir. Rakım yine sözüne devam etti. </p>
				<p class="e-paragraf">Rakım: Hayır, sen beni yanlış tanımışsın Canan.</p>
				<p class="e-paragraf">Canan: (Yüzünde bir rahatlık belirerek) Beni satmayacak mısınız efendim?</p>
				<p class="e-paragraf">Rakım: Satacağım, satmak istiyorum.</p>
				<p class="e-paragraf">Canan: (Öncekinden daha beter bir acıya düşerek) Siz bilirsiniz efendim.</p>
				<p class="e-paragraf">Rakım: Ama nasıl satacağım bilmiyorsun ki. Senin için verecekleri bin beş yüz altını ve burada ne kadar elmasın, elbisen varsa hepsini sana vereceğim. Sen bunlarla zengin bir hanım olacaksın. Nasıl razı mısın?</p>
				<p class="e-paragraf">Canan bu sözleri işitir işitmez, daha başından beri elinde tutmuş olduğu elbiseyi fırlatıp atarak kendisini efendisinin kolları arasına atar. “Ben ne bin beş yüz altın isterim ne de elmas... Ben sizi isterim efendim, sizi isterim. Sizin esiriniz kulunuz olayım bu bana yeter.” diye Rakım’ın ayaklarını öpmeye başlar.</p>
				<p class="e-paragraf">Rakım: (Kendisini tutup) Öyle ama Canancığım, sen hep böyle kalacak değilsin ya. Gençsin, güzelsin, zekisin, beceriklisin. Gidecek olduğun yerde seni mutlaka odalık ederler. Hem zengin olacaksın, sana benden ne fayda...</p>
				<p class="e-paragraf">Canan: (Hıçkıra hıçkıra ağlamaya başlayıp) İstemem efendim istemem! Bana ne odalık olmak, ne de zengin olmak lâzım. Ben sizin kapınızda, ocağınızda kul olayım. İsterseniz öleyim.</p>
				<p class="e-paragraf">Rakım: Hayır sen benim kız kardeşim ol. Lakin...</p>
				<p class="e-paragraf">Canan: Ben şimdiye kadar sizin kapınızda sürdüğüm saadetin şükrünü yerine getirmekten acizim. Başka hiçbir şey istemem. </p>
				<p class="e-paragraf">Rakım: Ama sen benim sözlerime dikkat etmedin. Yine tekrar edeyim, kardeşim ol diyorum.</p>
				<p class="e-paragraf">Canan: Dikkat ettim efendim. Ne demek istediğinizi anladım. Ne yalan söyleyeyim, kardeşiniz olmam. </p>
				<p class="e-paragraf">Rakım: Kardeşim olmaz mısın?</p>
				<p class="e-paragraf">Canan: Olmam efendim. </p>
				<p class="e-paragraf">Rakım: Kız niçin?</p>
				<p class="e-paragraf">Canan: (Rengi al al...) Olmam efendim. Olmam. Kardeşiniz olmak bana esiriniz olmak kadar lezzet vermez. Ben şimdiye kadar devam eden halimden memnunum diyorum. Beni satmayacak iseniz ayaklarınızı öpeyim, kurbanınız olayım efendim. Beni yine eski halimle bırakınız. Siz yine “Canan” dedikçe dünyalar benim olur. “Kardeşim” diyecek olursanız yüreğimde bu lezzeti bulamam. Artık beni daha fazla söyletmeyiniz efendim, işte dedim ya... Eğer satacaksanız, sizi bir sene içinde bin dört yüz altın kazanmaktan alıkoymaya yüreğim razı olmaz.</p>
				<p class="e-paragraf">Her şey buraya kadar geldikten sonra Rakım güç yetiremeyip kendisine koyduğu yasağa yenilmiş, kıza sarılarak: </p>
				<p class="e-paragraf">Rakım: Satmam seni Cananım satmam. Sen benim için dünyadaki her şeyden daha kıymetlisin. Milyonlarca altınları da onların olsun. Sen bana yetersin. Fakat kardeşliği kabul etmemen canımı sıktı. </p>
				<p class="e-paragraf">Canan: (Efendisinin kolları arasından edebini, vakarını bozmadan sıyrılıp çıkarak) Kardeşliğinizi kabul etmem. Şimdiye kadar yaşamış olduğum hayattan memnunum, dedim. Biraz önce vermiş olduğunuz teminatla daha memnun oldum. Ben bir saat önce sizin için nasıl bir Canansam şimdi yine o Cananım. Her zaman, vereceğiniz her emir benim için büyük bir şereftir. Var olunuz, sağ olunuz da… Ben, sizi uyurken görsem de bana yeter. Hem müsaade ediniz, artık odama gideyim.</p>
				<p class="e-paragraf">Canan bu sözleri söylediğinde, efendisinde cevap olarak derin bir sessizlik gördü. Yavaşça odasına çekilip kendisini yatağa attı. </p>
				<p class="e-paragraf">E... Rakım o geceyi nasıl geçirdi?</p>
				<p class="e-paragraf">İşte bunun düşünülmesi gerekir. Yarım saat kadar çılgınca düşüncelere kapıldıktan sonra fırlayıp “Garip! Bana kim engel oluyor ki? Malım olması gerekmez. İşte kız da kardeşim olmayı kabul etmeyip .....” diye Canan’ı arzulasa da, başka bir düşünceye kapılıp “Hayır dikkatli davranmak gerek, bu aceleye bir anlam veremiyorum? İşte yanımda yatıyor, ne zaman olsa benim değil mi? Acele işin pişmanlığı, sonra fayda vermiyor.” diye garip bir üzüntüyle yatağına girdi. Bu ıstırap sabaha kadar devam etti.</p>
				<p class="e-paragraf">Siz bu hale cinnet mi dersiniz ahmaklık mı?</p>
				<p class="e-paragraf">Biz ikisini de kabul etmiyoruz. Aşkın bir de böylesi vardır. Kavuşmuşken ayrısınızdır. Bunu yaşayanlar çok nadirdir. Bu insanlar, bu aşkın zevkini de bir istisna kabul ederler. </p>
				<p class="e-paragraf">Size kendisini adamış, hatta kendisini malınız olarak görmüş bir kızı yanı başınızda bulup da nefsinize uymamak için ondan mahrum oldunuz mu? Bu hicranın lezzetini tattınız mı? Böyle bir hissi yaşadıysanız Rakım’a ne deli dersiniz, ne de ahmak. Eğer yaşamadıysanız, divane demekte de ahmak demekte de mazursunuz. </p>
				<p class="e-paragraf">O şehvet denilen şey yok mu? Pek pistir. Gerçekten pistir. Kişinin ruhunda duyduğu o kutsal temiz aşk şehvete bulaşırsa aşkın zevki kaçar, varlığının özü bozulur. Özü bozulur, zevki kaçar ama o an kişinin gözleri şehvet hırsıyla perdelendiğinden bu pis lekeyi göremez. </p>
				<p class="e-paragraf">Efendim, kavuştuğumuz anda bile yaşamış olduğumuz ayrılığın, mahrumiyetin doğurduğu hayallerin lezzeti ne kadar büyük ve devamlıdır. Bir hainlik, akılsızlık ânı olan şehvet ise ne kadar da kısadır. Sadece birkaç saniyeden ibarettir. Bu şehvet hastalığının verdiği zevk de ne kadar çabuk biter. İnsan sevgiliden kırk yıl ayrı kalsa, aşktan doğan lezzet kırk yıl devam eder. Hem de öyle taze, öyle şuh, öyle çılgın bir halde devam eder ki....</p>
				<p class="e-paragraf">Eğer kırk yıl ayrılık değil vuslat olsa, bundan alınan lezzet insanı zamanla soğutur, aşkı söndürür.</p>
				<p class="e-paragraf">Güzel ama dört saat önce Jozefino ile kucak kucağa olan molla Rakım için bu ince hesabın bir kıymeti var mı? Aşk adına söylediklerimiz onun nazarında da böyle midir?</p>
				<p class="e-paragraf">Bu türden inceliklerin hükmü Rakım’da olmayacak da kimde olacak? Dört saat öncesiyle Rakım’ı yargılamayalım. O dört saat önce bu gece yaşadıklarını yaşamış mıydı, aşkın bu türlüsünü görmüş müydü? Bir de ertesi gününe bakalım. </p>
				<p class="e-paragraf">Ertesi günü ne olmuş ki?</p>
				<p class="e-paragraf">Ne olacak? Rakım sabahleyin erkenden kalktı. Soluğu Beyoğlu’nda aldı. Jozefino’yu yatağından yeni kalkmış bir halde buldu. Günaydın bile demeden: </p>
				<p class="e-paragraf">Rakım: Madam, siz bu akşam bana neler diyordunuz?</p>
				<p class="e-paragraf">Jozefino: Ne diyordum, ne bileyim ben? Sana bin bir türlü şey söyledim. </p>
				<p class="e-paragraf">Rakım: Beni metres gibi değil bir dost gibi gör, kabul et, dememiş miydin? </p>
				<p class="e-paragraf">Jozefino: Evet öyle demiştim. </p>
				<p class="e-paragraf">Rakım: Öyleyse, emin olunuz ki bundan sonra sizi dost gibi, ana gibi, kardeş gibi bileceğim. </p>
				<p class="e-paragraf">Jozefino: (Sevinçli haline biraz hüzün karışarak) Korkarım dediğim oldu. </p>
				<p class="e-paragraf">Rakım: Bu akşam Canan beni cayır cayır yaktı, diye durumunu anlatmaya başladı. Öyle içli anlattı ki Jozefino’nun yüreği kabardı.</p>
				<p class="e-paragraf">Jozefino: Çok sevindim ama bu demek oluyor ki kendi kendime senden el çektim. </p>
				<p class="e-paragraf">Rakım: (Kadının dizlerine kapanarak) Seninle yaşadıklarımı sonsuza kadar hatırlayacağım. Hele dostluğum kıyamete kadar devam edecektir. Rica ederim, beni şu, bu gece almaya başladığım lezzetten de mahrum etme. </p>
				<p class="e-paragraf">Jozefino: Delisin, zalimsin, hainsin...</p>
				<p class="e-paragraf">Rakım: Bu kadar azarlanmaya sebep ne?</p>
				<p class="e-paragraf">Jozefino: Her iki ilişkiyi bir arada sürdüremediğin için. </p>
				<p class="e-paragraf">Rakım: Ama Jozefino bana merhamet et, aklım daha fazlasına dayanmayacak.</p>
				<p class="e-paragraf">Jozefino: Şimdi üzerine varmayacağım. İçindeki yangının pek ateşli, pek şiddetli olduğunu görüyorum. Sonra tekrar gelirsin. Fakat sana bir müjde vereyim, sen bu gece biçare Canan’ı ihya ettin. Onun bu gece acıyla döktüğü gözyaşlarının büyük bir zevke dönüştüğünü bil. Zavallı kızcağız! Sen benim elimden Rakım’ı değil canımı alsan üzülmem. Rakım senin hakkındır. Sana layıktır. </p>
				<p class="e-paragraf">Şu aşağıdaki olayı da anlatırsak, bahara kadar yaşanmış olan olayları bitirmiş oluruz. Şöyle ki: </p>
				<p class="e-paragraf">Canan’ın satılması meselesinin üzerinden bir hafta kadar zaman geçmişti. Bir gün Rakım, Taksim önlerinde Felatun Beye rastladı. Hiç eski bir tanıdık bırakılır mı?</p>
				<p class="e-paragraf">Rakım: (Samimiyetle) Vay benim keyifler!</p>
				<p class="e-paragraf">Felatun: Hiç sorma birader. Şu yastan kurtuldum ya, halime şükürler olsun. Malûm ya pederin ölümü üzerine yas tuttum. Bu alafrangada olağan bir şeydir. Fakat doğrusu her tarafım simsiyah kesildi. </p>
				<p class="e-paragraf">Rakım: Evet, alafrangada vardır ama biz Türkler buna uymak zorunda değiliz ki. Cuma geceleri bir Yasin-i Şerif okuyarak ölmüşlerimizi anmak....</p>
				<p class="e-paragraf">Felatun: Öyle ama beni kendi halime bırakıyorlar mı ki?</p>
				<p class="e-paragraf">Rakım: Size kim karışır?</p>
				<p class="e-paragraf">Felatun: Kim mi karışır? Hey birader hey, hiç sorma başım öyle bir belaya çattı ki!</p>
				<p class="e-paragraf">Rakım: Aman!</p>
				<p class="e-paragraf">Felatun: Bela ama tatlı bela! Gönlüm mini mini bir aktrisin sevgisiyle doludur.</p>
				<p class="e-paragraf">Rakım: Yas tutman için bu mini mini tiyatro oyuncusu mu zorladı?</p>
				<p class="e-paragraf">Felatun: Evet, zavallı kızcağız! Pederin vefatına benden fazla yandı tutuştu.</p>
				<p class="e-paragraf">Rakım: Acayip!</p>
				<p class="e-paragraf">Felatun: Evet oldukça tuhaf bir kızdır. Ama ne yas? Yemek tabaklarına varıncaya kadar siyahta ısrar etti. Siyah tabaklar aldırdı. Kendisi de tiyatroda siyahtan başka bir renk giymez. Elinden gelse güneşin, gökteki yıldızların üzerine siyah bir tül çekecekti.</p>
				<p class="e-paragraf">Rakım: Doğrusu, gerçekten şaşılacak şey!</p>
				<p class="e-paragraf">Felatun: Kendisini görmek istemez misin?</p>
				<p class="e-paragraf">Rakım: Müsaade ederseniz niçin görmeyeyim. Fakat bu kadar muhabbet duyduğunuz bir kızı yabancılara....</p>
				<p class="e-paragraf">Felatun: Be adam, sen hâlâ kaba Türklük taslıyorsun. Alafrangada böyle şeyler var mıdır?</p>
				<p class="e-paragraf">Rakım: Ben nedense kendimi bir türlü alafranga olarak görmedim, göremeyeceğim de. </p>
				<p class="e-paragraf">Bu sözler üzerine şu tiyatro oyuncusunu görmek için aşağıya, dört yol ağzına doğru dönerler. Rakım; sevdiği adamın babasının ölümüne bu kadar üzülen ve yemek tabaklarına varıncaya dek özellikle siyahı tercih eden bu kadının gerçekten de usta bir tiyatro oyuncusu olduğunu düşünür.</p>
				<p class="e-paragraf">Felatun: Yine nerelere daldın be? Sen hep böyle dalgın gezersin. </p>
				<p class="e-paragraf">Rakım: Hayır birader, bir şey yok. Birisinin bir işi vardı da...</p>
				<p class="e-paragraf">Felatun: (Hor gören bir tavırla) İş, iş, iş... Bu kadar iş ne? Ne zaman bitireceksin bu işleri be adam! Yeter artık kazandığın para! Biraz da kazandıklarını yemeye bak.</p>
				<p class="e-paragraf">Rakım: Ne yapalım birader. Bizim bağımız yok, bahçemiz yok. Gelirimiz yok, giderimiz yok. Çalışmazsak ne yeriz. </p>
				<p class="e-paragraf">Felatun: Bu gençlik bir daha ele geçmez yahu. Yarın sakalına kır düştükten sonra paran olsa da kadınlar yüzüne bakmaz. Biraz olsun gençlikte yaşamalı. Sen de bizim peder gibi olacaksın galiba. Biçare adamcağız kazandı, biriktirdi, sıra rahat rahat yemeye gelince ömrü yetmedi. Bunlardan ibret almalı, öyle değil mi?</p>
				<p class="e-paragraf">Rakım: Allah rahmet eylesin.</p>
				<p class="e-paragraf">Felatun Beyin bu fikirleri Rakım’a göre değildi. Sessizce, biraz daha ilerlediler.</p>
				<p class="e-paragraf">Rakım: Haberiniz var mı birader? Bizim Reyhan Efendi Anadolu’da bir yere kaymakam olmuş. Öyle memnun oldum ki. Bana geçen gün birisi söylemişti.</p>
				<p class="e-paragraf">Felatun: Vallahi haberim yok. Pederin vefatından beri kaleme adım atmadım ki. Efendim, bu acayip kadın bizi fena sardı. Gündüzden akşama kadar yanından ayırmaz. Gece dahi ona eşlik etmelidir. Belası nerede diyeceksin? Sonra da tutup gece evine bırakacaksın. Tut ki evine getirdiniz, bırakıp gidemezsiniz ya! Geceyi orada geçireceksin. Bir dert ki...</p>
				<p class="e-paragraf">Rakım: Dert ama tatlı dert değil mi?</p>
				<p class="e-paragraf">Felatun: Sormaya ne gerek var? Ses bülbül, piyano emsalsiz. Hele o “alokans”, kelimelerin edası. Ağzından ballar akar. Racine, Boilean, Moliére gibi ünlü şairlerin eserlerinden birisini eline aldı mı, insanı deli eder. Ben böyle bir okuyuş, daha ömrümde görmedim. Hiç Fransızca bilmiyor olsan yine anlarsın. Kadın okuduğunu vücut diliyle anlatıyor. Tiyatrocu bu, malum ya. Beni en çok etkileyen şey okuyuşundan kendisinin de etkilenip hüngür hüngür ağlaması. O haldeyken bir de bana sarılıp gözyaşlarına boğulmuyor mu ya! Bu kadar duygusal bir kadın görmedim.</p>
				<p class="e-paragraf">Hem yürüyüp hem de konuştular. Rakım, bir tiyatro oyuncusunda, ağlamak istediği zaman ağlayacak yeteneğin olduğunu, dahası, bu yeteneğin olması gerektiğini bilirdi. Sözünü ettikleri yere geldiler. Burası (C) oteliydi. Bu otelde öyle herkes kalamazdı. Kesesine güvenenler hariç. Zira burada bir sütlü kahve beş frank, yani yirmi beş kuruştu. Hatta burada kuruşun adı bile geçmez. Gele gele özel bir daireye geldiler. Burası yan yana iki oda ve küçük bir salondan ibaretti. Felatun’u deli eden matmazel, Fransızlara özel bir nazla sıçrayarak geldi. Bizim divanenin boynuna sarılıp öptü.</p>
				<p class="e-paragraf">– Je te presente man... (Sana takdim ederim benim...), diye Felatun, Rakım’ı takdim etmek istemişti. </p>
				<p class="e-paragraf">– Pas besoin je ne suis pas une inbecile, on conçoit tout de suite que monsieur est un de tes amis (Lüzumu yok, ben eşek değilim ya... Hemen anlaşılıyor ki bu efendi senin dostlarından biridir), diye karşılık verdi. Bunun üzerine Rakım: </p>
				<p class="e-paragraf">– J’ai l’ honneur ma... (İftihar ederim ki benim...), diye alafrangadaki gibi “Sizinle tanıştığıma memnun oldum.” tarzında bir şey söylemek istemiş fakat kadın buna da fırsat vermeyip: </p>
				<p class="e-paragraf">– Assez monsieur, assez ici entre jennes gens on ne fail pasces bétisesla onytutoit tout bonnement (Yeter efendim yeter. Burada gençler arasında bu hayvanlıktan etmezler. Burada doğrudan doğruya senli benli konuşurlar), diye Rakım’a, hiç hak etmediği bir muamelede bulunmuştu.</p>
				<p class="e-paragraf">Felatun: (Rakım’a) Görüyorsun ya birader, ne serbest bir kadın. İnsan, böyle bir kadından sıkılır mı? Efendim nedir o seramoniler, fasonlar!</p>
				<p class="e-paragraf">Rakım: Öyle efendim öyle. Allah için pek nazik.</p>
				<p class="e-paragraf">Bu konuşmanın sonrası hep Fransızca olarak devam etmiştir. </p>
				<p class="e-paragraf">Kadın: Hey bana bak Felatun! Bir dostu buraya getirirler de hiçbir şey ikram etmezler mi?</p>
				<p class="e-paragraf">Felatun: Gerçekten isabet ettin Polini. (Kadının adı Polini’ymiş.) </p>
				<p class="e-paragraf">Polini: Bir şampanya filan?</p>
				<p class="e-paragraf">Rakım: Hayır dostum. Benim içkiyle aram iyi değildir. Ama bir kahve içerim. </p>
				<p class="e-paragraf">Polini: Oh, ne hayvanlık!</p>
				<p class="e-paragraf">Bu konuşmanın akışı siz okuyuculara belki garip gelir. Fakat alafranga âlemini gezmiş, tozmuş olanlar bilirler ki burada hiçbir abartı yok. Bu konuşma tarzı Fransız aşüftelerine özgü bir şey olup en işvelilerinin de muhabbeti böyledir. Özellikle bir tiyatrocuysa...</p>
				<p class="e-paragraf">Rakım: (Polini’ye cevap olarak) Hakkınız var dostum. Lâkin ben “bonvivor” geliriyle yaşayanlardan değilim. İşimle gücümle uğraşırım. Şimdi buradan çıkınca işime gideceğim. </p>
				<p class="e-paragraf">Polini: Demek oluyor ki “ovrye” amelesin.</p>
				<p class="e-paragraf">Felatun: Evet, geçimini kalemle sağlayan bir amele. </p>
				<p class="e-paragraf">Polini: Bravo, gazeteci misin efendi?</p>
				<p class="e-paragraf">Rakım: Her şey. Ufak tefek roman, gazete, tiyatro hemen hepsiyle meşgul sayılırım.</p>
				<p class="e-paragraf">Polini: Ne güzel, demek oluyor ki bizden sayılırsınız. Yani güzel sanatlardan. </p>
				<p class="e-paragraf">Felatun: Şâirdir de!</p>
				<p class="e-paragraf">Rakım: Estağfirullah. </p>
				<p class="e-paragraf">Polini: Elbette öyle olacak. Öyle ama efendi, biraz şampanya sizin gibi ince adamlara ilham verir. Bizim gibi âşıkların da kalplerini yakar. Öyle değil mi? Maymun, şebek, tavşan!</p>
				<p class="e-paragraf">Felatun: Bence öyle!</p>
				<p class="e-paragraf">Rakım: Herkes düşüncesini söylemekte serbest mi?</p>
				<p class="e-paragraf">Polini: Şüphesiz. </p>
				<p class="e-paragraf">Rakım: Bana göre öyle değil. Bir yudum şarapla gelen ilhamı, şairliği ben ne yapayım? Hem, insanın kanını şarapla kaynatan aşktan ne doğar ki?</p>
				<p class="e-paragraf">Polini: “Olele” O... Bu efendi ne filozofmuş ama! Felatun adını bu efendiye vermeliymiş. E... Suda haşlanmış sümsük hindi, bak efendi senin gibi değil. Sana dünyada kaç şey lazımdı? Kadın, şarap, müzik öyle değil mi?</p>
				<p class="e-paragraf">Felatun: Böyle fikirleri bana senin aşkın verdi.</p>
				<p class="e-paragraf">Polini: Hele bak şu tahta güvesine! Hâlâ yerinden kımıldamıyor. Misafirin geldi işte. Şimdi gidip...</p>
				<p class="e-paragraf">Felatun: Ha.. pardon. Bu çıngırağın ipini de yapmadılar gitti. Şimdi işin gücün yoksa tâ apartman kapısına kadar git, büyük çıngırağı çek.</p>
				<p class="e-paragraf">Polini: Efendi, sana memnuniyetlerimi sunarım. Yalnız bir şeyler eksik. Yazar dediğin biraz serbest olur. Siz ise benden de mahcup duruyorsunuz.</p>
				<p class="e-paragraf">Rakım: Her şeyde orta yolu tutturmak iyi değil midir? </p>
				<p class="e-paragraf">Polini: Bizim bu istakoz Felatun pek yılışık şey. Ne dümeni var, ne pusulası. Okyanus, sevgide yolunu şaşırmış çalkalanıp duruyor. Anlıyorsun ya! Yine de severim külhaniyi be...</p>
				<p class="e-paragraf">Felatun: (Emirlerini vermiş, işini bitirmiş gelir.) Bir çay ısmarladım ki! Rom da var, canı isteyen...</p>
				<p class="e-paragraf">Polini: Gördün mü bak? İşte ömrümde bir gayret sarf ettinse o da budur. Canı isteyen punç içer. Canı isteyen de çay....</p>
				<p class="e-paragraf">Birlikte oturup punçlarını içtiler. Dereden tepeden konuşurlarken Felatun Bey, böyle bir yaşantının alaturkada bulunamayacağını söyleyerek alafranga hayatın güzelliklerinden bahsetti. Mesela: </p>
				<p class="e-paragraf">– Neye yarar o Türk kadını, tavrından gururundan yanına varılmaz? Güya yarım gülüşle insanı ihya edecek. Bunu bile esirgeyerek yüzünden düşen bin parça olur. Hanıma kendini yarandırmak mümkün olmaz. Nazı çekilmez, şakası tat vermez. Bilirsin ya a kardeş bilirsin ya! Ama bir cariye al. Bizim gibi serbest, hür adamlar bir esirden ne lezzet alabilir? Kim bilir gönlü kimdedir? Esirin olduğu için sana ram olmaya mecburdur. </p>
				<p class="e-paragraf">Rakım bu sözleri işittikçe Felatun’un fikirlerine nasıl tepki vereceğini bilemedi. Zihninden, bir Osmanlı hanımının vakarı, yüceliği yerindeyken insana verdiği zevki düşündü. Buna karşılık insan şu Fransızın kahrını neden çeker ki? Bunda ne hikmet vardı? Bir adam, bu kadından işittiği hakareti başka birisinden işitse kafasını kırardı. İnsan bu kadına katlanmaya neden mecbur olurdu ki? Hele Felatun esirden söz açınca Rakım az kalsın bir kahkaha koparacaktı. Ama buna engel oldu. Sonra “Hey şaşkın, esirde yürek yok mudur? Beş on kuruşa bir kızın hürriyetini satın almak işten bile değildir. Onun yüreğini satın al da gör, sana ne kadar yar olur. Ah benin Canancığım, zavallı kızcağız....” diye içinden pazarlık ederek, Felatun’a görünürde bile şak şak etmemişti. </p>
				<p class="e-paragraf">Rakım bir saat kadar belki daha fazla bu iki âşığın yanında oturmuş sonra kalkmıştı. İkisine de veda ederek kapıdan çıktı. Felatun kapıya kadar ona eşlik etti. Büyük salona vardıklarında Felatun Rakım’ın düşüncelerini almak için: </p>
				<p class="e-paragraf">Felatun: Eee... Nasıl buldun bizimkini bakalım? </p>
				<p class="e-paragraf">Rakım: Âlâ! (Tebessümle) Hiç olmazsa insanın üstüne mayonez dökmüyor ya! </p>
				<p class="e-paragraf">Felatun: Bırak Allah’ını seversen şu eşek İngilizleri. Ayda dört lira için onların kahrını niçin çektiğini anlayamıyorum. </p>
				<p class="e-paragraf">Rakım: Ne yapalım birader para da lazım. </p>
				<p class="e-paragraf">Felatun: Aman bu oğlanın paraya olan aşkından aman! Gel be gel, sana ayda dört lirayı ben vereyim. </p>
				<p class="e-paragraf">Rakım: Teşekkür ederim birader. Ben hayatımdan memnunum.</p>
				<p class="e-paragraf">Felatun: Gururuna dokunmasın. Gerçeği vallahi gerçeği söylüyorum. Sanki sana ayda dört İngiliz lirası vermeye gücüm yok mu? </p>
				<p class="e-paragraf">Rakım: Estağfirullah birader. Sana öyle bir şey söyledim mi? Ben Ziklas ailesinden memnunum. </p>
				<p class="e-paragraf">Felatun: Şu havuç gibi İngiliz kızlarında ne buluyorsun bilmem. Gerçekten nasıl yaşanır bilmiyorsun be. Üstelik gücün de yok değil. Bir ayağın daima Beyoğlu’nda. Şöyle haline göre bir apartmanın, mini mini bir metresçiğin olsa fena mı olur? </p>
				<p class="e-paragraf">Rakım: (Aklına hemen Jozefino geldi. Bu konuda tek söz etmenin bile sır vermek olduğunu bildiğinden) İyi olur ama birader, ben kendim için değil, sizin için bile israfın bu derecesini hayırlı görmüyorum. </p>
				<p class="e-paragraf">Felatun: (Alaycı bir tavırla) Ne israf mı? Pir ol be. Sen Felatun’u o kadar eşek mi zannediyorsun? Hesap edecek olsam, şu üç ay zarfında kazandığım harcadığımdan fazla olmasa bile, birbirine denktir.</p>
				<p class="e-paragraf">Rakım: Bak! Öyleyse diyecek bir sözüm yok. Bu hayat tarzı, bir kazançla karşılanıyorsa ne âlâ kardeşim. Bir adam kazandığı kadar yaşayabilir. Bu arada, kız kardeşiniz de rahattır değil mi? Çünkü onu her şeyden önce düşünmelisiniz. Malum ya!</p>
				<p class="e-paragraf">Felatun: Bizim Rakım yine filozofça konuşmaya başladı. Rahat ol birader, rahat ol. Kazancım yolunda ve talihim de gayet iyi...</p>
				<p class="e-paragraf">Rakım: Hangi işe giriştiniz bakalım. Ticaret filan mı?</p>
				<p class="e-paragraf">Felatun: Bizim gibi adamların ticareti nasıl olur bilmez misiniz?</p>
				<p class="e-paragraf">Rakım: Ne bileyim ben.</p>
				<p class="e-paragraf">Felatun: Akşam oldu mu cebine kırk elli lira koyarsın. Oyun salonuna gidersin...</p>
				<p class="e-paragraf">Rakım: (Suratı asık bir ifadeyle) Vay...</p>
				<p class="e-paragraf">Felatun: Dur acele etme. Başlarsın oynamaya... Eğer zar işlerse kırk elli lira daha büyür, kalkarsın.</p>
				<p class="e-paragraf">Rakım: Oynamaya başlayalı bir ay olmuştur eminim.</p>
				<p class="e-paragraf">Felatun: Nereden bildin?</p>
				<p class="e-paragraf">Rakım: Çünkü böyle zarar etmeye başlayınca kalkmak, üstelik kırk elli lira kazandıktan sonra kalkmak olsa olsa bir aylık kumarbazın işidir. Birkaç ay sonra eskidikçe bu iş de değişir. </p>
				<p class="e-paragraf">Felatun: Sen benim için korkma.</p>
				<p class="e-paragraf">Rakım: Ben sizin için korkmam. Kumarda sizi esir almazlar. Ayda on beş yirmi bin kuruşluk gelir için korkarım. Siz de bilirsiniz ki, yirmi otuz bin lira birkaç ay içinde kumara kaptırılabilecek servetlerdendir.</p>
				<p class="e-paragraf">Felatun: Eee… Artık bana hayat dersi mi veriyorsun? </p>
				<p class="e-paragraf">Rakım: Hayır. Şimdilik adiyo.</p>
				<p class="e-paragraf">Felatun: Adiyo mon şer!</p>
				<p class="e-paragraf">Size şaşıracağınız bir şey söyleyeyim mi? Bu iki arkadaş ayrılırlarken birbirinin aleyhine düşünerek ayrıldılar. Felatun, Rakım için “Kendisinde bu servet yok, böyle bir metresle C oteli gibi bir otelde ömür sürdüğü yok. Kıskandığından böyle söylüyor. Eğer onun da elinde on beş bin lira bulunsa, o zaman benim hayatımın hayat olduğunu kabul ederdi.” demiş; Rakım da Felatun için “Kendisi Ziklas’ın evinden kovuldu ya, şimdi ayda dört lirayı kendisi vererek beni de oradan uzaklaştırmak istiyor. Kaça alırım ben böyle dört liraları? Kendim kazanmıyor muyum? Bir mirasyedinin servetine ancak dalkavuklar itibar eder. Varsın beyim yaşasın. Biz bunların çoğunu gördük, işittik. İşittiklerimizden de gördüklerimiz kadar ibret aldık.” demişti.</p>
				<p class="e-paragraf">Siz bu iki fikrin hangisini onaylarsınız? Biz Rakım’ı tasvip ederiz. Çünkü bir mirasyedinin, özellikle Felatun Bey gibi bir mirasyedinin servetinin sabit olduğu, kazandırmadığı tecrübeyle bilinir. </p>
				<p class="e-paragraf">İşte bahar mevsimine kadar yaşanmış bulunan ayrıntılar bunlardan ibaretti. Anlattık, bitirdik.</p>
			</div>
		</div>
	</body>
</html>