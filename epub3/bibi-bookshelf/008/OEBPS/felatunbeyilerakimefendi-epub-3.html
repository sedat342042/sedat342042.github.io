<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>felatunbeyilerakimefendi-epub-3.html</title>
		<link href="template.css" rel="stylesheet" type="text/css"/>
	<link href="../fonts.css" rel="stylesheet" type="text/css"/>
</head>
	<body>
		<div id="felatunbeyilerakimefendi-epub-3.html" xml:lang="tr-TR">
			<div class="Basic-Text-Frame">
				<p class="e-sayfabasibaslik" id="toc_marker-7">Yedinci Bölüm</p>
				<p class="e-paragraf">Bahar mevsimi, kalplere ferahlık, huzur verdi. Bu mevsimin bizce anlatılmaya değer ilk olayı Rakım’ın düzenlediği bir Kağıthane gezisidir. </p>
				<p class="e-paragraf">Dersinin olduğu günlerden birinde Rakım, -hâlâ dost olduğu- Jozefino’ya ziyarete gitmiştir. O günkü sohbet Kağıthane mesiresi hakkında idi. Jozefino, geçen günlerde … Beyin ailesiyle Kağıthane’ye gitmişlerse de günlerden Pazar olduğu için zampara takımından bazı kişilerin verdiği rahatsızlıkla dışarı çıkamamış, kırları görememiş, hiçbir şeyden zevk alamamış olduğunu söyledi. </p>
				<p class="e-paragraf">Rakım: Kağıthane aslında dünyanın en güzel yerlerinden birisidir. Lakin oranın zevki cuma ve pazar günleri çıkmaz. Oraya başka türlü gidilir. </p>
				<p class="e-paragraf">Jozefino: Nasıl gidilir? </p>
				<p class="e-paragraf">Rakım: Gider misiniz? </p>
				<p class="e-paragraf">Jozefino: Yalnız mı gideceğim? </p>
				<p class="e-paragraf">Rakım: Yok benimle beraber. </p>
				<p class="e-paragraf">Jozefino: (Sevinerek) Seninle mi? Elbet giderim. Hem zevk alacağımızdan eminim.</p>
				<p class="e-paragraf">Rakım: Vallahi pek güzel olur.</p>
				<p class="e-paragraf">Rakım: Bir salı yahut çarşamba günü gideriz. O güzel kırlar, çayırlar tenhadır. Bize bütün güzelliklerini sunarlar. Başka günler oraları at ve araba panayırına döner.</p>
				<p class="e-paragraf">Jozefino: Aman ne kadar eğleniriz.</p>
				<p class="e-paragraf">Rakım: Hem Kağıthane’ye böyle bizim gibi gidenler yiyeceklerini, içeceklerini de beraberinde götürüp öyle eğlenirler.</p>
				<p class="e-paragraf">Jozefino: (Büyük bir zevkle) Gördün mü bir kere eğlencenin asıl alaturkasını? İşte insanın kıra, sahraya çıktığına değer. </p>
				<p class="e-paragraf">Rakım: Karar verdinse söyle de, ben, neler gerekli bir bakayım.</p>
				<p class="e-paragraf">Jozefino: Ne gün gidilecekse yalnız akşamdan bana bir haber uçurt ki ertesi sabah için ben de başka bir işe başlamayayım.</p>
				<p class="e-paragraf">Rakım: Baş üstüne.</p>
				<p class="e-paragraf">Jozefino’nun yanında bu kararı verdikten sonra derslerini verip gece saat üç gibi evine dönmüştü. </p>
				<p class="e-paragraf">Kendisini artık kim karşılıyor? Elbette Canan. Hem artık Rakım kendisini Canan’ın karşılamasından dadı kalfaya darılmıyor da. Dadı kalfa buna fazlasıyla memnun oluyor. Şurasını iyi biliniz ki Canan’a müşteri gelmesi meselesi halledilmiş, Canan Rakım’a karşı biraz daha neşeli görünebilmişti. Aralarındaki muhabbet aynı saflıkla devam etse de onları görenler kendilerini kardeş zannederlerdi. </p>
				<p class="e-paragraf">Dadı kalfa da henüz yatmamış olduğundan üçü birlikte salon da oturdular. Canan efendisine, hem de canı gibi sevdiği efendisine kahve pişirip geldi. Rakım kahveyi içerken: </p>
				<p class="e-paragraf">Rakım: Dadı, niçin arada bir gezmeye gitmezsiniz?</p>
				<p class="e-paragraf">Fedayi: Gidiyoruz ya işte efendim. </p>
				<p class="e-paragraf">Rakım: Nereye gidiyorsunuz ki? </p>
				<p class="e-paragraf">Fedayi: Canan nereye isterse gidiyoruz.</p>
				<p class="e-paragraf">Canan: (Fedayi için duyduğu özel sevgiyi gösteren bir tavırla) Dadı kalfa beni her yere götürüyor efendim.</p>
				<p class="e-paragraf">Rakım: Nereye götürüyor bakayım?</p>
				<p class="e-paragraf">Canan: Salıpazarı’na… </p>
				<p class="e-paragraf">Rakım: Salıpazarı, işte kapımızın önüdür.</p>
				<p class="e-paragraf">Fedayi: Tophane’ye kadar bile gidiyoruz efendim.</p>
				<p class="e-paragraf">Rakım: Yok dadıcığım. Şöyle mesire yerine, mesela Ihlamur’a filan.</p>
				<p class="e-paragraf">Fedayi: Oraya geçen yaz götürmüştüm. Ama Canan öyle yerleri sevmedi. </p>
				<p class="e-paragraf">Rakım: Belki şimdi sever.</p>
				<p class="e-paragraf">Canan: Oraları fena efendim. Kadınlar, erkekler çok fena. İnsan rahatsız oluyor. Evimiz daha iyi. </p>
				<p class="e-paragraf">Fedayi: Bir kere de Küçük Çiftlik’e götürmüştüm. O gün tenha olduğu için güzel eğlenmiştik.</p>
				<p class="e-paragraf">Canan: Gerçekten dadı kalfacığım! O gün ne kadar eğlenmiştik, kırlar ne kadar güzeldi. Ağaçlar, o havuz... Aman ne kadar güzeldi.</p>
				<p class="e-paragraf">Rakım: (Kız sevindikçe memnun olarak) İyi ya, yine gitmeli değil mi?</p>
				<p class="e-paragraf">Fedayi: Yaz gelsin de yine gideriz. Ben kızımı, Canan’ımı sıkmak istemem.</p>
				<p class="e-paragraf">Rakım: Bilmez miyim dadıcığım?</p>
				<p class="e-paragraf">Canan: Dadı kalfacığım beni kızı gibi sever. Ben de onu annem gibi severim, diye koşup Fedayi’nin, o sadık merhametli Fedayi’nin boynuna sarılıp öpmeye başlar.</p>
				<p class="e-paragraf">Rakım: (Bu samimiyetten tarifi mümkün olmayan hazlar alıp) Yok ama, benim dadıcığımı böyle karşımda öpmeyeceksin. Ben kıskanırım, diye kalkar, o da kendisini dadısının kucağına atıp onu öpmeye başlar. Biçare Fedayi, bir kucağında Canan’ı, bir kucağında Rakım’ı böyle görünce gözyaşlarını tutamaz.</p>
				<p class="e-paragraf">Fedayi: Ah hanımcığım, iki gözümün nuru hanımcığım! Mezarında bizim şu halimizi görüyor musun?</p>
				<p class="e-paragraf">Rakım: (Gözleri dolarak) İşte dadıcığım, seni anamızın yerine koyduk. Anacığımın yanakları çürümüşse hamd olsun senin yanakların sağlam.</p>
				<p class="e-paragraf">Bu sözler Canan’ın da dikkatini çekmişti fakat bu manzara çok uzun sürmeyip herkes yerli yerine oturdu. </p>
				<p class="e-paragraf">Rakım: Ey dadıcığım! Bizi önümüzdeki çarşamba günü Kağıthane’ye götürür müsün?</p>
				<p class="e-paragraf">Fedayi: Seni de mi?</p>
				<p class="e-paragraf">Rakım: İsterim ya!</p>
				<p class="e-paragraf">Canan: (Sevincinden çıldırasıya) Siz de mi bizimle beraber geleceksiniz efendim?</p>
				<p class="e-paragraf">Rakım: Hay hay</p>
				<p class="e-paragraf">Canan: Öyle ama Kağıthane’de siz bizimle oturamazsınız ki?</p>
				<p class="e-paragraf">Rakım: Çarşamba günü orada kimse yoktur. Koca çayırlarda yalnız biz olacağız.</p>
				<p class="e-paragraf">Canan: (Daha çok sevinerek) Ya! Öyle mi! Aman canım dadıcığım bizi götür.</p>
				<p class="e-paragraf">Fedayi: Götürürüm kızım. Niçin götürmeyeyim?</p>
				<p class="e-paragraf">Rakım: Hatta ustan Jozefino da gelecek. </p>
				<p class="e-paragraf">Canan: (Sevinci daha da artarak) Öyle mi? Aman ya Rabbi! Dadı kalfacığım Jozefino da gelecekmiş!</p>
				<p class="e-paragraf">Fedayi: Daha iyi ya işte. Hep biz bizeyiz demek.</p>
				<p class="e-paragraf">Rakım: Çarşamba günü sabahleyin erkenden gideceğiz. Ama pek erken ha.</p>
				<p class="e-paragraf">Fedayi: Jozefino o kadar erken gelebilir mi?</p>
				<p class="e-paragraf">Rakım: Jozefino’da akşamdan buraya gelip gece burada kalacak.</p>
				<p class="e-paragraf">Fedayi: Siz öyle mi karar verdiniz?</p>
				<p class="e-paragraf">Rakım: Hayır, biz değil ben öyle karar verdim. Jozefino ile konuştuğumuz söz, yalnız bir gün birlikte Kağıthane’ye gitmekten ibarettir.</p>
				<p class="e-paragraf">Fedayi: İyi ama beyim biz Jozefino’yu nerede yatırırız?</p>
				<p class="e-paragraf">Rakım: Ben onun yolunu buldum da, onun için karar verdim. Sen beni bir gece odana misafir alırsın. Jozefino benim odamda yatar. Canan da yine kendi odasında yatar.</p>
				<p class="e-paragraf">Fedayi: Sen bilirsin oğlum.</p>
				<p class="e-paragraf">Rakım: Yok dadıcığım sen bilirsin. İşte yatak için ise…</p>
				<p class="e-paragraf">Fedayi: Niçin münasip olmasın? İşte yatak için çare bulduk ya!</p>
				<p class="e-paragraf">Artık bu gece Canan’ın sevincini mümkün değil tarif edemeyiz. Biçare kızcağız dadı kalfa ile efendisinin kendine evlat gibi, kardeş gibi, her ne gibi olursa olsun gösterdikleri sevgiye mi sevinsin? Çarşamba günü Kağıthane’ye gidilecek, ona mı sevinsin? Jozefino da gelecek ona mı memnun olsun? Üstelik Jozefino bir gece kendi evlerinde yatacak, ona mı çıldırsın?</p>
				<p class="e-paragraf">Jozefino Canan’ı ne kadar severse, Canan da Jozefino’yu o kadar severdi.</p>
				<p class="e-paragraf"> Kahveyi içtikten ve verilecek kararı verdikten sonra Rakım yazılacak birkaç yazısı olduğundan odasına çekildi. Dadı kalfa da uykusu geldiği için yatağına girmiş, Canan yalnız kalmıştı. Canan ne yapsın? Uykusu yok ki yatsın. Zihni yerinde değil ki, sevincinden vakit yok ki gitsin o da bir kitap filan okusun. Kalktı, efendisinin yanına gidip karşısına oturdu. Rakım yazı yazarken o da önüne tütün tenekesini alıp efendisi için sigara sardı. </p>
				<p class="e-paragraf">Rakım: Niçin yatmıyorsun Canan?</p>
				<p class="e-paragraf">Canan: Uykum yok efendim. Sizi rahatsız ediyorsam odama gideyim de sigaraları orada sarayım.</p>
				<p class="e-paragraf">Rakım: (Bir tatlı sıtma kırgınlıkları hissederek) Yok kuzum yok! Hiç sen bana sıkıntı verir misin? Hiç sen beni rahatsız eder misin?</p>
				<p class="e-paragraf">Canan: Ben sizi rahatsız etmez miyim efendim?</p>
				<p class="e-paragraf">Rakım: Etmezsin ya! Ben seni ne kadar görsem, göre göre doymam. Şayet sen rahatsız olursan diye söyledim.</p>
				<p class="e-paragraf">Canan: (Teşekkür edercesine) Ne saadet!</p>
				<p class="e-paragraf">Kızın şu halleri Rakım’ın hislerini bir kat daha derinleştirmiş...</p>
				<p class="e-paragraf">Rakım: Canan!</p>
				<p class="e-paragraf">Canan: Efendim!</p>
				<p class="e-paragraf">Rakım: ... Bir şey yok!</p>
				<p class="e-paragraf">Canan: Bir şey söyleyecektiniz ama efendim... Siz bilirsiniz.</p>
				<p class="e-paragraf">Rakım: (Kalemi elinden bırakıp) Diyecektim ki .... Canan!</p>
				<p class="e-paragraf">Canan: Efendim!</p>
				<p class="e-paragraf">Rakım: Benim seni sevdiğimi bilir misin kuzum Canan?</p>
				<p class="e-paragraf">Canan: Nasıl bilmem efendim, bilirim ya! Hem siz kendiniz söylemediniz mi? “Seni kardeşim gibi severim.” demediniz mi?</p>
				<p class="e-paragraf">Rakım: (Ayağa kalkarak) Of Canan of! Ben seni kardeşim gibi sevmiyorum. Canan gibi seviyorum.</p>
				<p class="e-paragraf">Canan: (Gayet lâtif bir pembelik çehresini sarmış olarak) Malınız değil miyim efendim?</p>
				<p class="e-paragraf">Rakım: (Hiddetle) Öyle deme be! Sen kimsenin malı değilsin, kendi kendinin sahibisin... Of kuzum Canan, Allah aşkına, sen de beni seviyor musun? Doğru söyle. </p>
				<p class="e-paragraf">Canan: (O da ayağa kalkmış bulunduğundan, efendisi ona o efendisine yaklaşıp birbirleriyle kucaklaşarak) Nasıl söyleyeyim a efendiciğim. Halimi bilmiyormuş gibi konuşuyorsunuz.</p>
				<p class="e-paragraf">Rakım: Of Canan, sen benim halimi bilmiyormuş gibi konuşuyorsun. Beni seviyorsan “Seni seviyorum.” de. Ağzından bu sözün çıktığını kulağım işitsin. Bu söz bana hayat verir. Âlemde bana en güzel söz, bu sözdür.</p>
				<p class="e-paragraf">Canan: Seviyorum efendiciğim. Vallahi seviyorum. Ah, ben sizi sevmez de ne yaparım. Nasıl sevmemezlik edebilirim. Sevmemek elimde mi?</p>
				<p class="e-paragraf">Kızın bu sözleri söylemesi değil, söylerken gösterdiği âşıkane tavırlar Rakım’ın hislerinde derin etkiler bırakıyor, aşkın sonunda kendisini gösteren cinnet, daha aşkının başında görünerek Rakım’ı deliye döndürüyordu. Bu hal ile: </p>
				<p class="e-paragraf">Rakım: Ah! Canan’ım, Canan’ım! Beni sevdiğine gönlüm vallahi inanıyor. Sabaha kadar bu sözü söylesen dinleyeceğim. </p>
				<p class="e-paragraf">Rakım’ın sözleri Canan’ı eritmiş, kız kolları arasında bulunan efendisinin gözlerine ateşli bir buse kondurmuştu.</p>
				<p class="e-paragraf"> Rakım ise ürkekliğinden ona karşılık veremedi.</p>
				<p class="e-paragraf">Rakım: Canan ah Canan! Vallahi seni kendimden de kıskanıyorum. Aman ya Rab, çıldıracak mıyım, ne olacak?</p>
				<p class="e-paragraf">Gerçekten Rakım çıldıracak mıydı, ne olacaktı? Anlaşılmaz bir hale geldi. Bu durumdan Canan da korkup efendisini kanepeye oturttu, kendisi de yanı başına oturdu. Aralarında bir süre sessizlik oldu. İkisi de birbirlerinin yüzlerine bakar haldeydiler fakat ikisi de kaskatı kesilmiş, boğulacak gibiydiler.</p>
				<p class="e-paragraf">Bu sırada Rakım’ın aklına Felatun’un esirler hakkında söylediği düşünceler geldi. Zihin yorgunluğundan bu düşüncelerin ilerisini getiremeyip “Haydi oradan! Hey çılgın, dünyanın zevki nedir, nasıl yaşanır sen ne bilirsin. Var bir çapkın tiyatrocunun yanında, kendin esirmişsin gibi bir ömür sür.” diye aklına gelenleri uzaklaştırdı.</p>
				<p class="e-paragraf">Koca Rakım, kanepe üzerinde Canan’ın yüzüne baka baka bir iki saat sonra daldı gitti. Canan bir ara kendisini yatağa kaldırmak istemişti. Ancak yeni daldığı için uyandırmaya bir türlü kıyamadı. Kanepenin de rahat olduğunu düşünüp öylece bıraktı. Kendisi de aklına nasıl gelirse öyle, sevdiği efendisini doya doya ya da gerçekten doyamaya doyamaya seyretti. Sonra o da kalktı. Yüreğinde bin bir türlü his duyarak yatağına gitti.</p>
				<p class="e-paragraf">Ertesi sabah Rakım gözlerini açınca kendisini kanepe üzerinde, Canan’ı da karşısında buldu. Kızın vakar ve temkininde hâlâ bir değişiklik yok... Koca Canan hâlâ o Canan. Hâlâ o temkin, hâlâ o vakar.</p>
				<p class="e-paragraf">Ne zannettiniz ya? Rica ederiz, Canan’ı öyle bir yılışık, aşüfte zannetmeyiniz. Canan her şeyiyle kadın... Terbiyeli, namuslu, nazik ve hünerli bir kızdır. Dadı kalfa Rakım’ın yanına gülümseyen bir yüzle gelmiş olduğundan tüm olanları öğrenmiş olduğu belliydi. Evet dadının her şeyden haberi vardı ama bunları Canan’ın kendisinden öğrenmişti. Kalfa öyle kapı dinleyecek kimselerden değildi. Hem dadı kalfa Canan’ın validesi, sırdaşı, her şeyiydi. Yaşananlardan onu da haberdar etmişti. Çünkü Rakım’a nasıl davranacağını kendisi de bilmiyordu. Dadısından aldığı her türlü talimata aynen uyacaktı. Zaten Rakım’ı bu kadar deli eden şeyin ne olduğunu sanıyorsunuz ya? Canan’ın dadı kalfanın elinde yetişmiş olması... Dadı ne yapar, ne eder Canan’ı, Rakım’ın bir gün mutlaka seveceği tarzda yetiştirirdi. Nihayetinde de öyle oldu.</p>
				<p class="e-paragraf">Rakım geceki olaydan kalfanın haberi olduğunu anladı ama ne kalfa, ne de Rakım tek bir söz etmediler. Yalnız o gün pazartesi olup eğer çarşamba Kağıthane’ye gidilecekse daha o günden hazırlıklara başlanmalıydı. Sadece bunları hatırlatmıştı dadı kalfa. Rakım bunları onaylayınca dadı kalfa işine gitti.</p>
				<p class="e-paragraf">O gün Rakım yine işleriyle meşgul olmuş, akşam evine dönmüştü. Kendisini işiyle biraz daha fazla meşgul etmiş dün geceki gibi kendisini ateşlere atmamış, geceyi rahat geçirebilmişti. Salı günü Jozefino geleceğinden gerekli işleri yerine getirmiş, saat dokuz gibi de Jozefino’nun evine uğramıştı. Onu evinde buldu. -Çünkü Jozefino yalnız ders günleri öğrencilerine gider, diğer günlerde ise evinden dışarı çıkmazdı.-</p>
				<p class="e-paragraf">Rakım: Bonjur dostum. </p>
				<p class="e-paragraf">Jozefino: Bonjur Rakım. </p>
				<p class="e-paragraf">Rakım: Haydi bakalım.</p>
				<p class="e-paragraf">Jozefino: Nereye? </p>
				<p class="e-paragraf">Rakım: Bize! Kağıthane’ye gitmeyecek miydik?</p>
				<p class="e-paragraf">Jozefino: Kağıthane’ye sizden mi gidilir?</p>
				<p class="e-paragraf">Rakım: Bu akşamı bizde geçireceğiz. Bizde kalacağız. Yarın sabah erkenden, hatta güneş doğmadan evvel deniz üzerinde bulunacağız. Bir şey yapılacaksa bari tam yapılsın. Güneşin doğuşunu ve batışını görmeyince bir şeyler eksik kalmaz mı? Mevsim, her ikisini görmek için de müsait. </p>
				<p class="e-paragraf">Jozefino: Vallahi fena olmaz ama senin beni yatıracak yerin yoktur, a deli çocuk. </p>
				<p class="e-paragraf">Rakım: Canım senin nene lazım, ben her şeyi hazırladım. </p>
				<p class="e-paragraf">Jozefino: Pek âlâ, pek âlâ sen biraz otur. Ben kalkıp giyineyim. </p>
				<p class="e-paragraf">Jozefino kalktı, diğer odaya gidip giyinmeye başladı. Rakım ise bu arada bilir bilmez piyanoyu tıngırdattı. Jozefino işini bitirince kalktılar. Posta sokağından aşağı Postanebaşı’na inip sonra Tophane caddesi yoluyla yavaş yavaş Salıpazarı’na vardılar. Kapıdan içeriye girdikleri zaman Canan, Jozefino’yu görünce kollarını açarak üzerine koştu. Öpüştüler. Jozefino dadı kalfa ile de merhabalaştıktan sonra Rakım, Canan, Jozefino salonda bir arada oturdular. Dadı kalfa bu arada piknik için gerekli hazırlıklarla meşgul oldu.</p>
				<p class="e-paragraf">Saat on bire geldiğinde Canan -o zamana kadar ilk kez olmak üzere- rakı takımını salondaki konsolun üzerine koydu. Rakım ilk kadehi Jozefino’ya takdim ettiği zaman, kadın yine İstanbul’un rakısına övgülerde bulundu. Şaraptan daha ziyade rakıya rağbet ettiğinden dem vurdu. Bunlar ikisi konuşurlarken Canan da piyanonun başına geçmiş en iyi bildiği parçalardan çalmaya başlamıştı. Rakım ilk kez baştan sona kadar Canan’ı dinlemiş, sanattaki yeteneğini oldukça iyi bulmuştu. Ayrıca Canan hocasını çok çok iyi bir Fransızca ile karşılamış, Rakım bunun bu derece ilerlemiş olduğuna şaşırmıştı.</p>
				<p class="e-paragraf">Kızın piyanosu bir süre daha dinlenilmiş, Jozefino’nun neşesi artmış, bu kez piyanonun başına kendisi geçmişti. Bu gece onun piyano çalışındaki başarı akıllara durgunluk verecekti. Bir anda seksen yüz kadar sese dokunabiliyor, dinleyen de sanki on parmağı var zannediyordu. </p>
				<p class="e-paragraf">Koca Canan, sanki kırk yıldır içki meclisinde sakîlik edermiş gibi, her şeyi mükemmel sundu. Jozefino’nun içkisini daima piyanosu yanına götürür, efendisine içkisini sunar, efendisi de sanki onun elinden ateş içerdi.</p>
				<p class="e-paragraf">Bizim içki meclisinin nasıl geçtiğine dair olaylara dikkat ettiğiniz var mıdır? Böyle meclislerde kafalar iyice çekildikten sonra birbirine sevgi gösterileri yapılır. Böyle de oldu. </p>
				<p class="e-paragraf">Nihayet yemek vakti geldi. Yine bu salonda sofra kuruldu. Hazırlanan her şey masaya koyuldu, herkes sofraya oturdu. Dadı kalfa bu durumdan o kadar memnun kalmışsa da içki meclisinin hazırlanması canını sıkmıştı. Fakat hiç bu sıkıntısını gözü gibi sevdiği oğlu, paşası, efendisi Rakım’a belli eder mi? Dadı kalfanın yaptığı yemekler de Jozefino tarafından pek beğenilmişti. Beğenilmemesi mümkün müydü ki? Dadı kalfa büyük yerlerde nice ziyafet sofraları hazırlamıştı. Her şey iştiha ile yenildi, içildi. Yemekten sonra Canan kahveleri masaya getirdi. Kahveler masada içildi. Bir saat kadar dereden tepeden konuşuldu, sonra herkes planlandığı gibi yatağına çekildi. </p>
				<p class="e-paragraf">Elbette Canan da kendi odasına gitti. </p>
				<p class="e-paragraf"> Ama burası belli değil. </p>
				<p class="e-paragraf">Vay ne oldu?</p>
				<p class="e-paragraf">İşte şu oldu: </p>
				<p class="e-paragraf">Canan’ın Jozefino’yu soyundurup yatağına yatırıncaya kadar yanından ayrılmayacağı bellidir değil mi? Jozefino gibi bir şeyleri bilen bir kadının bu sırada boş durmayacağı da bellidir. Canan’a bir şeyler sormadan duramayacağı kesin....</p>
				<p class="e-paragraf">Nihayet hem soyunup hem de sorularını sormaya başladı.</p>
				<p class="e-paragraf">Jozefino: Kız Canan!</p>
				<p class="e-paragraf">Canan: Efendim.</p>
				<p class="e-paragraf">Jozefino: Sen efendiyi de böyle soyundurursun değil mi?</p>
				<p class="e-paragraf">Canan: Efendim değil mi? Elbette soyunduracağım. </p>
				<p class="e-paragraf">Jozefino: Bari uslu uslu soyunur mu?</p>
				<p class="e-paragraf">Canan: A! Çocuk mu ki uslu uslu soyunmasın?</p>
				<p class="e-paragraf">Jozefino: Onlar çocuktan da beterdir. Çocuklar soyunurken ter ter tepinir. Böyle bıyıklı çocuklar da insanın boynuna sarılır. </p>
				<p class="e-paragraf">Canan: (Utanarak) Aman be ustacığım, söylediğin şu sözlere bak. </p>
				<p class="e-paragraf">Jozefino: Ne söylüyorum? Ayıp bir şey mi söylüyorum?</p>
				<p class="e-paragraf">Canan: Ayıp ya!</p>
				<p class="e-paragraf">Jozefino: Vay, demek oluyor ki uslu uslu soyunmuyor? Soyunsa sen bu sözlerde hiçbir ayıp görmezdin.</p>
				<p class="e-paragraf">Canan: Ustacığım, bana öyle sözler söyleme.</p>
				<p class="e-paragraf">Jozefino: A deli! Kız ne utanıyorsun? O senin efendin değil mi? Ayıp mı zannediyorsun? Siz ikiniz de gençsiniz, güzelsiniz. Uslu uslu soyunmuş olsa o zaman ayıp sayılır. </p>
				<p class="e-paragraf">Canan: Hayır, bizim efendi pek usludur, mahcuptur.</p>
				<p class="e-paragraf">Jozefino: De bakayım beni aldatabilir misin? Sanki benim haberim yok!.. Vah çocuk vah! Efendi bana her şeyi söyledi. O benden hiçbir sırrını saklamaz. Geçen gece ne kadar ağlamışsınız?</p>
				<p class="e-paragraf">Canan, Jozefino’nun bu sözlerine güvenerek neredeyse olup biteni ortaya dökecekti. Fakat Jozefino ile efendisi arasındaki ilişkiyi tam bilmediği için bir de bu tür sırları başkasıyla paylaşmanın doğru olmadığına inandığı için, Jozefino’nun ağzını arıyor olması ihtimalini de hesaba katarak sırrını sakladı. Evet bizim Canan bu kadar sırrı taşımasını bilen ketum bir kızdı.</p>
				<p class="e-paragraf">Canan: Efendi beni kız kardeşi gibi seviyor. Bana da hiç sataşmışlığı yoktur. Sana ne demişse demiş. Ben sana ne dediğini ne bileyim?</p>
				<p class="e-paragraf">Jozefino: Ah halinden kimseye bahsetmek istemeyen âşık Canancığım. Zararı yok kızım zararı yok. Aşkın kurallarını bilmeyen, sizin gibi çocukların hali hep böyledir. Her şeye rağmen her ikinizi de tebrik ederim. Allah için ikiniz de birbirinize pek yakışıyorsunuz. İkinizi de birbirinize bağışlasın. Anladın mı kızım beni? Rakım içli çocuktur. Onu sen idare etmelisin. Güzel idare edersen, kendine pek kolay bağlayabilirsin. </p>
				<p class="e-paragraf">Jozefino Cananla bu şekilde konuştuktan sonra yatağına girip biraz da yatakta konuştu. Sonra kızı yerine gönderdi. Gönderdi ama zavallı Canan yine beş gece önce yaşamış olduğu duygulara boğulmuştu. </p>
				<p class="e-paragraf">Herkes uykuya dalmış, uykusunu gereği gibi almıştı ki bir ara sokak kapısı “Çat, çat!” diye vurulmasın mı? Bu gürültüye önce dadı kalfa uyanmış sonra da Rakım’ı uyandırmıştı. Meğer kayıkçı Osman Amca gelmiş. Saate baktılar, saat on. Rakım, “Tam vaktidir, yavaş yavaş hazırlanmalı.” diye kalkıp dadısıyla aşağıya inerek kayığa yerleştirilecek eşyaları Osman Amcaya verdi. Sonra da Canan’ı uyandırmaya gitti. Ah bu aşk insana nasıl yaşama sevinci verir, canlı kılar. Serpilip yatmış olan Canan’ı biraz izledikten sonra sağ elini kızın kalbinin üzerine koyup ona seslendi ve kalbinin Canan’ın kendisinden önce uyanmış olduğuna dikkat etti. Hiç dikkat ettiniz mi? Biz dikkat ettik. Gördük ki uyku halindeyken oldukça yavaş, hafif bir ritim tutan kalp uyandığı anda öncekinden çok hızlı ve heyecanla vurmaya başlar. Hele bir deneyiniz. Bir de Canan’ın kalbi gibi âşık kalbi olursa var ya!</p>
				<p class="e-paragraf">Canan uyanıp da gece vakti hafif hafif yanmakta olan kandilin baygın ışıkları arasında efendisini görünce birden bire ürktü. “Nedir efendim, ne istersiniz?” diyebildi. Rakım “Kağıthane’ye gideceğimizi unuttun mu? Kalk bakalım! Ateşi yak, Jozefino’yu kaldır da bir sabah keyfi yapalım. Yavaş yavaş da hazırlanırız.” Canan fırladı, kalktı. Ne yalan söyleyeyim. Doğrusunu söylemek her halde daha iyidir. Ayıp değil ya! Biçare kızcağız efendisinin boynuna sarılıp da öyle kalktı. Siz isterseniz bunu küstahça bulunuz. Efendisi kendisini mazur görmüştü.</p>
				<p class="e-paragraf">Yarım saat içinde herkes kalktı. Mangal içinde güzel bir ateş hazırlandı. Canan’ın hazırlayıp salona getirdiği mangal izleyenlere keyif veriyordu.</p>
				<p class="e-paragraf">Mangalın bir tarafına kahve güğümü, bir tarafına çay güğümü bir tarafına da akşam gelmiş olan taze inek sütü tenceresi sürüldü. Sigaralar yandı.</p>
				<p class="e-paragraf">Jozefino, alafrangada giyinmeden bir erkek huzuruna çıkılmayacağını bildiğinden buna dikkat etmiş, salona öylece gelmişti. Fakat Rakım ve diğerleri gece kıyafetleriyle, mahmur mahmur salona girmişlerdi. Rakım, Jozefino’yla sabah konuşmalarını yapmış, bu arada kahve de çoktan pişmişti. Evvela bir şekerli kahve içildi. Sonra isteyen dilediği gibi çay, süt aldı, karar verildiği gibi hareket edildi.</p>
				<p class="e-paragraf">Jozefino: (Osmanlıların bu sabah keyfini pek beğenip) Ne güzel şey!</p>
				<p class="e-paragraf">Rakım: Ne? </p>
				<p class="e-paragraf">Jozefino: Sabahleyin böyle erken kalkıp da bu keyfi yetiştirmek.</p>
				<p class="e-paragraf">Rakım: Hoşunuza mı gitti madam?</p>
				<p class="e-paragraf">Jozefino: Vallahi, pek âlâ. Ben ömrümde böyle erken kalkmamışımdır. Ne güzel! Biz, bir saat sonra güneşin doğuşunu göreceğiz öyle değil mi?</p>
				<p class="e-paragraf">Rakım: Hem de deniz üzerinde göreceğiz. </p>
				<p class="e-paragraf">Jozefino: Üşümez miyiz ya?</p>
				<p class="e-paragraf">Rakım: Kürkler var, ihramlar var, şallar var, paltolar var. Ne üşüyeceğiz. Özellikle de rom var.</p>
				<p class="e-paragraf">Jozefino: Vallahi pek hoşuma gidiyor. Rakım sana doğrusunu söyleyeyim mi? Türklerin her hali Avrupalının her halinden iyi.</p>
				<p class="e-paragraf">Rakım: Yok madam pek de öyle değil. Gerçi biz kış mevsiminde her sabah böyle zevkler yaşasak da Avrupa’nın da kendine göre farklı zevkleri vardır. </p>
				<p class="e-paragraf">Jozefino: Yalan söylemiyorum Rakım, vallahi ciddi söylüyorum. Avrupa’nın da eğlenceleri çoktur ama monotondur, aynı şeylerden ibarettir. Bir kere kış mevsiminde on iki den önce yatılmaz, hatta gece yarısı ikiyi bile bulur. Bu saatte yatınca da uyandığımız zaman yine gündüz olmuş buluruz. Yani bizler yalnızca geceden istifade etmiş oluyoruz. Sabah, sabah ki tabiatın uykudan uyanması demek! Biz böyle güzel bir sabahı izlemekten hep mahrum kalırız.</p>
				<p class="e-paragraf">Rakım: Orası öyledir. </p>
				<p class="e-paragraf">Jozefino: Ben sözümü bilip de söylerim. Bir kere Türklerdeki bu misafirperverlik Avrupa’da bulunmaz. Bu, onlar birbirine gitmezler demek değildir. Sofraları, baloları hep resmi şeylerdir. Arada bir aile içine misafir gelmesi merak edilecek bir durumun varlığını gösterir. </p>
				<p class="e-paragraf">Jozefino hayattan gereği gibi zevk almasını bilen bir kadın olduğundan, güzel olan her şeyden istifade etmeye dikkat ederdi. Bununla birlikte Avrupa’nın yerilecek her neyi varsa yermiş, bunlarda haklı olduğunu verdiği örneklerle ispatlamıştı. Osmanlılar için eleştirilecek çok fazla şey bulamadı. </p>
				<p class="e-paragraf">Bu mangal başı keyfi yarım saatten fazla sürdü. Güneş doğmadan önce denizde olmak istendiğinden herkes aceleyle hazırlandı, sonra da iskeleye gidildi.</p>
				<p class="e-paragraf">Osman Amcanın kayığı iki çifte, yeni, geniş, güzel bir kayıktı. Jozefino ve dadı arkaya, Rakım ile Canan da öne oturdular. Herkes arkasına birer kürk giymiş, dizleri üzerine de örtü almış, böylece sabah serinliğinden şikayet edecek bir durum kalmamıştı. Salıpazarı iskelesinden çıkıp Üsküdar açıklarına vardıklarında şafak ağarmaya başlamıştı. Kürekleri yavaş yavaş çekerlerken güneşin ilk ışıkları ancak semaya ulaşmış, kayık iki köprüyü geçip Tersane körfezine gelmişti. Güneşin ilk ışığı onları Sütlüce önlerinde yakaladı.</p>
				<p class="e-paragraf">O sabahın güzelliği, letafeti ne letafet, ne güzellikti. Bu kadar güzellik Jozefino’yu sarhoş etmeye yetmişti. Ya Canan, ya Canan’ı! Salıpazarı’ndan çıktı çıkalı Canan, Rakım’a belki de yüzden fazla soru sormuş, Rakım da hiç bıkıp usanmadan hem de “yavrum, kuzum, canım” gibi muhabbet gösteren kelimelerle cevap vermişti. Sadece Canan’ı değil dadı kalfayı, Jozefino’yu da memnun etmişti. </p>
				<p class="e-paragraf">Jozefino: Vallahi Rakım yaratılışı hoş bir çocuksun. İnsansın, talihin açık, mutlusun...</p>
				<p class="e-paragraf">Rakım: Hamd olsun mesudum. Fakat insaniyetimi bu tür övgüler kadar üstün bulamıyorum.</p>
				<p class="e-paragraf">Jozefino: Mutluluğundan çok insaniyetin büyüktür. Mutluluk da insan içindir ama hak eden insan için. </p>
				<p class="e-paragraf">Rakım: İltifat yine çoğaldı. Lakin sebebi?</p>
				<p class="e-paragraf">Jozefino: Sebebi, böyle bir gezinin tadı. Bu lezzetin Avrupa’nın hiçbir yerinde tanınmamış olduğuna eminim. İstanbul ahalisinden de kimse bilmez zannederim.</p>
				<p class="e-paragraf">Rakım: Pek doğrudur. Fakat bizi bu kadar methe değer bulamıyorum. Sabahı Allah şekillendiriyor, bu denizi, konumunu o yaratmış. İnsanların medeniyette bu denli gelişmeleri bize bu kayığı sunmuş. Bunların hepsi kıymeti bilinmesi gereken nimetlerdir. Şimdi de kendimize gelelim. Bana senin gibi bir dost, Canan gibi bir arkadaş, dadı kalfa gibi bir de valide vermiş. Bu nimetlerin yanında nasıl bir hikmetse şu seyahati, şu sefayı, bunları yaşayacak zevki, kuvveti bize verdi. Artık bu kadar nimetler elde olup da tadını çıkarmazsak beni adam yerine koymamalıdır. </p>
				<p class="e-paragraf">Jozefino: İşte bu başarından dolayı seni tebrik ederim ya! Hele bu muhakeme gücün yok mu? Vallahi Rakım kayıkçılardan utanmamış olsam kalkıp seni ağzından öperdim.</p>
				<p class="e-paragraf">Canan, Jozefino’dan bu sözü işitince birdenbire kadının yüzüne baktıysa da derhal kendisini toparlayıp renk vermedi. Rakım’ın fikirleri Canan’ın ona karşı olan hayranlığını, sevgisini bir kat daha artırmış ve muhabbetinden ötürü Rakım’a sokula sokula kucağına çıkmıştı. Bir ara kayığın dengesinin bozulduğunu fark eden Osman Amca “Küçük hanım, küçük hanım sen biraz arkana dayanır mısın?” diye Canan’ı uyarmıştı. Sabah rüzgarı etraftan mis gibi kokuları toplayıp getirirken bizimkiler de Çoban Çeşmesi’ne varmışlardı. Orada Rakım’ın aklına ne gelse beğenirsiniz? Bakınız ne geldi?</p>
				<p class="e-paragraf">Rakım: (Jozefino’ya) Hey bana bak! Sabahleyin gezintiye çıkmamış hanım, İstanbul’un zevkini tatmamış hanım, aklıma ne geldi biliyor musun?</p>
				<p class="e-paragraf">Jozefino: Mutlaka yine bir şey gelmiştir. </p>
				<p class="e-paragraf">Rakım: Bence iyi ama sizce nasıl olur bilmem. </p>
				<p class="e-paragraf">Jozefino: Ne geldi bakalım?</p>
				<p class="e-paragraf">Rakım: Benim canım yeni sağılmış taze koyun sütü içmek istiyor. Siz de bana katılır mısınız? </p>
				<p class="e-paragraf">Jozefino: Mümkün mü ya?</p>
				<p class="e-paragraf">Rakım: Niye mümkün olmayacak? Senin de canın istiyor mu? Sen onu söyle. </p>
				<p class="e-paragraf">Jozefino: Niye istemesin?</p>
				<p class="e-paragraf">Rakım: (Kayıkçıya) Osman Amca, benim aklıma ne geldi biliyor musun?</p>
				<p class="e-paragraf">Osman Amca: Ne geldi efendim? </p>
				<p class="e-paragraf">Rakım: Hani şu civarda Ali Bey deresi boyunda mı olur, nerede olur bir mandıra bulsak da taze süt içsek.</p>
				<p class="e-paragraf">Bu teklifin kayıkçının canını sıktığını zannediyorsunuz öyle değil mi? Gerçekten de Çoban Çeşmesi’ne geldikten sonra geriye dönmek bir hayli can sıkar. Ancak Osman Amcanın canını sıkmaz, Rakım’ın komşusu olup onun her halini bilir. Bunun için de hiç tereddüt etmedi.</p>
				<p class="e-paragraf">Osman Amca: Pek âlâ olur efendim, niçin olmasın? Kayık altımızda değil mi? Kolda da kuvvet çok. Dolaşır dolaşır da canımız sıkılırsa, Eyüp Sultan’a kadar gideriz.</p>
				<p class="e-paragraf">Rakım: Aferin Osman Amca!</p>
				<p class="e-paragraf">Osman Amca: Sen Osman Amcanın sakalında kır görüp de ihtiyar olmuş mu zannediyorsun? Buradan başlasam soluğu Beykoz’da alırım.</p>
				<p class="e-paragraf">Rakım: Koluna kuvvet Osman Amca!</p>
				<p class="e-paragraf">Kürekler hızla çekildi, Alibeyköy deresinin ağzında bir mandıraya rast geldiler. Koyunlar henüz sağılmış, sürü hareket bile etmemişti. Canan ve Jozefino koyunları kuzuları uzaktan uzağa severken Rakım mandıracıyı çağırıp birkaç çanak taze süt getirtti. Kana kana içtiler. Kayıkçıların her biri iki, üç adamın içtiğini birden içtiler.</p>
				<p class="e-paragraf">Tekrar yola koyulup Çoban Çeşmesi’ni de geçerek çağlayanların yanına kadar sokuldular. Eşyalarını karaya çıkarıp bir ağacın altına şiltelerini yaydılar. </p>
				<p class="e-paragraf">Şimdi biz Kağıthane eğlencesinin bundan sonrasını kısa kesip “Akşam da eve döndüler.” diyebiliriz. Ne gerek var! Her şeyi kısa kesecek olsaydık bir ciltlik hikâyeyi bir sayfada da bitirebilirdik... Özellikle sabahtan gidip de akşama kadar kalanlar öyle kuru kuruya oturmazlar. Osman Amca biraz kahve tiryakisi olduğu için hemen bir ateş yakmıştı. Ateş herkesin pek hoşuna gitti. Kahveler sürüldü, pişti, içildi. Sonra Rakım ve Jozefino, Canan’ı da yanlarına alıp sıra ağaçlar altından yukarıya doğru çayırı gezmeye başladılar. Zavallı Canan, ne de olsa çocuk değil mi? Bu güzellikte sıçramak, koşmak hevesine kapıldı. Bahaneler bulup koştu, sıçradı. Jozefino bu çocukça hevesi kışkırtıyordu.</p>
				<p class="e-paragraf">Jozefino: Canan, sen beni tutabilir misin?</p>
				<p class="e-paragraf">Canan: (Sevinerek) Tutarım her halde.</p>
				<p class="e-paragraf">Rakım: (İşin farkına varıp) Hayır tutamazsın. Haydi, koşun bakalım. </p>
				<p class="e-paragraf">Jozefino koşmaya başladı. Canan arkasından koştu. Yılan gibi yan çizerek türlü şaşırtmacalarla kızı bir hayli koşturdu. İkisi de nefes nefese kalmış, yüzleri kıpkırmızı olmuştu. Sonra üçü bir araya geldi. Jozefino yavaşça “Çocuğu eğlendirdim ama kendimi de yordum.” dedi. Bu çayır eğlencesi bir saat kadar devam etmiş saat ikiyi bulmuştu. Erken kalktıkları için acıkmışlar, kahvaltı etmişlerdi. Kağıthane’nin güzelliğine, sabahı denizde karşılamanın lezzetine dair sözlerle başlayan sohbet, kahvaltı sonrasında da sürmüştü.</p>
				<p class="e-paragraf">O gün Kağıthane kalabalık değildi, uzaklarda konaklayan bir Ermeni ailesinden başka kimsecikler yoktu. Jozefino gitarını getirmediği için pişman olmuştu. Bazı şarkılar söylese de gitarın olmayışı bu zevki yarıda bıraktı. İnsanoğlu böyle güzellikler karşısında günlerce, haftalarca seyir halinde kalacakken eğlenecek başka şeyler aramaya başlar. Bizimkiler de öyle yaptılar. Güneş rahatsızlık vermeye başladığı için başka bir ağacın altına geçildi, bu ilk eğlenceydi. Gölgeye geldiklerinde Canan’a Fransızca şarkı sözleri ezberletmek diğer eğlenceleri oldu. Canan ne kadar zekiydi! On beş yirmi beyitlik bir şarkıyı on beş dakika içinde hem de unutmamak üzere ezberleyebiliyordu.</p>
				<p class="e-paragraf">Altı buçukta kuşluk vakti yemeği hazırlandı. Rakım’ın hatırlatması Jozefino’nun da kabulü üzerine yemek öncesinde ikişer kadeh rakı içildi. Dadı kalfanın yapmış olduğu yalancı dolmalar, kuru köfteler, helvalar kayıkçıların payları da ayrılarak ortaya kondu. Yemekler güle oynaya yenildi. Kayıkçılar çayırın uzağına çekilip sessizliğe gömüldüler.</p>
				<p class="e-paragraf">Güneşin ışığı da sıcaklığı da rahatsız etmeye başladığından tekrar yer değiştirildi. Öğle vakti herkesin uykusu gelmiş olduğundan şiltelere uzanıp uyudular. Dadı kalfa, Rakım’ın böyle eğlenmesinden zevk alıp, bu zevkle canına can katmıştı. </p>
				<p class="e-paragraf">Uykudan kalktıklarında saatin on olduğunu görüp son bir gezinti niyetiyle çayıra doğru yürüdüler. Dadı kalfa bu arada eşyaları kayığa yerleştirmiş, diğerleri saat on birde döndüklerinde kayığı hazır bulmuşlardı. On bir buçukta Jozefino’yu Azapkapısı’na çıkardılar. Rakım bu gece de kendilerinde kalmasını rica etmiş, Jozefino, işlerini öne sürerek özür dilemişti. Onlar ezana tam on dakika kala Tophane önlerindeydiler. Güneşin son ışıklarını da Üsküdar’ın camlarına yansımış olarak izleyip ezanı çeyrek geçiyor iken evlerine döndüler.</p>
				<p class="e-sayfabasibaslik" id="toc_marker-8">Sekizinci Bölüm</p>
				<p class="e-paragraf">Rakım’ın düzenlemiş olduğu Kağıthane eğlencesini beğendiniz mi? Bu sualimizi garip karşılamayınız. Çünkü bu tarz gezilerden pek çok kimse hoşlanmaz. İnsanoğlunun özel hallerini inceleyip araştırdıysanız bu düşüncemizde haklı olduğumuzu göreceksiniz. İnsanoğlunun yaratılışı gereğidir ki kendi mutluluğunu kendisinin bilmesi yetmez, başkaları da duysun, görsün ister. Hatta bu yolda yalan yanlış hesaplara da girişir. Beş liralık bir saate yirmi beş liralık hatta daha fazla meblağlar ödeyerek elmas kordonlar bile taktırır. Bu gösterişler, bunların en adilerinden sadece bir kaçıdır. Düşünelim bakalım: </p>
				<p class="e-paragraf">Hadi saat insanın ihtiyaçlarındandır. Kösteğe ne gerek vardır. Saati muhafazaya diyeceksiniz. O halde bu işi kaytan da görebilir. Hayır işin aslı bu değil, saati koruyacak yirmi beş altın kıymetindeki kaytanı âlemin görmesi. İşte dedik ya sadece zevk... Biz işin bizi ilgilendiren tarafına gelelim. Kağıthane gezileri de bu türden gösterişlere dahil olur. Kağıthane’ye gitmekten amaç kırları, çayırları görmek değil, oralara kimler nasıl, hangi arabalarla niçin gitmiş, kendilerini kimler görmüş, haklarında ne demişler, ne düşünmüşler gibi gösterişe malzeme olmaktır. Tabii bunların dışında tutulacak kibar, nezih insanlar da var. Bunlar gittikleri yerin tabiatını izlerler, kalabalık gördüklerinde de “Aman geçen gün Kağıthane’yi görmeliydiniz. Mahşer kalabalığı, kimler yok ki...” gibilerinden hayretlerini dile getirirlerdi.</p>
				<p class="e-paragraf">İşte bunun için biraz evvel Rakım’ın düzenlemiş olduğu geziyi beğenip beğenmediğinizi sormuştuk. Eğer onu beğenmediyseniz bakalım bunu beğenir misiniz?</p>
				<p class="e-paragraf">Bir cuma günü, hem de Kağıthane’nin en kalabalık olduğu cumalardan birinde, insanların bakışları bir noktaya dikkat kesilmişti. </p>
				<p class="e-paragraf">O noktada ne vardı?</p>
				<p class="e-paragraf">Oldukça gösterişli iki atlı araba. İçinde o gösterişin sahipliğini yapan madam. Öyle bildiğiniz madamlardan değil... Diğerlerinde elmas, inci gibi takılar biraz seyrekçe görülür. Bu madam elmaslara, incilere gömülmüş. Arabanın önünde âlâsından çalgı takımları, on beş yirmi kişiden oluşmuş bir insan topluluğu. Bunların bir tarafında da beş altı kadar efendi oturmuş, dondurmalar, kurabiyeler, her türlüsünden yiyecek içecek taşınıyordu. Beylerin istediği alaturka şarkılar, arabanın içinden istenilen alafranga şarkılar, her istekte havaya fırlatılan paralar... Tam bir gösteri. Bu durum bir iki saat devam etti. Sonra madam arabasını yürüttü. Arkasından oldukça genç, yakışıklı, süslü bir bey ata binip yola koyuldu. Herkesin bakışları bir süre bunları izledi. Arkada kalan beylerden bazıları “Aşk olsun, herif avuç avuç lira saçıyor ama prens gibi de eğleniyor.” dediler. </p>
				<p class="e-paragraf">Nasıl, bu eğlenceyi tanıdık buldunuz mu? İşte tüm bunları yapan bizim Felâtun Beyin ta kendisidir. Bu eğlencenin nasıl başlamış olduğunu size anlatalım mı?</p>
				<p class="e-paragraf">Bir gece nasıl olduysa Felâtun Beyin kumarda zarı ters düşer. Oysa uzun zamandan beri her şey yolundadır. Âşığı matmazel Polini zorlamamış olsaydı Felâtun belki oyuna bir kaç gün ara verebilirdi. Matmazel Polini oyun salonunda durup kendisinin Felatun’un metresi olduğunu herkeslere göstermek istediğinden oyuna devam hususunda ısrar gösterirdi. O gece de bu ısrarlardan birisine uyan Felâtun yedi yüz lira kadar zarar etti. Odalarına geldiklerinde Felâtun suratını asmış, Polini’ye de birkaç söz söylemişti.</p>
				<p class="e-paragraf">Polini: Bak şu maymuna bir kere, suratsız şebek!.. Kazandığın geceler kendi başarın oluyor da şimdi kaybedince suçlu ben mi oluyorum? Suçu biraz kendine yüklesene!..</p>
				<p class="e-paragraf">Felâtun: İyi ama canım bir haftadan beri zarar iki bin lirayı buldu. </p>
				<p class="e-paragraf">Polini: Bak şu paralı, canlı, aç gözlü musibete! Buldu ise benim cebime girmedi ya! Sen Baden Baden’de 7 olsan ne yapacaksın? Zarar kârın öz kardeşidir. Bugün kaybettinse yarın kazanırsın.</p>
				<p class="e-paragraf">Felâtun: Ben sana kazanmam demiyorum. Fakat benim tedbirimi bozan sensin. Sen beni kendi halime bırak. Ben oyunun zamanını, şeklini bilirim.</p>
				<p class="e-paragraf">Polini: (Hiddetle) Ya, seni ben mi aldatıyor, yanlışa sürüklüyorum. Pek âlâ, pek âlâ!.. Bundan sonra senin, benim gibi zarar ziyan ettiren bir kadınla işin olamaz. Kendine başka bir ev ara efendim. Ben de kendisini zarara uğratmayacağım bir eş bulurum. </p>
				<p class="e-paragraf">Kadın bu sözlerden sonra başını pencereye doğru çevirerek öfkesini, küsmüş olduğunu göstermişti. Aşkından çıldırmak üzere olan Felâtun, pişman olup her türlü itiraftan sonra dahi özrünü kabul ettirememişti. Bu kadarı da acayip!</p>
				<p class="e-paragraf">Evet, alafranga hayatı hakkında bilginiz yoksa, size biraz bu durumlarla ilgili bilgiler verelim. </p>
				<p class="e-paragraf">Efendim! Alafranga adam alafranga bir kadına âşık olmuşsa kadın adamı kendisine iyice bağladıktan sonra araya bir dargınlık sokar. Çünkü bu türden dargınlıklar aşkı tazeler, kadının kıymetini bir kat daha artırır. Matmazel Polini de Felâtun’u bu dereceye getirmiş, bu oyunda zarar meselesini fırsat bilmişti. Sebep bu olmasa bile başka bir hile mutlaka bulunacaktı. </p>
				<p class="e-paragraf">Biçare Felâtun kadını razı edemeyince boynunu büküp dışarı çıkarak başka bir oda kiralamış, geceyi de böyle geçirmişti. Ertesi günü kadının elini ayağını öper cinsinden yalvarmalarla gelmiş, fakat Polini kapıyı bile açmamıştı. Birkaç gün sonra, yalvarıp yakararak yeni elmaslar inciler almak için söz vermiş, nihayet barışmıştı. İşte yukarıda anlattığımız gösterişli Kağıthane eğlencesi de bu barışmanın şerefine düzenlenmişti. </p>
				<p class="e-paragraf">Mihriban Hanımı hatırladığınız var mı? Ne dersiniz!.. Mihriban tam bir kadın olup çıktı. Pederinin ölümünden sonra Felâtun eve barka uğramamış, Mihriban’ı da ihmal etmişti. Mihriban komşuların verdiği akla uymuş, kendisini isteyen bir yüzbaşıyla evlenmişti. Otuz yaşlarında, okur yazar, gün görmüş bu insan, Mihriban Hanımı önceleri pek şımarık bulup boşanmak istemişti. Fakat Mihriban’ın değişebileceğini görüp onu sabırla değiştirmiş, kendisini sevdirmiş ve kendisi de iyi bir eş olmuştu. Mihriban Hanım babasından kalan servetle iyi bir hayat yaşamaktadır...</p>
				<p class="e-paragraf">Evet kadınların, kızların durumu gerçekten farklıdır. Hoppa olanları akıllı bir erkeğin verdiği terbiyeyle zamanla değişebilirler. Asıl problem şu ki, şımarık kocalar, aklı başında kadınların sözlerini kabul etmeyi hep bir yenilgi olarak görürler. Bunun acısını da başka türlü çıkarırlar.</p>
				<p class="e-paragraf">Şimdi kıyaslayınız Felâtun Beyin halini ki, kendisinin zavallılığından bile faydalanan bir kadının eline düşmüştür. Bir dost çıkıp da nasihatler verse bu durum değişir mi? Ne mümkün! Bunlara nasihat iyi gelmez, ters etki bile yapar.</p>
				<p class="e-paragraf">Bizim Felâtun da nasihatsiz kalmadı. Rakım, Kağıthane eğlencesinin arkasını öğrenince “Hah, dediğimiz çıkmaya başladı. Merhaba dediğimiz dosttan bu durumlarda uzak kalmak namertlik olur. Şunu uyarmalı...” deyip bir gün özellikle bunun için Felâtun’un yanına gelmişti. “Birader, zevkine eğlencene engel olmaya gönlüm razı olmaz. Sana nasihat vermeye de gerek yok. Ama bu alafranga “Hayatın batak köşelerini sen iyi bilirsin?” Bu kadar Fransız romanı okumuşsundur. Bir tiyatro oyuncusuna tutulmuş da feyz almış bir kimsenin yaşadıklarını okudun mu? Bu hikâyelerin ille de yaşanması gerekmez. Okuyup, hem lezzet hem de ders alabiliriz. Hiç yabancı bir kadından sana yar olur mu?” dediyse de Felâtun her şeyi kıskançlığa yormuş, “Hayattan zevk almayan bunları ne bilsin?” diyerek bin bir türlü bahane bulmuştu. “Gençlik her zaman ele geçmezmiş de, dünyada kütük gibi yaşadıktan sonra hayatın ne önemi varmış da!...”</p>
				<p class="e-paragraf">Ah insan kısmı böyledir, özelikle de gençlik böyledir! İnsan diğer insanların tecrübelerine güvenmeyip mutlaka kendi tecrübelerini yaşamak ister. Halbuki bu tecrübeden, pişmanlıktan başka bir şey doğmaz.</p>
				<p class="e-paragraf">Ömrümüz o kadar kısadır ki, muhtaç olduğumuz her şeyi mutlaka kendi tecrübelerimizle elde etmeye vaktimiz yoktur. Başkalarının tecrübeleri yolumuzu kısaltıp, işlerimizi daha güvenilir hale getirebilir. Böylece daha mutlu, daha başarılı yaşamış oluruz. </p>
				<p class="e-paragraf">Niyetimiz okuyucuya hikmet dersi vermek değil ya! Biz devam edelim. Uzun zamandır Ziklas ailesinden söz etmedik. </p>
				<p class="e-paragraf">Rakım’ın derslerini devam ettirdiğini hatırlatmaya gerek yok. </p>
				<p class="e-paragraf">İngiliz kızların Türkçeyi öğrenmekteki başarıları, Canan’ın aşkı, Rakım’ın azmine daha da kuvvet vermişti. Bu sebeple Rakım haftada iki kez değil, elinden gelse her gün Ziklas’ın evine gidecek, neredeyse oradan çıkmayacaktı. Mister Ziklas ve Misters Ziklas, Rakım’ın kıymetini günden güne daha çok fark etmeye başladılar. Çünkü kızları o kadar mükemmel bir gelişme göstermişlerdi ki tiyatro, balo gibi eğlencelere katılmıyor, neredeyse evden dışarıya çıkmıyorlardı. Davetlerde Can ve Margrit’i sorduklarında “Dersleriyle meşguller...” cevabı veriliyordu. Bu hali kabul edenler kadar çoğunlukla garip karşılayanlar da vardı. Bu durumu garip karşılayanlardan biri bir gün Mister Ziklas’a dedi ki: </p>
				<p class="e-paragraf">– Canım şu kızları Müslüman mı edeceksiniz?</p>
				<p class="e-paragraf">Ziklas: Yok!</p>
				<p class="e-paragraf">E... bu kadar Türkçe öğrenmenin anlamı ne?</p>
				<p class="e-paragraf">– Onları zorlayan yok. Kendileri istiyorlar. </p>
				<p class="e-paragraf">– Güzel ama bu kızlar hiçbir toplulukta görünmez oldular. Bunları yarın bir Acemle ya da Türkle evlendirecekseniz o başka.</p>
				<p class="e-paragraf">– Vallahi ben korkuyorum, bizim kızlar katolik rahibeleri gibi kocasız kalmasınlar! </p>
				<p class="e-paragraf">– Gördünüz mü? </p>
				<p class="e-paragraf">– Ama zararı yok. Kendileri daha genç. Amca çocukları, hâlâ çocukları var, elbette bunların birisine varacaklardır. Onların kimisi Hindistan’da kimisi Arabistan’dadır. Kısacası bizim kızların Türkçe öğrenmeleri onların da işine yarayacak, bu durum hoşlarına gidecektir. </p>
				<p class="e-paragraf">– Asıl merak edilen şey, siz böyle toplantılarda iken iki genç kızın bir hocayla yalnız kalmalarıdır. </p>
				<p class="e-paragraf">– Yok... İşte bu suizannınızda hatalısınız. Rakım Efendi bizim kızlardan daha mahcup bir çocuktur. Kendisine yalnız benim değil tüm Beyoğlu’nun güveni sonsuzdur.</p>
				<p class="e-paragraf">İşte buralarını bu kadar ayrıntılı anlatmamızın nedeni, Rakım hakkında Ziklas ailesinin günden güne artan muhabbetlerini ve güvenlerini göstermektir. Kızlar Rakım’dan başka bir şey düşünmeyip ellerinden Türkçe kitapları düşürmezlerdi. Geçen derslerde öğrenmiş oldukları Hafız’ın gazelinden sonra onun diğer gazellerinden örnekleri hocaları okur, onlar da tercüme ederek defterlerine geçirirlerdi. Nihayet Rakım bunların ricası üzerine Hafız Divanı’nı okutacağına dair söz bile verdi. Burada Hafız Divanı’nı kopya edecek değiliz.</p>
				<p class="e-paragraf">Fakat Hafız Divanı’nın nasıl okutulduğunu göstermek isteriz. Kızların hangi beyitleri seçtiklerini ve Rakım’ın bu beyitleri nasıl hangi inceliklere dikkat ederek açıkladığını gösterirsek, bunlar arasında gelişen ilişkiye de şahitlik etmiş oluruz. </p>
				<p class="e-paragraf">Rakım ilk gazeli tamamen okuyup tercüme ettiğinde kızlar bunda seçilecek beyit bulamadılar. Çünkü kendileri tasavvuftan habersiz olup hiçbir yakınlıkları da yoktu. Manevi âlemden alınacak lezzetten yoksundular. </p>
				<p class="e-paragraf">İkinci gazele geldikleri zaman: </p>
				<p class="e-siir">Ki dehd-i dest în arz bâreb ki hem destân-ı şûnd<br/>Hâtır mecmû mâ zülf-i perişân şema</p>
				<p class="e-paragraf">beytini Rakım, <span class="e-italik">“Gönül ister ki ben seni zülüflerin dağınıkken bu güzelliğinle göreyim. Ama ne fayda! Ne zaman senin zülüflerin dağınık olsa benim de zihnim dağılır. Ya Rab bu istek ne zaman gerçekleşecek? Sizin dağınık saçlarınızla benim artık toplanmış gönlüm bir anda birleşsin.”</span> diye tercüme edince, kızlar hemen kaleme sarılarak bu beyti, bu manayı yazdılar. </p>
				<p class="e-paragraf">Ondan sonra: </p>
				<p class="e-siir">Azm-i dîdâr tûdâr-ı decân bir leb âmede<br/>Bâzgîr dedeyâ ber âyed çişt-i fermân şemâ</p>
				<p class="e-paragraf para-style-override-2">beytini büyük bir istekle dinleyip tercümesiyle birlikte yazdılar. Rakım bu beyti şu şekilde tercüme etmişti: </p>
				<p class="e-paragraf"><span class="e-italik">“Aşkının derdiyle eridim. Hayatımın geride kalanından da ümidim yok. Şimdi dudaklarıma kadar gelmiş olan bu tatlı canım seni görmek ister. Fırlayıp çıksın mı? Yoksa geri mi dönsün? Fermanınız nedir efendim?”</span></p>
				<p class="e-paragraf">Bu mana kızların o kadar hoşuna gitti ki, biraz önce yazmış oldukları beyti neredeyse sileceklerdi. Sonraki beyit de aynı hayranlığı uyandırdı:</p>
				<p class="e-siir">Devr-i dârûz-ı hâk uhûn dâmen çü ber mâbe güzerî<br/>Kânderîn rehkişte besya rend kurbân şemâ</p>
				<p class="e-paragraf">“Yüzündeki güzellik, olgunluğundaki üstünlük âlemde (insanlar arasında) fitne çıkardı. Herkes senin uğrunda can vermeyi nimet bildi. Şimdi âşıkların halini görmek için bizim semtimizden geçtiğin zaman eteğini kandan, topraktan, daha doğrusu kanla yoğrulmuş bu korkunç çamurdan koru, yukarı kaldır. Çünkü bu yol üzerinde sana kurban olarak kanını akıtmış, canını vermiş olanlar çoktur.”</p>
				<p class="e-paragraf">Bu gazelden, başka bir beyti seçemediler. Diğer gazelleri de gözden geçirip çeşitli sebeplerle kayda değer bir şey bulamadılar. Sadece birkaç önemli mazmun vardı, bunları da yazmak gereksizdi. Bir de şu gazele gelmişlerdi ki: </p>
				<p class="e-paragraf">Bedem güftî u horsendem afâk-i Allah nigû güftî</p>
				<p class="e-paragraf">beytini pek zengin ve renkli buldular. Rakım bunu da pek güzel açıklamıştı.<span class="e-italik"> “Senin havan, güzelliğin beni perişan etti. Ne akıl kaldı, ne şuur. Fakat ben yine, hem sözlerimle hem hallerimle küstahlık etmekteyim. Nihayet sözlerimin perişanlığından kırıldın, canın sıkıldı ve bana kötü söz söyledin. Beni azarladın. Fakat ben bu azarlamalarını da beğendim, sevdim. O kırmızı dudaklara, şeker çiğneyip şeker akıtan ağza acı, kötü söz yakışır mı? Elbette o gül ağızdan çıkan her söz benim için tatlıdır.”</span></p>
				<p class="e-paragraf">Sonra diğer gazellere devam edildiyse de bunlardan notlar alınmadı. Yalnız “Maber fetîm...” gazelinden şu beyitler kabul gördü. </p>
				<p class="e-siir">Besret ger hümâ âlem-i besrem tîg-i zenend<br/>Netüvân bered hevâ-yı tû berûn ez sermâ</p>
				<p class="e-paragraf">Rakım bu cüretli beyti cüretli bir şekilde açıklamıştı: </p>
				<p class="e-paragraf"><span class="e-italik">“Sen ne zannediyorsun Allah’ı seversen? Halkın ayıplamaları hor görmeleriyle dillere düştüm diye beni korkak mı sanıyorsun? Senin muhabbetinden vazgeçer mi sanıyorsun? Senin başın için yemin ederim ki, cümle âlem ayaklanıp başımı vursalar senin sevgini içimden çıkaramazlar. Kanımı akıtsalar, kanımda yükselen buharda bile senin aşkın görünür.”</span></p>
				<p class="e-paragraf">Kızlar o gece yazmış oldukları bu beş beyti ezberlemek için günlerce uğraştılar. Rakım’ın en çok hoşlandığı şey, kızların kendi şiveleriyle bu Farsça gazelleri okumalarıydı. Kızların bu beyitleri en güzel biçimde okuma gayretleri onda merak haline gelmişti. Sadece beş on gününü bu beyitlerin okunuşuna ayırıyordu. </p>
				<p class="e-paragraf">Hatırladınız mı, geçen kış Mister Ziklas Rakım’dan alaturka ziyafet örneği görmek istemişti. Eğer bu konuyu siz unuttuysanız bile Mister Ziklas unutmamıştır. Çünkü bir gün bu eski sözü Rakım’a hatırlattı. </p>
				<p class="e-paragraf">Rakım: Baş üstüne efendim! Fakat işin içinde küçük bir zorluk vardır. </p>
				<p class="e-paragraf">Ziklas: Nedir o zorluk?</p>
				<p class="e-paragraf">Rakım: Şu ki, biz Müslüman olduğumuz için bizim kadınlarımız siz erkeklere görünmezler.</p>
				<p class="e-paragraf">Ziklas: Bilirim ya! Fakat siz evli değilsiniz zannederim.</p>
				<p class="e-paragraf">Rakım: Değilim ama evimde yine kadın eksik olmaz. Yani demek isterim ki, alaturka bir ziyafet görmek isterseniz, o ziyafette kadınlar bulunamaz. Yok ziyafet yalnız kızlarınız ve eşiniz için olacaksa, onlar bu ziyafetin tamamını görebilirler.</p>
				<p class="e-paragraf">Ziklas: Ben bu ziyafeti onlar için istiyordum. Onlar görsünler bu bana yeter.</p>
				<p class="e-paragraf">Rakım: Fakat işin bir de şu tarafı var ki alaturka ziyafetin tamamı odur.</p>
				<p class="e-paragraf">Ziklas: O hangisi bakalım? </p>
				<p class="e-paragraf">Rakım: O da Türkler arasındaki kadın erkek ailece olan ziyafetlerin bir örneği.</p>
				<p class="e-paragraf">Ziklas: Daha iyi ya arkadaş, daha iyi ya!</p>
				<p class="e-paragraf">Rakım: Ama o halde hiçbir kadın göremezsiniz. Yalnız oda kapısından bir siyah Arap kolunun içeriye bir sahan uzattığını görürsünüz. </p>
				<p class="e-paragraf">Ziklas: Benim ailem de benden kaçar mı?</p>
				<p class="e-paragraf">Rakım: Sizden kaçmaz ama benden kaçar. </p>
				<p class="e-paragraf">Ziklas: Ha anladım. Alaturkada öyle olacak. İşte biz yalnız burasını uygularız, iş olur biter.</p>
				<p class="e-paragraf">Rakım: O zaman tam alaturka bir eğlence olmaz ki.</p>
				<p class="e-paragraf">Ziklas: Aman Allah’ı seversen, tam alaturka olsun da, şu işi bir göreyim.</p>
				<p class="e-paragraf">Rakım: Pekâlâ, deyip gelecek hafta cuma günü için davete karar verilir. Rakım evine geldiğinde durumu dadı kalfaya bildirir. Biçare Fedayi böyle bir ziyafete anlam veremeyip şaşırır. Fakat Rakım için bu zahmete de evet deyip memnuniyetle karşılar. İşin iyi tarafı, bu ziyafette gece gürültüsü olmayacak, misafirler yalnızca kuşluk yemeğine kalacaklardı. Zaten cumaya kaç gün var? Kaç gün varsa o da gelip geçer. Nihayet cuma gelir. Rakım evinde her şeyin iyi gidiyor olmasından memnun, erkenden Beyoğlu’na gider. “E.. Gidecek miyiz?”, “Gideceğiz.” sözlerinden sonra iki tane araba hazırlanır. Birisine Mister Ziklas ile büyük kız, diğerine de Misters Ziklas, küçük kız ve Rakım binerler. Azapkapısı, Galata ve Tophane yoluyla Salıpazarı’na varırlar. Rakım içeriye girerken “Kimse olmasın!” diye seslenirken bunun ne anlama geldiğini Ziklas’a anlatır. Önce Ziklas salonu görür. Rakım’ın zevkini tebrik eder, sonra da karyolanın kaldırılmasıyla genişlemiş olan Canan’ın odasına geçerler. “İşte burada mahpussunuz.” diyerek Ziklas’ı odada bırakıp çıkar. Misters Ziklas’ı ve kızları salona alır.</p>
				<p class="e-paragraf">Misters: Bizim Mister Ziklas nerede ya?</p>
				<p class="e-paragraf">Rakım: Efendim sizin onunla karşılaşmanız şimdilik uygun değil. </p>
				<p class="e-paragraf">Misters: Bu oldu mu ya?</p>
				<p class="e-paragraf">Rakım: Alaturka istemiyor musunuz?</p>
				<p class="e-paragraf">Canan misafirlerin karşısına çıktığında Rakım onu kısaca Canan diye takdim etti. Sonra da herkesi ikna eden bir ifadeyle “cariyem, esirim” diye devam etti. Kendisi Ziklas’ın yanına geçip Canan, kızlar ve valideleri salonda kaldılar. Hepsi de Canan’ın esir oluşuna şaşırmışlardı, çünkü Amerika’da esirlerin hayatlarının nasıl olduğunu biliyorlardı. Aslında şaşırmakta haklıydılar. Üstelik Canan onların karşısında Fransızca konuşuyordu. </p>
				<p class="e-paragraf">Her şeyi yavaş yavaş sorarak öğrenebileceklerinden memnun olan İngiliz kızlar, Canan’ın ne zamandan beri esir olduğunu, değerini sordular. Kızdan, “Efendim beni yüz liraya aldı.” cevabını alınca kendi aralarında İngilizce konuşarak bu kadar güzel kız yüz liraya verilir mi diye hayrette kaldılar. Üstelik Canan’ın üzerinde dört beş yüz liralık elmas bile vardı. Kızlar bununla ilgili soruları da sormaktan çekinmediler. Canan bu türden sorulara alışık olmadığı için biraz şaşkın, biraz da utangaç bir ifadeyle bunları efendisinin hediye ettiğini söyledi. </p>
				<p class="e-paragraf">Misters Ziklas, Canan’ın tavırlarını, terbiyesini pek beğenmişti. Kızlar, validelerinin düşüncelerini onaylarken kendi aralarında İngilizce olarak hediye edilen elmasları konuşmaya başladılar. </p>
				<p class="e-paragraf">Salonda bunlar olurken Rakım, Ziklas’a alaturka ziyafetin kurallarını anlatıyordu. Ziklas bu ayrı oturmaya razı olmayarak ailesinin yanına gelmesini Rakım’dan rica etti. Odaya girdiklerinde hemen babalarına Canan’dan söz ettiler. Canan’ın güzelliğinden, buna karşılık yüz liraya alınmış olduğundan... Ziklas hayrette kalınca Rakım müdahele etmiş, Canan’ın o zaman yüz lira ettiğini şimdiyse iki bin liraya karşılık geldiğini anlatmıştı. Ziklas tuhaf karşılayıp kendisinin de kızlarını satması gerektiğini, bildiren latifeler yaptı.</p>
				<p class="e-paragraf">Rakım: Hay hay satmalı ya! Hem de bu kadar güzel Türkçe öğrenmişlerken... İyi bir Türk, Osmanlı hanımı olurlar. </p>
				<p class="e-paragraf">Margrit: Fena mı sanki?</p>
				<p class="e-paragraf">Can: Tutuklu gibi evin içinde kapalı oturmasam, Türk hanımı olmaya razı olurdum.</p>
				<p class="e-paragraf">Rakım: Türk hanımı değil, bir esir olan Canan bile ev içinde kapalı oturmuyor. Her istediği yere gezmeye gidiyor. </p>
				<p class="e-paragraf">Margrit: Hem baba, kızın üzerinde birkaç bin şilinlik elmas var. </p>
				<p class="e-paragraf">Rakım: Gördünüz mü bir kere, ne kadar âlâ şey. İşte sizin de böyle birkaç bin liralık elmasınız olur. </p>
				<p class="e-paragraf">Ziklas: Rakım Efendi, öyle anlattınız ki ben bile köle olarak satılmaya heves ettim. </p>
				<p class="e-paragraf">Bu sözler üzerine gülüştüler, şakalaştılar. Fakat kızlar tekrar Canan’ı görmek istediklerinden salona gittiler. </p>
				<p class="e-paragraf">Canan bunlara bahçeyi gezdirdi. Çiçeklerini, güvercinlerini, kuşlarını, iki güzel tavuğuyla bir horozunu, kuzusunu, nesi varsa hepsini gösterdi. Kendileri zengin oldukları halde bu kadar güzel, mutluluk veren şeylere sahip değillerdi. Sonra Rakım’ın odasına geldiler. Kütüphaneyi görür görmez kitapları karıştırmaya başladılar. Kızların Türkçe okuması Canan’ı pek şaşırtmamıştı. Durumu efendisi ona bildirmişti. Kızlar sonra Rakım’ın henüz müsvedde halinde olan roman taslağını karıştırmaya başladılar. Hızlı yazılmış bir el yazısı olduğundan okuyamadılar. Nihayet bir yerlere oturdular. </p>
				<p class="e-paragraf">Margrit: Bu evin başka odası yok mudur?</p>
				<p class="e-paragraf">Canan: Şu tarafta bir odası daha var. Orada dadı kalfa yatar.</p>
				<p class="e-paragraf">Can: Dadı kalfa ne demek?</p>
				<p class="e-paragraf">Canan: Dadı kalfa bir Araptır, efendiyi kucağında büyütmüştür. </p>
				<p class="e-paragraf">Margrit: Arap mı? Şimdi nerededir?</p>
				<p class="e-paragraf">Canan: Aşağıda hazırlıkları yapıyor.</p>
				<p class="e-paragraf">Margrit: Bu oda Rakım Efendinin kendi odası mıdır?</p>
				<p class="e-paragraf">Canan: Evet!</p>
				<p class="e-paragraf">Can: Ya siz nerede yatarsınız?</p>
				<p class="e-paragraf">Canan: Benim odam içerideki odadır. Babanızın oturduğu oda. </p>
				<p class="e-paragraf">Margrit: Yok yok, orası yatak odası değil. Orada yatak yok.</p>
				<p class="e-paragraf">Canan: Siz geleceksiniz diye kaldırdık.</p>
				<p class="e-paragraf">Can: Hiç öyle değil!</p>
				<p class="e-paragraf">Canan: Niçin öyle olmasın?</p>
				<p class="e-paragraf">Can: Siz Rakım Efendinin karısısınız. </p>
				<p class="e-paragraf">Canan: (Pancar gibi kıpkırmızı olup) Hayır matmazel ben onun esiriyim.</p>
				<p class="e-paragraf">Margrit: Yok yok öyle değil. Hani nasıl derler, odalık... Ben bilirim, Osmanlılarda hep odalık var. </p>
				<p class="e-paragraf">Canan: (Daha fazla bozularak) Hayır hayır! Bizim Efendi öyle şey bilmez.</p>
				<p class="e-paragraf">Can: Yoksa sizi sevmez mi? Ama sevmemiş olsa bu kadar elmas vermezdi. Siz bizden saklıyorsunuz.</p>
				<p class="e-paragraf">Canan: (Bu kızların bu kadar serbest davranışları canını sıkmış bir halde) Sever ama odalık gibi değil, kardeş gibi sever.</p>
				<p class="e-paragraf">Margrit: Nafile, nafile! Hiç kardeş gibi sever mi? Siz yine de bizden saklayınız. Biz sizi tebrik ederiz. Rakım Efendi çok güzel, çok akıllı, çok olgun!</p>
				<p class="e-paragraf">Söz buraya geldiğinde kızların morali bozulmuştu, dikkat eden herkes bunu görebilirdi. Canan’ı kıskandıkları her hallerinden belliydi. Canan bunu görüp hissettiğinde bir anlam veremedi ama kendisi de tavırlarıyla içindeki duygularını sergiledi. Canan bir ara odadan dışarı çıktı. Kızlar kendi aralarında konuşmaya devam ettiler.</p>
				<p class="e-paragraf">Can: Sen haklısın Margrit, bu kız Rakım Efendinin odalığıdır. </p>
				<p class="e-paragraf">Margrit: Bunu bilmeyecek ne var? Kızın nasıl kıpkırmızı olduğunu görmedin mi?</p>
				<p class="e-paragraf">Can: Ama güzel kız değil mi?</p>
				<p class="e-paragraf">Margrit: Oh... Neresi güzel?</p>
				<p class="e-paragraf">Can: Yok yok, güzeldir ama...</p>
				<p class="e-paragraf">Margrit: Aması nedir bakalım?</p>
				<p class="e-paragraf">Can: Rakım Efendiye lâyık değildir.</p>
				<p class="e-paragraf">Margrit: Güzel dedikten sonra niçin lâyık değildir diyorsun?</p>
				<p class="e-paragraf">Can: Güzelliği için lâyıktır. Fakat ne de olsa bir esir. Ama ne zararı var? Varsın esir olsun. Esir ama bak ne kadar da mutlu. Rakım Efendinin odalığı olmuş. Hem güzel hem olgun...</p>
				<p class="e-paragraf">Margrit: Sen de galiba kıskanıyorsun. </p>
				<p class="e-paragraf">Can: Neden kıskanayım?</p>
				<p class="e-paragraf">Margrit: Vallahi hayal bu, böyle bir esir olmayı ben bile isterdim. Ben onun esiri olsam gece gündüz Farsça şiirler okutur, dinlerdim.</p>
				<p class="e-paragraf">Can: Bakalım bu zavallı esire bizim kadar özen gösteriyor mu? Biz kim? O...</p>
				<p class="e-paragraf">Margrit: Ben sana bir şey söyleyeyim mi Can? Rakım Efendi bu kızı pek seviyor. Türkçe öğrettiği gibi bak Fransızca da öğretmiş.</p>
				<p class="e-paragraf">Can: Hem dışarıdaki piyanoyu gördün mü? </p>
				<p class="e-paragraf">Margrit: Gördüm, ama bakalım onu kız mı çalıyor?</p>
				<p class="e-paragraf">Can: Ya kim çalacak? Rakım Efendi piyano çalmasını bilmez.</p>
				<p class="e-paragraf">Margrit: Gördün mü? Demek oluyor ki, hoca bulup ona piyano da öğretmiş. Demin ne diyordu? “Bu kız alındığı zaman ancak yüz lira ederdi. Şimdi iki bin lira eder.” İşte ona bu kadar ilim ve terbiye verdiği için bunları söylüyordu.</p>
				<p class="e-paragraf">Biz bu hikâyede asıl Can, Margrit ve Canan arasında geçen konuşmalara ihtiyaç duyduğumuzdan, diğer tarafta olanlardan sizleri pek haberdar etmedik. Rakım ve karı koca Ziklaslar arasında geçen konuşmalar havadan sudan şeylerdi. Kızlar daha sonra salona geçtiklerinde piyanonun başına oturup sevdikleri alaturka, alafranga şarkıları söylemeye başladılar. Herkeste keyifler coşmuştu. Yemek vakti geldiğinde Rakım sofra bezini, pirinç siniyi, tertemiz havluyu ve diğerlerini getirip Ziklas’a her birinin ne işe yaradığını anlatmaya başladı. Herkes sofraya belirtildiği düzende oturdu. Biraz sonra bir Arap eli, yahni sahanını kapı arasından uzattı. Ziklas bunu pek merak ettiyse de uyarılara uyup yerine oturdu. </p>
				<p class="e-paragraf">Hiç alafranga sofrada yemek yememiş biri nasıl gülünç durumlara düşerse, alaturka sofraya oturmamışların hali de bundan pek farklı olmaz. Mesela yahni sofraya sıcak sıcak geldiğinde Ziklas parmağını sahanın derinlerine daldırıverip can acısıyla çaresiz kalmıştı. Yemek yenildi, ikindi üzeri misafirler kalkıp ayrıldılar. Ziklaslar karı koca bu ziyafetten zevk almış olsalar da kızlar geldiklerine pişman olarak döndüler.</p>
				<p class="e-paragraf">Niçin?</p>
				<p class="e-paragraf">Kim bilir? Şu var ki Canan’da her ne görmüşlerse hepsine kıskançlık duymuşlardı. Bunu ister çocukluklarına veriniz, ister...</p>
				<p class="e-sayfabasibaslik" id="toc_marker-9">Dokuzuncu Bölüm</p>
				<p class="e-paragraf">Durumlar yine bildiğimiz şekilde devam ediyordu. Yani Rakım tercümeler yapıyor, yazarlığı ve öğretmenliği bir arada götürüyordu. Bir değişiklik varsa o da İngiliz kızlarının son günlerde Rakım’a göstermiş oldukları tepkilerdi. </p>
				<p class="e-paragraf">Mesela davetten sonraki görüşmelerinde kızların her ikisinin özellikle Can’ın o sevgili muallimine gizliden gizliye kin ve düşmanlık sergileyen tavırları hissedilmeyecek gibi değildi. Rakım bu halleri, “artık orada lüzumunun kalmadığına dair gösterilen tepkiler” olarak yorumladı. Ve bir gece bilerek dersi terk etti. Sonraki gidişinde, kızlar Rakım’a dersi niçin terk ettiğini, gelmediği için canlarının çok sıkılmış olduğunu söylediler. Can “Bilmez misiniz ki ders bizim için en büyük bir eğlence oluyor. Biz can sıkıntılarımızı hep bu dersle gideriyoruz.” dedi. Hazır söz buraya gelmişken Rakım şüphesini gidermek istedi. Söz sözü açar, açılan sözler istenilmeyen sözlere kadar varır diyerek sözü kısa kesti. Bunun üzerine kızların tavırları başka bir şekle büründü. Ders bittikten sonra Canan’a ait sorulara başladılar. Soru sorarlarken sanki yarışıyorlardı. Canan’a niçin ilim ve terbiye verildiğinden başlayarak şimdi Rakım’ın evinde ne yaptığına, evdeki konumunun ne olduğuna varıncaya kadar özel sorular soruldu. Rakım’ın aklına bin bir türlü şüphe gelir, kendi kendisine bu şüphelerden utanarak yanılmış olduğunu düşünür, sorulan her soruya münasip cevaplar vermeye çalışırdı. “Şimdi evde ne hizmette bulunuyor?” sorusunu, “Dadı kalfa yalnızdır, zaten yukarı katın hizmeti için birisi lazımdı. İşte Canan bu hizmeti görüyor.” diye açıklamıştı. Can, bu sorularla yetinmiyor aldığı cevaplara göre Canan’ın boynundaki beş yüz liralık gerdanlıkların, evdeki süslü hallerinin ayrıntılarını öğrenmeye çalışıyordu. Bu sorular Rakım’ın şüphelerini doğrular hale gelmişti.</p>
				<p class="e-paragraf">Sözün kısası, İngilizlere verilen davetten sonra üç ay kadar zaman geçti. Bu süre içinde Canan’ın Rakım’a karşı hareketleri, sözleri daha bir rahatlık kazanmıştı. Mesela dadı kalfa onları salonda sarmaş dolaş görüyordu. Eğer dadı kalfa gerçekten meraklı bir kadın olmuş olsaydı daha fazlasına da şahit olacaktı. Zaten olan biteni Canan ona gizlemeden anlatırdı. </p>
				<p class="e-paragraf">Aman Allah’ı severseniz neleri anlatacaktı?</p>
				<p class="e-paragraf">Vallahi doğrusunu isterseniz anlattığı şeyler içinde pek önemli, pek gizli sırlar bulunabilirdi. Kızın verdiği bilgilere göre, geceleri efendisi Canan’ı yanına çağırır birkaç saat dertleşirlermiş. Canan’ın yüzündeki ifade ise bunun daha fazlasının olduğunu gösteriyordu. Tüm bunlar Canan gibi bir cariye için yüz akı olan, güzel şeylerdendi.</p>
				<p class="e-paragraf">Aferin Rakım, gerçekten mutluydu ha!..</p>
				<p class="e-paragraf">Evet öyleydi. Rakım için her mutluluk biraz gözyaşı ile karışıktı. Bu mutluluğunda da gözyaşları vardı. Şöyle ki: </p>
				<p class="e-paragraf">Efendisinin her hafta iki gece ders vermek için gittiği, gece yarılarına kadar kaldığı İngiliz kızlarının nasıl şeyler olduklarını Canan görmüştü. Sonra birçok vesvese içini yiyip bitirmeye başlamıştı. Geceleri Rakım eve gelince kızın gözlerini kıpkırmızı buluyor, hatta kirpikleri hâlâ yaşlı, sesi hüzünlü ve titrek, nefesi daralmış olarak rast geliyordu. Bîçare Canan’dan bu hali def etmeye Rakım, sevgisi gereği mecbur değil midir? E... Bir âşık, sevdiğinin böyle üzüntülerini nasıl yok eder? Elbette iltifatıyla, onun kendisi için özel olduğunu hissettirmesiyle, muhabbetini, sadakatini temin etmesiyle...</p>
				<p class="e-paragraf">Felatun Beyi hatırlıyor musunuz?</p>
				<p class="e-paragraf">Adam bırak şu hoppa zevzeği!...</p>
				<p class="e-paragraf">Yok ama, bu hikâyenin yarısı da ona aittir. Şu üç ay içinde onun durumlarının nereye vardığını bilmeye mecbursunuz.</p>
				<p class="e-paragraf">Otel (C) fiatıyla, çeşitli masraflarıyla artık kendisine ağır gelmeye başlamıştı. </p>
				<p class="e-paragraf">Vay, demek oluyor ki, aklını başına almaya başladı ha!</p>
				<p class="e-paragraf">Evet, çünkü para ile akıl bir yerde pek bulunmazmış. Bu hükmün en büyük delili de Felatun Beyin hayatında görülmekteydi. Yaşadığı lüksten sonra servetinin dörtte üçünü kaybetmiş, kaybettiği kadar da akıllanmış olduğundan, güyâ artık daha az masrafla yaşamak için Büyükdere’de bir ev kiralamış, sevgilisini de oraya taşımıştı.</p>
				<p class="e-paragraf">Biz şimdilik İngiliz kızlarına bakalım, İngiliz kızlarına. Çünkü onların hali zihnimizi meşgul etmeye başladı. Bîçare büyük kız Can bir hastalığa tutuldu. Bu hastalık nedir kimseler bilmez. Başlangıcı bir iç sıkıntısı oldu. Kızcağız bir yerde oturamaz oldu. O kadar sevdiği ve elinden düşürmediği Türkçe kitaplar da zevk vermez olmuştu. Babası annesi doktorların tavsiyesiyle kırlara götürüp dolaştırsalar da fayda vermedi. Seni, nereye istersen oraya götürelim deseler, siz bilirsiniz deyip geçiştirirdi. Babası kıra değil cennete götürse eğlendiremediğini görürdü. </p>
				<p class="e-paragraf">Böyle bir hastalığa tutulan ne olur bilirsiniz ya? Günden güne sararır, solar, zayıflar. İşte Can da böyle oldu. Felatun Beyin demiş olduğu gibi, o havuç gibi pancar gibi İngiliz kızı ayva gibi sararmış solmuş, dudakları dertli koyunların ak ciğerleri gibi olmuştu. O masmavi gözler çukurlaşıp köhne firuzeye dönmüştü. </p>
				<p class="e-paragraf">Kızcağızın bu durumuna Rakım da acır, önüne gelen en iyi doktorlara danışırdı. Doktorlar duruma açıklık getiren Rakım’a “Zararı yok geçer!” deyip başka bir şey söylemezlerdi.</p>
				<p class="e-paragraf">Bir ara Türkçe derslerini de bıraktılar. Kızı Kadıköy’ünde bulunan dostlarının yanına hava değişimi için gönderdiler. Fakat kızcağızın can sıkıntısı orada bir kat daha arttı. Kardeşine bir mektup yazıp Türkçe şiir mecmuasını göndermesini, Rakım Beyin de arada sırada kendisini ziyaret etmesini rica etti. Kız, kardeşine mecmuayı göndermiş, diğer arzusunu da babasına bildirmişti. Hiç, dünyada Can’ı memnun edecek bir şey olur da babası onu kızından esirger mi? Ziklas, derhal Rakım’a adam gönderip akşam alel acele evinde olmasını sağladı. </p>
				<p class="e-paragraf">Ziklas: Canım Rakım Efendi, sizden bir şey rica edeceğim. Bizim Can diyor ki, siz arada bir kendisini ziyaret ederseniz memnun olacakmış. Bu hizmet sizi kendi görevinizden alıkoyacak olursa, korkmayınız ben her şeye kefilim. </p>
				<p class="e-paragraf">Rakım: Estağfirullah Mister Ziklas, menfaati bu gibi durumlarda ön plana çıkarmak Avrupalılarda varsa bile biz Osmanlılarda yoktur. Baş üstüne yarın giderim. </p>
				<p class="e-paragraf">Ziklas: Bu akşam gitseniz. Gerçi vapurlar yoktur ya, bir kayık tutarsınız. </p>
				<p class="e-paragraf">Rakım: Gece vakti nasıl olur ya, hem ev sahiplerine rahatsızlık vermiş olurum.</p>
				<p class="e-paragraf">Ziklas: Of, evet öyle! Şu kızcağıza bir yüreğim acıyor ki.</p>
				<p class="e-paragraf">Rakım: Kimin yüreği acımıyor ki?</p>
				<p class="e-paragraf">Rakım kendisini ertesi sabah Kadıköy’ünde buldu. Can hocasını görünce biraz güler yüz gösterdi. Bu durum ev halkını sevindirmiş, bu iyi haberi hemen ailesine yazmışlardı. Ah babalık, ah annelik! Hepsi hemen oraya damladılar. Zira Can’ın güler yüzü kendileri için büyük bir nimetti. </p>
				<p class="e-paragraf">Margrit kardeşinin elinde Hafız Divanı’nı gördü. Can, annesini ve babasını görünce daha da rahatlamış, bunu fark eden ailesi daha çok sevinmişti. Akşama kadar beraber oturmuşlar, Can’ın eve dönmek arzusunu iyi bir gelişme kabul etmiş ve hep birlikte eve dönmüşlerdi.</p>
				<p class="e-paragraf">Kız ondan sonra....</p>
				<p class="e-paragraf">Evet ondan sonra daha beter oldu. Evlerine geldiklerinin üçüncü günü, kızın durumu tamamen bozuldu, yatağa düştü. O zamana kadar kendisini tedavi eden doktor (Z), hastalığı bir türlü teşhis edemeyip veremde karar kıldı. Fakat tam olarak bu hastalığın belirtisini göremiyordu. Bir gece “eski tarih”i okurken bir maddeye tesadüf etti. Ertesi gün o maddeye dayanarak hareket etmeye karar verdi.</p>
				<p class="e-paragraf">O madde neydi? </p>
				<p class="e-paragraf">Madde sizin neyinize gerek? Ettiği harekete bakınız, işi o zaman anlarsınız. Ertesi sabah Ziklas’ın evine gidip kızın kimlerle sürekli görüştüğünü sordu. Ziklas kendi ailesini, Rakım’ı, uşakları, ayrıca birkaç adamı ancak sayabildi. Doktor (Z) o gün ikindiye doğru bu adamların orada hazır olmalarını, bir odada toplanmalarını istedi. Hiç kimse o ana kadar hastanın odasına girmeyecekti. </p>
				<p class="e-paragraf">İkindi vakti doktor bu adamları istediği gibi, bir odada hazır buldu. Mister Ziklas’a bunlardan biri girip çıktıktan sonra bir diğerini göndermesini tembih etti. Kendisi, Misters Ziklas ile beraber hastanın odasına girdi. Zavalla kız o kadar bitkin solgun durumdaydı ki, doktor kalbini dinlediğinde çok hafif vurduğunu gözlemledi. Babası da elini kızının kalbinin üstüne koymuştu. Çağrılan kişiler tek tek odaya alınmaya başlandı. İçeriye ilk giren, komşu çocuğu bir İtalyandı. Kız onu görünce, bîçare kendi derdini unutup “Nasılsınız Mösyö Sirano, iyi misiniz?” diye çocuğun hal ve hatırını sordu. Sirano da gelip hastanın elini tutarak hal hatır sormuştu. Can’ın kalbini yoklayan doktor hiçbir değişikliğin olmadığını, kalbin sakin sakin attığını gördü. Sonra bir Rum, bir Fransız içeriye girdiler; kalbin ritmi hep aynıydı. Rakım daha kapıdan girerken kalp uykudan uyanır gibi silkinip şiddetle vurmaya başladı. Doktor derhal Ziklas’ın kolunu dürtüp “Anladın mı?” gibilerinden baktı. O da “Anladım.” manasında gözlerini kapadı. Rakım’ın içeriye girmesiyle kızda görülen değişiklik sadece bu değildi. Yüzünde bir sevinç alameti belirdi. Hocasıyla herkesten fazla hal hatır görüşmesi yaptı. Hatta yatağından kalkıp oturmak bile istedi. Oturdu da!.. Doktorun uyarısıyla içeriye herkes kabul edildi. </p>
				<p class="e-paragraf">Herkes odaya girerken Ziklas ve doktor diğer odaya geçip aralarında şu konuşmayı gerçekleştirdiler: </p>
				<p class="e-paragraf">Doktor: Hocası girdiği zaman kalpteki hareketliliği gördünüz mü?</p>
				<p class="e-paragraf">Ziklas: Bunu kin anlamaz? Elimin altındaki kalbin göğüsten fırlayıp çıkacağını zannettim.</p>
				<p class="e-paragraf">Doktor: Efendim söylemesi ayıp zannedilmesin. Bu kızın hastalığı kara sevda hastalığıdır. </p>
				<p class="e-paragraf">Ziklas: Öyleyse bu muhabbet de Rakım Efendiye olacak. Öyle değil mi?</p>
				<p class="e-paragraf">Doktor: Benim söylememe gerek bırakmadınız. </p>
				<p class="e-paragraf">Ziklas: Bunun ilacı?</p>
				<p class="e-paragraf">Doktor: Bunun ilacı yoktur efendim.</p>
				<p class="e-paragraf">Ziklas: Sonra, bu kız ne olacak?</p>
				<p class="e-paragraf">Tabip: Bir baba olarak size söylenmemesi gerek ama artık saklamanın lüzumu yok. Bu kız şu haliyle ancak iki ay yaşar.</p>
				<p class="e-paragraf">Ziklas: Aman Mösyö (Z)!</p>
				<p class="e-paragraf">Doktor: Gerçek bu! Fakat bir ilaç var. Var ama her halde olmaz.</p>
				<p class="e-paragraf">Ziklas: Ben yaparım!</p>
				<p class="e-paragraf">Doktor: Kızınızı Mösyö Rakım’a verebilir misiniz?</p>
				<p class="e-paragraf">Ziklas: Garip bir heyecana düşüp bir müddet sustuktan sonra, kızı öldürmeye mi razı olayım. Bana kalırsa ben veririm.</p>
				<p class="e-paragraf">Doktor: Olabilir ya, sizin bileceğiniz şey! İsterseniz hocaefendiyi kızın yanına girmekten menederiz. </p>
				<p class="e-paragraf">Ziklas: Bir faydası olur mu?</p>
				<p class="e-paragraf">Doktor: Hayır, bir hafta önce vefat eder de kurtuluruz. Siz bunu daha önceden düşünmeliydiniz. Böyle genç bir hocayı kızların yanına sokmamalıydınız. </p>
				<p class="e-paragraf">Ziklas: Siz Rakım Efendiyi tanıyor musunuz? </p>
				<p class="e-paragraf">Doktor: Aşka, alakaya dair yüzünde hiçbir ifade yoktu. Hatta kıza, kardeşçe acıma hisleri duymaktaydı.</p>
				<p class="e-paragraf">Ziklas: Ben de böyle tanırım ve Rakım hakkındaki inancım adına yemin bile edebilirim. Yani bugüne kadar Rakım kıza böyle ümit verecek hiçbir söz söylememiş, hiçbir tavır göstermemiştir.</p>
				<p class="e-paragraf">Doktor: Ben de size katılıyorum. Fakat bir kızın bir erkeği sevmesi için o erkeğin bu kıza söz söylemesi gerekmez. Size daha fazlasını söyleyeyim mi? Bu kız, Rakım Efendiyle konuşarak sevişseydi bu hastalık ortaya çıkmazdı. Fakat daha kötü bir hastalık, ahlaksızlık hastalığı ortaya çıkardı.</p>
				<p class="e-paragraf">Ziklas: Vallahi Mösyö (Z) pek doğru söylüyorsunuz. Ben Rakım’da böyle bir fikrin olduğuna dahi inanmam. Zavallı kızcağızım kendi kendisine kıymıştır. Bakalım! Validesini kızı Rakım’a vermek bahsinde razı edersem ben bu kızı Rakım’a veririm. </p>
				<p class="e-paragraf">Doktor: Belki böyle bir şey olursa ümit artar. </p>
				<p class="e-paragraf">İşte o gün muayene odasında geçen bu durumdan kimse haberdar olmadı. Ancak o akşam Ziklas durumu karısına açtı. Ve tek çarenin kızı Rakım’a vermek olduğunu söyledi. Vay... Madam Ziklas’taki telaş, şiddet, yazıklanmalar!.. İtiraz edip kesinlikle olmaz cevabını verdi. Kızın bu kadar akrabası dururken bir Türke vermek ne demek oluyormuş. Üstelik hocasına vermek utancını nasıl hazmedebilirlermiş. Bunu hazmetmektense ölümüne razı olurmuş, daha iyiymiş...</p>
				<p class="e-paragraf">Biçare Misters Ziklas! Yüreğinin onaylamayacağı bir hüküm vermişti. Hiç, bir anne kızının ölümüne razı olabilir mi? Bir iki saat sonra daha önce vermiş olduğu hükmün yanlışlığını anlayıp, ağlayarak kocasıyla hem fikir oldu. O günkü muayeneden sonra Rakım’ın hiçbir şeyden haberinin olmadığını söylemiştik.</p>
				<p class="e-paragraf">Acaba kızın hastalığının kendisine duyulan aşktan olduğunu bilebilir miydi? Hayır! Zavallı Can, Canan hakkında kendisini sorguya çektiği zaman, Canan’ı kıskandığını anlamışsa da bunun duygusallıktan, aşktan kaynaklanan bir heves, bir kıskançlık olduğuna ihtimal bile vermemişti. Hem şimdi hastayla bu kadar ilgili olmasının sebebi de Can’a duyduğu, insaniyet gereği hissedilen halis bir sevgi ve merhametti. Rakım muayane günü akşam üzeri evine döndüğünde herkes onu yüzü gözü solmuş, yorgun ve üzgün bir halde görmüştü. Bunun sebebini hem dadı kalfa hem Canan sorduğunda, Can’ın ölüm döşeğinde hasta yattığını söylemişti. Canan, mizacı gereği ölüm döşeğindeki bir genç kıza şefkat ve üzüntü duyduysa da Rakım’a, Can adına ne türden bir yakınlıkla bu kadar üzüntü duyabildiğini, cesaretle sormuştu. </p>
				<p class="e-paragraf">Rakım: Allah, Allah, söyle bakayım, şimdi şüpheye bir kat daha yer ver.</p>
				<p class="e-paragraf">Canan: (Biraz tedirgin korkuyla) Hayır efendim, şüpheden değil! Sizi pek üzgün görürüm de onun için...</p>
				<p class="e-paragraf">Rakım: Nasıl üzülmem ya? Dağ gibi bir genç kız ölüm yatağında bulunsun da acımamak mümkün mü?</p>
				<p class="e-paragraf">İşte görüyorsunuz ya Rakım’ın Can hakkındaki muhabbeti insaniyet ve şefkatten kaynaklanan bir şey. Bununla beraber Canan’ın Rakım’a karşı cesaretinin artabilmiş olduğunu görüyor musunuz?</p>
				<p class="e-paragraf">Ertesi sabah Ziklas’ın adamı yine gelip Rakım’ı davet etti. Rakım hemen Can’ın durumunu sorsa da adamın “biraz daha iyice” cevabı, basmakalıp bir ifadeden başka nedir ki, değil mi?</p>
				<p class="e-paragraf">Kalktı. Başka bir işle uğraşmadan doğruca Beyoğlu’na gitti. Mister Ziklas’ı ve Mösyö (Z)’yi aynı odada oturuyor buldu. Kendisi de onlara katıldı. Hastanın hali sorulup havadan sudan konuşulduktan sonra: </p>
				<p class="e-paragraf">Doktor: Ey delikanlı! Biz sizi bugün niçin çağırdık bilir misin? </p>
				<p class="e-paragraf">Rakım: Hayır Mösyö (Z)!</p>
				<p class="e-paragraf">Doktor: Bizim hastanın hastalık sebebi sizmişsiniz.</p>
				<p class="e-paragraf">Rakım: (Önce bir şeylerin farkına varamasa da sonra telaşla) Neden Mösyö (Z)?</p>
				<p class="e-paragraf">Doktor: Hem hastalığının sebebisiniz, hem de şifayı şimdi sizden bekliyoruz. </p>
				<p class="e-paragraf">Rakım: (Aklı başına gelip) Aman Mösyö benim hiç düşünmediğim şeyleri mi diyeceksiniz?</p>
				<p class="e-paragraf">Ziklas: (Ağlayarak) Zararı yok Mösyö Rakım, zararı yok. Biz sizin hiç aklınıza bile gelmeyen şeyi size diyeceğiz. Fakat Can çoktan beri düşünmektedir. </p>
				<p class="e-paragraf">Rakım: (Öylece taş gibi donup kaldı.)</p>
				<p class="e-paragraf">Doktor: Dostum bu kızın hastalığı aşk hastalığıdır ve bu aşk da ne yazık ki sizedir. Dünkü muayene bunu doğruladı. </p>
				<p class="e-paragraf">Rakım: Mister Ziklas ve Mösyö (Z)! Size yemin ederim ki şimdiye kadar bu durumdan haberim olmadı ve şimdi de buna inanmam mümkün değil.</p>
				<p class="e-paragraf">Ziklas ve doktor: Biliyoruz.</p>
				<p class="e-paragraf">Rakım: (Sözünü kesmeden) Gerçekten kalbimi yokluyorum böyle bir şey yok. Evet Can’ı ve Margrit’i sevdim ama bir kardeş bir dost gibi. Hâlâ öyle severim. </p>
				<p class="e-paragraf">Ziklas: Ben eminim a çocuk!</p>
				<p class="e-paragraf">Rakım: Onlar da beni severler ama dinim, namusum başına yemin ederim ki ben kendilerinden de böyle şeyler duymadım, bir tek hareket görmedim.</p>
				<p class="e-paragraf">Doktor: Buraları bizce yani ailece bilinir dostum. Bizim sizden şüphemiz yok dostum. Fakat dediğim gibi bu kız size âşık. Bu kız bu halde giderse ölecek. Bizim sizden istediğimiz bu şifayı bizden esirgemeyiniz, belki bir ümit yolu açılır. </p>
				<p class="e-paragraf">Rakım: Benim elimden ne gelir? </p>
				<p class="e-paragraf">Doktor: Bizi ayıplamamanızı öncelikle rica ediyoruz. Amacımız burada bir genç kızı kurtarmak. Şimdi Mister Ziklas sizi kendisine damat etmek istiyor. </p>
				<p class="e-paragraf">Rakım: (Heyecanla) Kimi, beni mi?</p>
				<p class="e-paragraf">Ziklas: Evet oğlum sizi! Ne yapayım? Bu işte ne sizin, ne benim, ne de kızımın kabahati vardır. Sizin gibi bir meleği kim sevmez oğlum? Güzelliğiniz, olgunluğunuz, ilminiz, irfanınız, her haliniz bir kızı size âşık etmeye yeter de artar bile.</p>
				<p class="e-paragraf">Rakım: (Daha telaşlı) Aman Mister Ziklas!..</p>
				<p class="e-paragraf">Doktor: İşte böyle olacak. Sizin dininizin izni vardır sanırım. Mister Ziklas ise serbest bir adamdır. </p>
				<p class="e-paragraf">Ziklas: Ne diyorsunuz Allah aşkına? Ben kızımın Müslüman olmasına razı olurum. İslamiyet fena mıdır? Hep bir Allah’a tapmıyor muyuz? İsa ve Meryem dahi, bir kızı ölümden kurtarmak için İslam olmak suretinde mezhep değişikliğine cevaz verir.</p>
				<p class="e-paragraf">Rakım: Efendim oraları hep kolay. Lakin...</p>
				<p class="e-paragraf">Doktor: Artık lakin makin lazım değil. Bize bu fedakarlığı etmelisiniz. Ayrıca bu bir fedakarlık da değildir. Mister Ziklas’a damat olmak bir şereftir. Hatta menfaattir. </p>
				<p class="e-paragraf">Rakım: Canım orası öyle. Ben kendimi bu şerefe layık bile görmüyorum. İşin içinde başka bir iş var. Şu ki ben evliyim. </p>
				<p class="e-paragraf">Ziklas: Evli mi?</p>
				<p class="e-paragraf">Rakım: Evet görmüş olduğunuz o cariye benim zevcemdir. </p>
				<p class="e-paragraf">Ziklas: Bu sözlere inanmamak için bana müsaade eder misiniz Mösyö Rakım?</p>
				<p class="e-paragraf">Rakım: Hayır efendim, kesinlikle inanmalısınız. </p>
				<p class="e-paragraf">Ziklas: Rakım Efendi, Rakım Efendi! Bu iş için ben size servetimin yarısını teklif etmekteyim. Çünkü her şeyim iki kızımındır. Eğer şu kızımı ölümden kurtarırsanız size üç yüz bin İngiliz lirası teklif ediyorum. Bu dostluğumuzdan da kesin...</p>
				<p class="e-paragraf">(Canan’ın kulakları çınlasın...)</p>
				<p class="e-paragraf">Doktor: Ne saadet!..</p>
				<p class="e-paragraf">Ziklas: O cariye sizin olsa olsa odalığınız olabilir.</p>
				<p class="e-paragraf">Doktor: Nikahı olsa bile ne engel var ki? Osmanlılar nikahlı eşlerini bırakıp bir diğer eşi alabiliyorlar. </p>
				<p class="e-paragraf">Rakım: (Bu sözleri o kadar hayretle dinledi ki...) Mister Ziklas ben fakir bir çocuğum. Halka dilekçe ve diğer evrakı yazarak, ders vererek ekmek paramı kazanmaktayım. Yani demek isterim ki, benim gibi birisine ettiğiniz şu teklif bana şeref verir, hayatımı yeniden kurma imkanı bile verir fakat ben özellikle dostluğumuzu milyonlara değişmem. Ve ben gönlümü Canan’a vermişimdir. O kız bu yuvaya esirken ben onu mesut ettim. Bu inanca kendim ayrıca inanıp kendimi mutlu ettim. Ve ben bu inancıma ihanet edemem. Ben Canan’ı para için ya da başka bir ümit için neden ağlatayım? Rica ederim efendim, veriniz elinizi öpeyim, beni bu teklifi kabul etmemekten dolayı affediniz. Emrederseniz bir daha konağınıza gelmem...</p>
				<p class="e-paragraf">Rakım’ın bu sözüne gerek Ziklas, gerek doktor (Z) ne kadar şaştılar biliyor musunuz? Özelikle de hekim Rakım’ın bu kadar tok gözlülüğünü neredeyse enayilik olarak gördü. “A budala, yapmacık da olsa şu Ziklas’ın teklifini kabul et. Sen sonra yine Canancığınla birlikte olursun.” gibi düşünceler zihninden gelip geçti. </p>
				<p class="e-paragraf">Bu işe siz de şaşırıyorsunuz değil mi? Bu şaşkınlığınıza birisini daha ilâve ediniz. Çünkü bu türden fikirler Mister Ziklas’ın içinden bile geçti. “Değil, şu kızımı al da var kıza duyurmadan gizlice Canan’la olan aşkını yine devam ettir.” Bu sözleri Mister Ziklas gerçekten söylemişti. İsterseniz bunu da Rakım’ın eşekliğine yorumlayınız. Rakım bunu da kabul etmedi. “Mister Ziklas, bana öyle bir şey teklif ediyorsunuz ki içinizdeki acıyı, çaresizliği bilmesem bana hakaret ediyorsunuz deyip, gücenirdim. Zira ben hilekârlığı, yalancılığı bütün dünya servetine karşılık kabul edemem. Nasıl olur da ben bu durumda Canan’a ‘Seni seviyorum.’ diye yalan söyleyebilirim.” dedi.</p>
				<p class="e-paragraf">Rakım bu sözü söylerken gözlerinden yaşlar akıyordu, bu da onun ne kadar ciddi olduğunu ispat etti. Ziklas ve doktor (Z) bir müddet acizliğe düşüp sessiz sedasız düşündüler. Herkesin ne düşündüğü yüzünden okunuyor gibiydi. Bir ara hepsi ayağa kalkıp gezinmeye başladı. Nihayet Rakım “Mister Ziklas, eğer bir küstahlık ettimse affetmenizi rica ederim. Emrederseniz artık gideyim.” deyip sükutu bozmuştu. Ziklas, Rakım’ı kucaklayarak “Nereye gideceksin oğlum, nereye gideceksin? Küstahlığı sen etmedin, biz ettik! Sen bize ahlakının güzelliğinden, tok gözlülüğünden, iffet ve sadakatinden başka hiçbir şey göstermedin. Benim dünyada en büyük dostum da sen olacaksın ve sensin…” diye öpmeye başladı. İhtiyarın şu halinden doktor da etkilenmişti. Ve doktor, o anda aklına gelen bir fikri hemen söyleyerek ortalığın bu gözü yaşlı halini değiştirmiş oldu: </p>
				<p class="e-paragraf">Doktor: Şimdi öyleyse tek çare kaldı.</p>
				<p class="e-paragraf">Ziklas: Nedir mösyö (Z), nedir?</p>
				<p class="e-paragraf">Doktor: Bilmem buna Mösyö Rakım ne diyecek?</p>
				<p class="e-paragraf">Rakım: (Istıraplı bir halde) Buyurunuz Mösyö Doktor?</p>
				<p class="e-paragraf">Doktor: Gidelim, kıza sizin de onu sevmiş olduğunuzu fakat bir türlü söyleyemediğinizi, nihayet babasıyla görüştüğünüzü, isterse nikah kıyabileceğinizi müjdelersiniz. Benim bu kızda keşfettiğim hal, bu derdini kimseye söyleyememiş olması ve bundan doğan sıkıntının onu hasta etmesidir. Eğer siz bunları ona söylerseniz, cesaret bulur, sıkıntısı hafifler, paylaşılmayan, bilinmeyen bir sır olmaktan çıkar.</p>
				<p class="e-paragraf">Ziklas: Buna ne dersiniz Rakım Efendi?</p>
				<p class="e-paragraf">Rakım: Bana kalırsa ben buna da evet demem. Fakat bu gerçekten bir çözüm, çare olacaksa, tek bir söz söylemem. </p>
				<p class="e-paragraf">Doktor: Bir itirazınız olmamalı. Kazanılacak faydaları biz biliriz.</p>
				<p class="e-paragraf">Doktorun bu sözü üzerine Rakım ve doktor kalkıp kızın yanına gittiler. Her zaman olduğu gibi kızda yine bir sevinç görüldü. Hal hatır soruldu. Can, Canan’ın halini hatırını bile sormuştu. İçeride konuşulanlara uyarak Rakım gayet tedbirli davrandı. Doktor da bütün cesaretini, saygınlığını toplayıp söze başladı. </p>
				<p class="e-paragraf">Doktor: Matmazel Can, size bir şey söyleyeceğim fakat garip karşılamayacaksınız.</p>
				<p class="e-paragraf">Can: (Biraz rengi atarak) Nedir Mösyö doktor?</p>
				<p class="e-paragraf">Doktor: Mösyö Rakım bana bir sırrını açtı. Bilirsiniz ki, hekimlerle papazlar her sırra vakıf olurlar ama saklamak...</p>
				<p class="e-paragraf">Can: Bu sözlerini anlamıyorum doktor efendi. </p>
				<p class="e-paragraf">Doktor: Delikanlılık bu, ayıp değil ya! Rakım Efendinin size...</p>
				<p class="e-paragraf">Can: (Bütün bütün başkalaşarak) Anladım, fakat şaşırdım. Rakım Efendi beni kardeş gibi...</p>
				<p class="e-paragraf">Doktor: Hayır efendim! Aşk kardeşlikten bambaşka bir şeydir değil mi Rakım Efendi?</p>
				<p class="e-paragraf">Rakım: (Mecburen) Ah! Öyle doktor efendi, öyle! Söylemeye dilim varmıyor ki halimi sunayım. Hiç olmazsa siz söyleyiniz, kendisini böyle bu hallerde görmek beni nasıl üzüyor, dikkatini çekmek isterim.</p>
				<p class="e-paragraf">Can: Garip! Rakım Efendi! Gerçek mi söylüyorsunuz?</p>
				<p class="e-paragraf">Rakım: Evet efendim.</p>
				<p class="e-paragraf">Can: Şimdiye kadar sizde böyle bir hal sezmemiştim.</p>
				<p class="e-paragraf">Doktor: Evet efendim, siz yatağa düştüğünüzden beri bu durum arttı. Bizim asıl söyleyecek olduğumuz şey bu değildir matmazel!</p>
				<p class="e-paragraf">Can: (Yatakta toplanıp) Dahası mı var?</p>
				<p class="e-paragraf">Doktor: Dahası var efendim. Biz dün bu hali babanıza açtık.</p>
				<p class="e-paragraf">Can: Babama mı açtınız?</p>
				<p class="e-paragraf">Rakım: Evet efendim!</p>
				<p class="e-paragraf">Doktor: Rakım Efendinin zoruyla açtım. İslam dininde siz bu dini kabul ederseniz, sizi nikah etmeye müsaade vardır. Pederiniz bu işe razı oldu. Hatta gelip size kendisi söyleyecekti. Ama babalık hali, siz utanırsınız diye benim aracılığımla söylemeyi tercih etti. </p>
				<p class="e-paragraf">Can: (Acı bir tebessümle) Garip ama siz bu işlere nasıl girdiniz?</p>
				<p class="e-paragraf">Doktor: Korkarım siz Rakım Efendiyi kabul etmemeyi düşünüyorsunuz?</p>
				<p class="e-paragraf">Can: Hele siz babamı çağırınız. </p>
				<p class="e-paragraf">Rakım hemen dışarı çıkıp Ziklas’ı çağırdı. Onlar gelinceye kadar doktor “Gerçek söylüyorum matmazel, bu çocuk size âşıktır. Pederiniz onun bu haline acıyıp evlenmenizi istiyor. İş yalnız size kaldı.” sözlerini söyleyebildi. Ziklas ve Rakım da geldiler. </p>
				<p class="e-paragraf">Can: (Utanarak) Babacığım, doktor efendi bir şeyler söylüyor. </p>
				<p class="e-paragraf">Ziklas: Evet kızım, siz de ne söyleyecekseniz söyleyiniz, utanılacak bir şey yoktur. Burada yabancı yok.</p>
				<p class="e-paragraf">Rakım: İsterseniz ben de dışarıya çıkarım.</p>
				<p class="e-paragraf">Can: (Yine acı bir tebessümle) Ne çare? </p>
				<p class="e-paragraf">Kendi kendisine: </p>
				<p class="e-siir">Nihan ki mânedân râzı ger sâz ned mahfelha</p>
				<p class="e-paragraf">Rakım bu beyti işitince içinde kelimelerle anlatılamayacak kadar yoğun bir üzüntü duydu. </p>
				<p class="e-paragraf">Can: (Sözüne devam ederek) Evet babacığım! Doktor Efendi söylenmesi gerekenleri söyledi. Ben buna inanamadım. Sonra Rakım Efendiyi sevip sevmediğimi sordu. Ve Rakım Efendi dışarıya çıkınca, onun beni sevdiğini, benim için çıldırdığını söyledi. </p>
				<p class="e-paragraf">Ziklas: İyi ya kızım! Sen ne cevap vereceksin?</p>
				<p class="e-paragraf">Can: İşte benim cevabım da budur: Ben Rakım’ı seviyorum. O da beni seviyor. Seviyor ama onun beni sevişi, benim onu sevişim gibi değildir. O, bir kardeş gibi seviyor. Ben ise Canan onu nasıl seviyorsa öyle seviyorum. Seviyorum ama ne fayda?</p>
				<p class="e-paragraf">Kızcağız bunları söylerken hem kendisinin hem de oradakilerin gözleri doldu. </p>
				<p class="e-paragraf">Can: Rakım Rakım! </p>
				<p class="e-siir">Ger ber lebim nüha leb yâbem? <br/>Hayat bâkî ân dem ki cân-ı şîr bün bâhadle leb reside</p>
				<p class="e-paragraf">Bu beyit üzerine Rakım gözyaşlarını tutamayıp ağlamaya başlamış, Can’ın babası derin hislere kapılırken, doktor kaskatı kesilip kalmıştı.</p>
				<p class="e-paragraf">Can: Babacığım, verdiğiniz kararla değişecek bir şey yok. Ümit olsa ben şimdi dirilip kalkardım. Sana ne diyorum? Rakım, benim onu sevdiğim gibi aşkla sevmez. Ben kendilerinde, bu türden sevgi duyduğunu gösteren hiçbir iz bulamadım. O, bizim yanımızdayken, bir kızın ağzına almaktan çekinmediği mahrem sözleri dahi ağzına almamıştır. Ben de bu sebeple kendilerine tek bir söz söylemedim. Yalnız kendi kendime derdim ki: </p>
				<p class="e-siir">Bâdil senkeynet âyâ hiç der gîrdeşbi <br/>Âh âteşbâr u söz ü sine-i şebgîrmâ</p>
				<p class="e-paragraf">Ziklas: Güzel ya a kızım. Rakım Bey de işte senin gibi söyleyememiş, değil mi Rakım Bey oğlum? </p>
				<p class="e-paragraf">Rakım’da cevap verecek hal kalmamıştı ki cevap versin?</p>
				<p class="e-paragraf">Can: Nafile babacığım nafile! Orta yerde onun cariyesi Canan varken her şey boşuna... Hatta Rakım bana acıdığı için böyle bir teklifte bulunsa bile ben razı olmam. Ölürsem ben öleyim, kendi mutluluğum için zavallı kızın acı çekmesine razı olamam. </p>
				<p class="e-paragraf">Ortam garip bir mahzunluğa büründü. Doktor da ağlıyordu. Kızın annesinin orada olmaması iyi bir tesadüftü. Yoksa neler olurdu! Can ağlamayı bir tarafa bırakıp Rakım’a bakarak: </p>
				<p class="e-paragraf">Can: </p>
				<p class="e-siir">Azm-i didâr tûdâr-ı decân bir leb âmede <br/>Bâz gîr dedeyâ ber âyed çist-i fermân şemâ </p>
				<p class="e-paragraf">Kısacası babacığım benim için gösterdiğiniz merhamete teşekkürler. Rakım Efendiye de minnettarım. Çünkü bu kadarcık hileye evet demek için kim bilir içiyle ne kadar savaş verdi... Şu an kendisinden bir buse almak için her ayıbı göze alırdım, ne var ki kararım bu buseyi almadan ahirete göçmektir. Allah’ın merhametini de bu şekilde biraz daha fazla kazanabilirim ümidindeyim.</p>
				<p class="e-paragraf">Odadakiler daha fazla dayanamadı, birer birer dışarıya çıktılar. Babası çıkarken mahzun mahzun kızının yüzüne baktı. Sonra çıkıp annesini ve kız kardeşini odaya gönderdi.</p>
				<p class="e-paragraf">Peki bunlar dışarıya çıktılar da başka bir konuya mı daldılar? Ne mümkün, üçü de dilsiz gibiydiler. Birbirlerine bakıp kalmış, bir tek kelime konuşmamışlardı. Kızın yanındayken annesi ve kardeşi ne konuşmuşlardı?</p>
				<p class="e-paragraf">İşte bunu bilmiyoruz. Bildiğimiz, Rakım bu matemli evde duramayacağını anlayarak bir ara gözden kayboldu. Çıktı. Can’ın acısını içinde duyarak o üzüntüyle boynunu büküp Kumbaracı yokuşundan aşağı inmeye başladı.</p>
				<p class="e-sayfabasibaslik" id="toc_marker-10">Onuncu Bölüm</p>
				<p class="e-paragraf">Zavallı Can’ın hastalığının Rakım’a verdiği üzüntü gerçekten büyüktü. O kadar büyüktü ki, Rakım o zamana kadar Can’a yakınlık duymamışsa da bundan sonrası için karışık duygulara kapıldı denebilir. “O zavallı kız ne hallere gelmiş, yüzü ölü gibi. Vallahi sevilmeyecek kız değildi. Farsça şiirler okumak da ona özel bir şeydi. Ah, işte onu bu hallere koyan da Hafız Divanı değil midir? Ben bu kadar etkileyeceğini nasıl bilebilirdim ki? En yanık, içli beyitleri ne kadar dikkatli dinler ve yazardı. Meğer kendisini zehirlemek içinmiş. Vah bîçare Can, vah! Eğer kıza bir şey olursa vallahi yanarım.” diye Hendekbaşı’na kadar indi.</p>
				<p class="e-paragraf">Orada kiminle karşılaşsa iyi? Felatun Beyle! Adam bırak şu şımarık, ukalayı be!</p>
				<p class="e-paragraf">Nasıl bırakırız. Hikâyemizin yarısına ortak olan bu kişiyi nasıl bırakırız?</p>
				<p class="e-paragraf">O hoppayı bu hikâyeye hiç katmamalıydı. </p>
				<p class="e-paragraf">Katmamalıydık ama katmış bulunduk. Hem Felatun Beye bu derece kızgınlık neden? Yoksa herifin şu alafrangalığını mı çekemez oldunuz? Eğer Felatun Bey olmamış olsaydı, mayonez meselesi meydana çıkar mıydı? Ya otel (C) öyle zengin bir alafranga Osmanlı’yı görebilir miydi? Kağıthane’de madamın arabası önünde çifte mızıka çalınır mıydı? </p>
				<p class="e-paragraf">Böyle bir serveti batırıncaya kadar harcadıktan sonra neye yarar ki?</p>
				<p class="e-paragraf">Zararı yok! Bundan sonra böyle harcamalarda bulunmayacak. Çünkü bulunamayacak. Korkarız paralar...</p>
				<p class="e-paragraf">Korkacağınıza dinleyiniz: </p>
				<p class="e-paragraf"> Felatun: O, birader! Allah versin, Allah versin! Kibarlık başka şey. Eski dostları göremez olursunuz!</p>
				<p class="e-paragraf">Rakım: (Dalgınlığından) Estağfirullah birader! Bugün zihnim pek dağınık da. Hani şu bizim Ziklas’ın kızı yok mu? Büyüğü, hani şu Can!</p>
				<p class="e-paragraf">Felatun: Evet, insanın canına sokacağı gelen Can değil mi? Canına yandığım, validesini karanlıkta yanlışlıkla kucaklamak olmamış olsaydı...</p>
				<p class="e-paragraf">Rakım: Bırak Allah’ını seversen! Kızcağız can derdinde.</p>
				<p class="e-paragraf">Felatun: Ne için?</p>
				<p class="e-paragraf">Rakım: Ne için nereden bileyim. Galiba verem olmuş. Hekimler aşk hastalığı diyorlar. </p>
				<p class="e-paragraf">Felatun: İşte gördün mü? Senin gibi filozofların yapacağı iş bu kadar olur. İffeti koruyalım, edebi aşmayalım diye böyle körpecik kızları verem ederler, bırakırlar. Bana ilgi duymuş olsaydı, bak hiç böyle verem olur muydu? Turp gibi yaşardı, turp.</p>
				<p class="e-paragraf">Rakım: Kardeş bırakalım artık şu acıklı meseleyi. Kızcağız bugün, yarın yolcudur. Sen ne durumdasın bakalım sen? Polini ile rahat edebiliyor musun?</p>
				<p class="e-paragraf">Felatun: Madem sen bana Can’ın sözünü ettirmedin, ben de Polini’den söz etmeyelim derim. </p>
				<p class="e-paragraf">Rakım: Niçin?</p>
				<p class="e-paragraf">Felatun: Artık kendisinden ayrıldım.</p>
				<p class="e-paragraf">Rakım: (Telaşla) Sebep?</p>
				<p class="e-paragraf">Felatun: Bırak şu kaltağı, Allah’ını seversen!</p>
				<p class="e-paragraf">Rakım: Canım, o nazlı Polini şimdi kaltak mı oldu?</p>
				<p class="e-paragraf">Felatun: Hınzır kahpe, beni yolup kül ettikten sonra yüz çeviriverdi. </p>
				<p class="e-paragraf">Rakım: Yolduktan sonra mı?</p>
				<p class="e-paragraf">Felatun: Ah, öyle ya!</p>
				<p class="e-paragraf">Rakım: Pahalıya mâl oldu belli de, birkaç bin lirayı buldu mu?</p>
				<p class="e-paragraf">Felatun: Birkaç bin mi? On altı bin desene!</p>
				<p class="e-paragraf">Rakım: Ne dedin? Zaten senin servetin ne kadardı ki?</p>
				<p class="e-paragraf">Felatun: (Gözleri dolarak) İşte ne kadarsa hepsini yoldu. Ah birader, sen bana o zamanlar doğruyu göstermiştin ama ne çare. O zaman şimdiki aklım olsaydı, ne yapacağımı ben biliyordum.</p>
				<p class="e-paragraf">Rakım: E... Şimdi?</p>
				<p class="e-paragraf">Felatun: Şimdi başımı taştan taşa vuruyorum ama fayda yok. Eniştemle bozuştuk. Dünyanın halini şimdi anladım diyorum ya! Parasız kaynı enişteler, parasız kardeşi kardeşler de kabul etmiyormuş. (Gözlerinin yaşı daha da arttı.)</p>
				<p class="e-paragraf">Rakım: Bu iş böyle kalacak değil ya! Elbette bir çaresini düşünmüşsündür.</p>
				<p class="e-paragraf">Felatun: Dünyada bir dostum varmış. Zamanında ettiğim iyiliklerin bir meyvesi olmuş. Bizim ... Beyefendiyi bilirsin ya!</p>
				<p class="e-paragraf">Rakım: Evet.</p>
				<p class="e-paragraf">Felatun: İşte şimdi onun merhametine sığındım. Bize bir mutasarrıflık8 verebilecek. Bunu gerçekten çok istiyorum. O bu işin olacağına dair kuvvetli teminlerde bulunuyor.</p>
				<p class="e-paragraf">Rakım: Allah versin birader! Vallahi memnun oluruz. Bizim de elimizden bir şey gelse esirgemeyiz ama...</p>
				<p class="e-paragraf">Rakım bu sözü söyler söylemez Felatun bir kere Rakım’ın yüzüne bakıp acı bir tebessümle veda bile etmeden yürüyüverdi. Şimdi bu da zavallı Rakım’a dert oldu mu? Artık gerisini sormayınız.</p>
				<p class="e-paragraf">Bu, Rakım için niye bir dert olacak? Zamanında gözünü açmalı, elindeki serveti bir sokak kadınına kaptırmamalıydı. Önceden Rakım’ı beğenmiyordu ya!</p>
				<p class="e-paragraf">Evet burada haklısınız. Fakat Rakım gibi bir çocuk, zaten zavallı durumda olan birisinin kendi kalbini kırmış olmasından şikayet etmez. Kalbinin kırılmışlığına rağmen böyle perişan durumda olan, düşmanı da olsa onun adına üzülür. </p>
				<p class="e-paragraf">İşte Rakım bu sıkıntılarla evine geldi, akşam bir kelime dahi konuşmadı, yemek yemeye kudreti yoktu. Canan, efendisinin bu ıstırabından daha fazla acı duymuştu. Çünkü bu akşam diğer akşamlara benzemiyordu. Karşılaştırma bile yapılamazdı. Rakım’la konuşmak mümkün olmadığından, zavallı Canan boynunu büküp oturdu. O gece, Rakım’ın sigara, kahve isteyişinde bile bir hiddet, bir öfke vardı. Canan bu olağan üstü duruma ne tepki vereceğine şaşırıp kalmış, herkes yattıktan sonra yatağında rahat rahat, kana kana ağlayabilmişti.</p>
				<p class="e-paragraf">Hani o, saat gibi bildiğiniz Rakım ertesi günü nereye gideceğini, ne yapacağını şaşırmış “Şimdi giyinirim, şimdi kalkarım, şimdi giderim... Fakat nereye gitmeli, ne iş yapmalı...” derken ikindiyi evinde geçirmişti. Hatta akşam vaktini de öylece evinde geçirmeye mecbur oldu. Saat onu geçtikten sonra taa.. Jozefino’ya verdiği ziyafetten arta kalan yarım rakıdan çıkartıp biraz içmeye başladı. Canan’ı piyanonun başına geçirip, bir şeyler çaldırmaya gayret ettiyse de neşesi bir türlü yerine gelmemişti. Canan efendisinin bir türlü neşelenmediğini gördükçe, çaldıklarından hiçbir lezzet alamamıştı. </p>
				<p class="e-paragraf">Derken Jozefino gelmesin mi! Meğer o gün ders günü imiş. Kendisini Rakım karşıladı. Kadın oldukça neşeli idi. Bin bir tebessümle Rakım’a, Canan’a selam verdi. İkisi de Jozefino’nun selamını pek soğuk bir tavırla aldılar. Jozefino şaştı kaldı. Bu soğukluğa hiçbir mana veremedi.</p>
				<p class="e-paragraf">Jozefino: O ne? Ben bu saadetle dolu evi bu akşam kederle dolu görüyorum. Hayırdır inşallah?</p>
				<p class="e-paragraf">Rakım: Hayır, hamd olsun bir üzüntümüz yoktur. </p>
				<p class="e-paragraf">Jozefino: Diliniz, kalbinizdekini söylemiyor. Korkarım Canan senin canını sıktı. </p>
				<p class="e-paragraf">Canan: (Korkusundan titreyerek) Hayır madam, ben hiç bir şey yapmadım. </p>
				<p class="e-paragraf">Rakım: Hiç Canan benim canımı sıkar mı? Bu sözü ben söylemiş olsam bile sen inanmamalısın.</p>
				<p class="e-paragraf">Jozefino: Öyle olacağını biliyorum fakat bugün sizde bir hal var!</p>
				<p class="e-paragraf">Rakım: Yok değil, var. Hani Mister Ziklas’ın büyük kızı var ya, o, ölüm döşeğinde, ona pek acıyorum. Genç bir kızın ölümü insanı yakmaz mı madam?</p>
				<p class="e-paragraf">Jozefino: Gerçekten acınacak bir durum. Hastalığı neymiş?</p>
				<p class="e-paragraf">Rakım: Gençlerin hastalığı ne olur? Malum ince hastalık!</p>
				<p class="e-paragraf">Jozefino: Vah zavallı kızcağız vah! Vallahi acıdım.</p>
				<p class="e-paragraf">Rakım: Hele benim ne kadar acıdığımı tahmin bile edemezsiniz. Kızı kardeşim gibi severdim.</p>
				<p class="e-paragraf">Jozefino: Canım daha şimdiden kızı kara topraklara gömme. İnşallah bir şey olmaz da ayağa kalkar!</p>
				<p class="e-paragraf">Rakım: Evet, babasına biz de böyle teselli verdik. Her neyse! Bugünkü üzüntünün birinci nedeni bu, diğeri de bizim Felatun Bey meselesi.</p>
				<p class="e-paragraf">Jozefino: Felatun Bey kimdir ki, meselesinin ne olduğunu anlayalım.</p>
				<p class="e-paragraf">Rakım: Gerçekten sen Felatun Beyin kim olduğunu bilmiyor musun?</p>
				<p class="e-paragraf">Jozefino: Sen ona dair bana hiçbir şey söylemedin.</p>
				<p class="e-paragraf">Rakım: Söylemeye lüzum görmedim de onun için. Çünkü Felatun Beyi Beyoğlu’nda tanımayan yoktur. </p>
				<p class="e-paragraf">Jozefino: Ha, anladım, anladım. Şu Platon Bey değil mi?</p>
				<p class="e-paragraf">Rakım: Evet, işte o! Onun Türkçe ismi Felatun, Frenkçesi Platon’dur. </p>
				<p class="e-paragraf">Jozefino: O tiyatrocu bir nazende ile otel (C )’de prenslik taslamaktaydı. Hatta kendi ailesinin Üranüs sülalesinden geldiğini iddia ederek asilzadelik taslardı. </p>
				<p class="e-paragraf">Rakım: Asılzadelik iddiasında bulunduğunu bilmem. Bir de böyle bir davada bulunsun. </p>
				<p class="e-paragraf">Jozefino: E… O beyefendinin nesine acıyorsun?</p>
				<p class="e-paragraf">Rakım: Paraları tüketmiş de onun için! </p>
				<p class="e-paragraf">Jozefino: Vah benim çocuk Rakımcığım vah! A oğlum, dünyanın her budalasına acımak senin vazifen mi? Platon Bey çocuk değildi ya? Beyoğlu’nda onun paraları tüketeceğini çocuklar bile anlamıştı.</p>
				<p class="e-paragraf">Rakım: Ama ben ona acırım Jozefino, acırım. Çünkü ne de olsa o benim arkadaşımdı.</p>
				<p class="e-paragraf">Jozefino: O adamın senin arkadaşın olduğuna ben inanmam. Senin arkadaşın olsaydı, mutlaka senin uyarılarına dikkat ederdi. Biz haberleri alıyorduk. Matmazel Polini yalnız kendi hesabına, Fransa’ya elli bin franktan fazlasını göndermiş. Kendi âşığını oyunda yendirip sonra da paralara ortak olan metresle yaşamanın nihayeti budur. </p>
				<p class="e-paragraf">Nerede bir yankesici varsa onu kont veya baron diye Platon’a takdim eder, derhal kumara gönderirdi. O adamlar, kendi âşığından ne kazanırsa hanımefendi buna ortak olurdu.</p>
				<p class="e-paragraf">Rakım: Sana bir şey söyleyeyim mi Jozefino? Sizin bu Avrupa’nın kötüleri iyilerinden fazla.</p>
				<p class="e-paragraf">Jozefino: Orası şüphesiz. Fakat sizin İstanbul’un da akıllısından çok budalası var. Duyduğum kadarıyla, sizin o Platon Beyin üç dört yüz bin frank sermayesi varmış. İnsan bu sermayenin geliriyle, üç dört yüz bin sene ömrü olsa, yine bir bey gibi yaşayabilirdi. Bu parayı ona babası bırakmış. O da bu parayı harcamayı kendisine görev bilmiş. Bakalım beyefendinin üç dört yüz kuruş kazanmaya kudreti var mıydı?</p>
				<p class="e-paragraf">Rakım: Ne gezer!</p>
				<p class="e-paragraf">Jozefino: Gördün mü bir kere? İnsan para harcar ama para kazanmaya da gücü olur. Dahası para kazanmaya başlar da öyle harcar. Bazı adamlar da kendilerinin para kazanmaya güçlerinin yettiğini zannederler. Bu zanları, bir servetin hiç bitmeyeceğine inanmak kadar budalacadır. Sen de gençsin. Hem senin yeteneğin, azmin kazandırıyordu. Böyleyken sen niçin onun gibi yapmadın?</p>
				<p class="e-paragraf">Rakım: (Garip bir tebessümle yavaşça...) Beni de sen baştan çıkarmadın mı?</p>
				<p class="e-paragraf">Jozefino: Bak şu süt çocuğuna, beşik bebeğine! Ah senin yakanı da Matmazel Polini gibi birisi yakalamış olsaydı da, seni de görseydim. (Bu ara Canan, efendisinin Jozefino’nun kulağına fısıldadığını görünce dışarı çıkar.)</p>
				<p class="e-paragraf">Rakım: Benim neyi mi alacak?</p>
				<p class="e-paragraf">Jozefino: Hiç olmazsa seni işten güçten alıkoyup perişan ederdi. Zalim! Ben sana validelik ettim. Pek validelik de demeyeyim ama kardeşlik ettim. Daha doğrusu dostluk ettim. </p>
				<p class="e-paragraf">Rakım: Canım, bilmiyor muyum ya, latife ediyorum.</p>
				<p class="e-paragraf">Jozefino: Ha şöyle! Kendi kendisine sahip çıkamayan, kendisinden başkalarını da beğenmeyen ukalaların haline acıyayım derken kendi evine ne diye keder dolduruyorsun. Biraz da eğlen canım. Hele şu mastikadan bir yudum ver bana bakayım. Jozefino rakı içiyormuş diye büyük madamların kulağına gidecek olsa, dünyada benden kötü kadın olmazdı. Jozefino rakı içer ama Rakım’ın yanında içer. Erkek sevdi, sever ama Rakım’ı sevdi ve onu sever. Ve de ertesi günü Beyoğlu’nda ilân olunmayacağını bilir. Ah benim akıllı Rakımcığım! Şu kafir Canan seni benden aldı ama vallahi kızcağıza darılmam. Ondan başka birisi almış olsaydı, sen beni de yataklara serilmiş görürdün. Bu arada Canan nereye gitti?</p>
				<p class="e-paragraf">Rakım: Çağıralım. Canan! Canan!</p>
				<p class="e-paragraf">Canan: (Dışarıdan) Buyur efendim!</p>
				<p class="e-paragraf">Efendisinin kendisini çağırması üzerine kızcağız sevine sevine geldi. Efendisine ve Jozefino’ya içki sundu. Jozefino’nun sözleri Rakım’ın kederini dağıtmış olduğundan canı mızıka dinlemek istedi. Jozefino bizzat kalktı gayet şen havalarla ortalığın tadını yerine getirdi. Ondan sonra Canan piyanoya geçip şarkılar söyledi. Saat böylece on bir buçuğa, on ikiye geldi. </p>
				<p class="e-paragraf"> Jozefino: Rakım!</p>
				<p class="e-paragraf">Rakım: Ne var?</p>
				<p class="e-paragraf">Jozefino: Bu akşam beni misafir olarak kabul eder misiniz?</p>
				<p class="e-paragraf">Rakım: (Hiç tereddüt etmeden) Hay hay, başımın üzerinde yeriniz var. Hem kabul ederim, hem de bu kadar samimi davrandığın için sana teşekkür ederim.</p>
				<p class="e-paragraf">Jozefino: Fakat bir şartım var.</p>
				<p class="e-paragraf">Rakım: Nedir bakalım o şart?</p>
				<p class="e-paragraf">Jozefino: Sen hiçbir türlü zahmette bulunmayacaksın. Geçen seferki gelişimde olduğu gibi odanı bana verip de rahatını bozmayacaksın. Ben Canan’la beraber yatarım. </p>
				<p class="e-paragraf">Jozefino’nun o gece kendilerine misafir olması, hatta kendisiyle beraber yatacak olması Canan’ı çok mutlu etmişti.</p>
				<p class="e-paragraf">Rakım: Hayır, işte bu olmaz. Sen, benim rahat etmemi istiyorsun değil mi? Ben dadımın odasında pekâlâ rahat ederim. Şimdi Canan kalkar, benim yatağımın çarşaflarını değiştirir. Haydi Canan bakalım. (Canan sevine sevine gider.)</p>
				<p class="e-paragraf">Jozefino: Hani samimi olacaktık, her şey teklifsiz, külfetsiz olacaktı. İşte sen rahatsız oldun. </p>
				<p class="e-paragraf">Rakım: Hiç, asla!</p>
				<p class="e-paragraf">Jozefino: Hem çarşaflarını niçin değiştiriyorsun?</p>
				<p class="e-paragraf">Rakım: (Tebessümle) Belki tiksinirsin diye. </p>
				<p class="e-paragraf">Jozefino: Ben, şimdi seni döveceğim. Vaktiyle sen benden, ben senden tiksindik mi? Ben bu gece senin misk gibi kokunu koklayarak yatağında yatar, rahat ederim. </p>
				<p class="e-paragraf">Rakım: Şimdi bu lâtifeleri bırakalım da dadıma yemeğimizi soralım. </p>
				<p class="e-paragraf">Jozefino: Vallahi istediğim gibi olmadı. Siz zahmete girdiniz. </p>
				<p class="e-paragraf">Rakım: Canım teklifsiz olalım diye aç mı kalalım? Hazır daha vaktimiz var. Eğer bir ihtiyacınız varsa, canınız bir şey çekiyorsa hazırlarız. Dadı, dadıcığım!</p>
				<p class="e-paragraf">Fedayi: (Aşağıdan) Buyur oğlum!</p>
				<p class="e-paragraf">Rakım: Biraz buraya gelsen!</p>
				<p class="e-paragraf">Jozefino: İşte şimdi dadıyı da darıltacağız.</p>
				<p class="e-paragraf">Rakım: Dadıyı darıltmak mı? O kadar da değil.</p>
				<p class="e-paragraf">Fedayi gelince Rakım akşama yiyecek ne olduğunu sordu. Mevsim patlıcan mevsimi olduğundan dadı, âlâlarından patlıcan kebap, oturtma, patlıcan dolması bir de pilav olduğunu söylediği gibi...</p>
				<p class="e-paragraf">Fedayi: Korkarım bu akşam kokonayı bizde alıkoyacaksın?</p>
				<p class="e-paragraf">Rakım: Evet, yemeğimiz yeter değil mi?</p>
				<p class="e-paragraf">Fedayi: (Memnun olduğu her halinden belli...) Yeter efendim yeter. Bizim sahanlarımız büyüktür. Sor kokonaya da, canı eğer başka bir şey istiyorsa hemen yapıverelim. Yağımız var, şekerimiz var, pirincimiz var, hamd olsun her şeyimiz var. </p>
				<p class="e-paragraf">Jozefino dadı kalfanın bu memnun tavırlarını görünce onun da bu misafirlikten hoşnut olduğunu anlamıştı. Rakım bir de yemekleri tarif edince Jozefino bir çocuk gibi sevinerek: </p>
				<p class="e-paragraf">Jozefino: Daha ne isteriz ki? Bunlar bile çok. Dadı kalfaya teşekkür ederim, o ki beni seviyor. </p>
				<p class="e-paragraf">Rakım: (Bu sözleri dadı kalfaya tercüme edip cevabını da Jozefino’ya anlatmış, dadı kalfa da gitmişti.) Sen ne zannediyorsun Allah’ını seversen? Bizim dadı kalfa kimin sevilip kimin sevilemeyeceğini benden daha iyi bilir. Sen burada altı ay kalsan, bu memnuniyetin altı ay devam ettiğini görürsün. </p>
				<p class="e-paragraf">Jozefino: Mesutsun Rakım, gerçekten mesutsun. Yüzünü yerlere sürerek Cenab-ı Hakk’a dua ve teşekkür et. </p>
				<p class="e-paragraf">Rakım: Evet, Cenab-ı Hakk’ın bana olan bunca ihsanını, lütfunu takdir etmeyecek nankörlerden değilim madam. Benim gibi öksüz bir çocuğu bu kadar nimete boğmak! Bana senin gibi dostlar vermek...</p>
				<p class="e-paragraf">Canan da işini bitirip gelmişti. Artık kadeh kaldırma zamanıydı. Mızıkalar, şarkılarla yemeğe kadar böyle vakit geçirildi. Sofra kurmak vakti geldiğinde herkes birbirine yardım etti. Sofrayı Jozefino kurmuş, Rakım da dadı kalfaya zahmet olmasın diye aşağıdan yemekleri getirivermişti. Hepsi beraber oturup yemeklerini yediler. Bunların o geceki hallerini birisi görseydi, Jozefino’yu Rakım’ın ya annesi ya da ablası zannederdi. O kadar samimiydiler ki Rakım, Jozefino’dan sigarasını yakmasını bile isteyebiliyordu. Bu muhabbet, bu kaynaşma saat üçe kadar devam etti. Sonra herkes kararlaştırıldığı gibi yerlerine çekildi. </p>
				<p class="e-paragraf">Geçen defa olduğu gibi, Jozefino mutlaka bu gece de Canan’la konuşmak isteyecektir.</p>
				<p class="e-paragraf">Aferin iyi bildiniz.</p>
				<p class="e-paragraf">Hem de bu defa Canan kendisine bazı sırlar verecek.</p>
				<p class="e-paragraf">Hay hay neden olmasın? Kağıthane eğlencesi, daha önce de Jozefino’nun kendilerine gece misafir olması bu samimiyeti, dostluğu sağlamıştı. </p>
				<p class="e-paragraf">Acaba gerçekten sır vermiş mi ki?</p>
				<p class="e-paragraf">Vermiş ya! İşte anlatalım da görünüz: </p>
				<p class="e-paragraf">Canan, misafire hizmet etmek için Jozefino’yu soyundurmaya gittiğinde, Jozefino soyunurken hem de konuşmaya başladı: </p>
				<p class="e-paragraf">Jozefino: E... Söyle bakalım Canan Hanım, efendi hâlâ seni sevmiyor mu?</p>
				<p class="e-paragraf">Canan: (Utanarak) Efendi beni niçin sevmesin? İşte gördünüz ya, bugünkü dargınlığı da bana değilmiş. </p>
				<p class="e-paragraf">Jozefino: Hayır, demek istediğim bu değil! Seni hâlâ kardeş gibi mi seviyor.</p>
				<p class="e-paragraf">Canan: Kardeş gibi de seviyor, kızı gibi de seviyor. </p>
				<p class="e-paragraf">Jozefino: Kızarmadan söyle, daha ne gibi seviyor? Aslında ben hepsini biliyorum ama sana da söyletmek istiyorum. Çünkü böyle şeyler bana hoş gelir. </p>
				<p class="e-paragraf">Canan: Her türlü seviyor. </p>
				<p class="e-paragraf">Jozefino: Söyle diyorum. </p>
				<p class="e-paragraf">Canan: Söyledim ya işte!</p>
				<p class="e-paragraf">Jozefino: Bir şey söylemiyorsun ki. Mesela bu yatakta beraber yattınız mı?</p>
				<p class="e-paragraf">Canan: (Biraz sıkılmış bir halde) Of ustacığım, ama artık çok soru soruyorsunuz.</p>
				<p class="e-paragraf">Jozefino: Soracağım elbette! Sormaya hakkım var. Ben senin annen sayılmaz mıyım?</p>
				<p class="e-paragraf">Canan: Öylesiniz ustacığım. </p>
				<p class="e-paragraf">Jozefino: O zaman benden, validenden sırrını saklamamalısın. Doğru söyle bakayım, efendin seni odalık etti mi?</p>
				<p class="e-paragraf">Canan, ustasının bu kadar zorlamasından utanıp kaçmak ister ama Jozefino buna fırsat vermeyip sorularına devam edince: </p>
				<p class="e-paragraf">Canan: Etti ustacığım. </p>
				<p class="e-paragraf">Jozefino: Yalan?</p>
				<p class="e-paragraf">Canan: Vallahi etti! İki ay oluyor.</p>
				<p class="e-paragraf">Jozefino: (Derin bir iç geçirerek, gayet memnun) Aferin Canan aferin! Oh, şimdi içim rahatladı işte.</p>
				<p class="e-paragraf">Canan: (Biraz cesaret bularak) Niçin ustacığım?</p>
				<p class="e-paragraf">Jozefino: Ben bilirim niçin!</p>
				<p class="e-paragraf">Canan: Olmaz ama... Ben sırrımı sizden saklamadım, siz de bildiğinizi benden saklamayınız. </p>
				<p class="e-paragraf">Zavallı Canan hem efendisinin hem de kendi sırlarını bilen, pek çok probleme çözüm getirebilecek olan bu kadına, ustasına ısrar ederek: </p>
				<p class="e-paragraf">Canan: Ben hâlâ dadı kalfaya bile söylememiş olduğum bu sırrı size söyledim de, siz bana...</p>
				<p class="e-paragraf">Jozefino: Vay vay, daha dadı kalfa bilmiyor mu?</p>
				<p class="e-paragraf">Canan: Hayır ustacığım, söylemedim.</p>
				<p class="e-paragraf">Jozefino: Niçin söylemedin? Ondan bir korkun var mı?</p>
				<p class="e-paragraf">Canan: Yok!</p>
				<p class="e-paragraf">Jozefino: Hele hele, korkun yoksa niçin söylemiyorsun?</p>
				<p class="e-paragraf">Canan: Söylesem dadı kalfa daha çok memnun olur ama...</p>
				<p class="e-paragraf">Jozefino: Öyleyse söylememekteki mana ne?</p>
				<p class="e-paragraf">Canan: Nasıl söyleyebilirim ki? Utanıyorum!..</p>
				<p class="e-paragraf">Kızcağız “Utanıyorum.” sözünü o kadar çekinerek söylemişti ki! Başka bir kız olsa göğsünü gere gere söylerdi. Jozefino, Canan’ın bu halini görünce ona duyduğu muhabbetin içinde bir kat daha arttığını hissetti. Kızın kendisine bu kadar güvenmesi karşısında: </p>
				<p class="e-paragraf">Jozefino: Evet, böyle olduğuna hem sevindim, hem de içim rahat etti. İçim rahat etti çünkü Rakım her ne kadar akıllı, olgun bir çocuk olsa da gönlü henüz bir yere tam anlamıyla bağlanmamış olduğundan, kendisini perişan edecek birine gönül vermesinden korkuyor idim. Bu durumda sadece kendisi perişan olmakla kalmaz sizler de kötü durumlara düşerdiniz. Kendi yaşlarında bir delikanlı yüz binlerce frank servetini kaybetmiş, şimdi sersefil dolaşıyormuş. Bunları daha bu akşam kendisi söyledi. Gerçi seni satın aldığı zamandan beri seviyordu. Ayrıca Canancığım, böyle dost, kardeş muhabbetleri insanın gönlünü bağlamaz. Gönül, bağlanacak birisini mutlaka arar, bulur. İşte şimdi sana bağlanmış. Artık Rakım’ın gözü, gönlü başka yere kaymaz, ben emin olabilirim. Sen de emin ol.</p>
				<p class="e-paragraf">Canan: Canım ustacığım! Size bir şey soracağım.</p>
				<p class="e-paragraf">Jozefino: (Samimiyetle) Sor kızım.</p>
				<p class="e-paragraf">Canan: Hani şu, bizim efendinin ders verdiği öğrenci yok mu?</p>
				<p class="e-paragraf">Jozefino: Evet, işte onların büyüğü, ölüm döşeğinde denilecek kadar hastaymış. </p>
				<p class="e-paragraf">Canan: Ben de onu soracağım ya! Bizim efendi onun hastalığına o kadar üzüldü ki... Sürekli düşünür oldu da.....</p>
				<p class="e-paragraf">Jozefino: Sen de merak ediyorsun öyle mi?</p>
				<p class="e-paragraf">Canan: Benim merakımdan değil! Efendimin bu kadar düşünmesi beni endişelendiriyor. Bu kadar endişelenmesini istemiyorum ustacığım. </p>
				<p class="e-paragraf">Jozefino: Çocukluk etme Canan. Sana biraz önce açıkladığım gibi, seni odalığı olarak bir sevgili gibi sevmemiş olsaydı, o zaman korkmak gerekirdi. Ama şimdi cennetten huri çıksa fark etmez. Ben Rakım’ı senden daha iyi bilirim. </p>
				<p class="e-paragraf">Canan: (Jozefino’yu kucaklayıp öperek) Ah benim ustacığım, gerçekten içimi rahatlattın.</p>
				<p class="e-paragraf">Jozefino: Bak sen, şu yere bakıp yürek yakan güzele. Ne zaman Rakım’a sahip olmuş, ne zaman onu kıskanmaya başlamış. Seni yaramaz seni...</p>
				<p class="e-paragraf">İşte bu gece Canan’ın Jozefino’ya verdiği sırlar bunun gibi tahmin edebileceğiniz şeylerdi. Fakat bunları gerçekten dadı kalfa henüz bilmediği için bunlar özel sırlardı.</p>
				<p class="e-paragraf">Söz edilen bu konuşmalardan sonra Jozefino yatmış, Canan da odasına gelmişti. Odasına geldi gelmesine amma odasını boş bulmadı. Yarım saatten fazla zamandır Rakım odada beklemekteydi. Ve tüm konuşulanları duymuştu, dahası bunları dinlemişti. Kız ansızın odasında efendisini bulunca söylediklerinin duyulmuş olduğunu hissederek korktu. Benzi sararmıştı. Rakım’ın yüzünde tedirginlik verecek bir ifade yoktu. Kederinin de tamamen gitmiş olduğunu gördü. Tam bu sırada, efendisi konuşmaya hazırlanan Canan’ın susmasını emreder anlamda, şahadet parmağını dudakları üzerine koymuş, Canan ses dahi çıkaramamıştı.</p>
				<p class="e-paragraf">Bundan sonra Canan’ın odasında bir fısıltıdır başladı... Jozefino’nun odasıyla aralarında yalnızca ince bir duvar bulunduğundan, sesli de konuşamıyorlardı. Jozefino bu fısıltıları duymuş olsaydı, Canan’a söylemiş olduklarının aynısının Rakım tarafından Canan’a söylenmiş; aynı güvenin, emniyetin, inancın ona verilmiş olduğunu görecekti. Biz burada onları niçin tekrar edelim ki? Yalnız Rakım’ın şu sözlerini yazsak yeterlidir: </p>
				<p class="e-paragraf">– Dadı uyudu! Beni uyku tutmadı da, onun için geldim Canan!</p>
				<p class="e-paragraf">On beş yirmi dakika kadar sonra tüm evin sessizliğe gömülmesinden herkesin uykuya daldığı anlaşılmıştı. Mevsimin yaz olması, Canan’ın zaten erken kalkmaya alışkın olması sebebiyle, Canan erkenden uyanıp efendisini saat onda uyandırmıştı. Rakım kimsenin haberi olmadan kendi yatağına geçmek niyetindeydi. Fakat dadı kalfa çoktan kalkmış, sahanları, tencereleri tıngırdatmaktaydı. Rakım bunu görünce “Desene dadı kalfaya da işi anlattık. Olsun, istediği de zaten bu değil miydi? Buna da memnun olsun.” diyerek yavaşça yatağına girip yeniden uyumuştu. </p>
				<p class="e-paragraf">Saat on ikide herkes uyandı. Sabah keyfi kışa dair bir zevk olduğundan, Jozefino bu sabah bahçede yapılan sabah keyfinden pek lezzet alamadan bir süre oyalandı. Saat birden sonra kalktı, giyindi, Rakım’a veda ederek çıktı. İşine gitti.</p>
				<p class="e-paragraf">Hani Rakım saat onda kendi odasına gitmeye çalışıyordu ya! İşte o zaman “Varsın dadı kalfa öğrensin de memnun olsun.” filan dememiş miydi? Bunun tersi bir durum olsa şaşırır mıydınız? Dadı kalfada bir yüz, bir surat ki görmeyiniz. Rakım kendisine “Bir şeye ihtiyaç var mı?” diye sorduğunda, “Hiçbir şeye lüzum yok!” cevabını öyle sert vermişti ki, taş gibi fırlatıp Rakım’ın başına vurmuştu sanki.</p>
				<p class="e-paragraf">Bizim dadı kalfa da az değil hani!</p>
				<p class="e-paragraf">Evet, şimdiye kadar yumuşak huyluluğuyla tanıdığınız Rakım’ı da Canan’ı da gözünün bebeği gibi seven, ikisini baş göz etmeği kendisine görev bilen dadı kalfada bu kadar surat, hiddet vardı!</p>
				<p class="e-paragraf">Rakım gittikten sonra Canan dadı kalfanın yanına gelip dün geceki hizmetinden, güler yüzünden dolayı teşekkür etmiş, Jozefino’nun gelişinin güzel şeylere vesile olduğunu, memnuniyetini dadı kalfaya anlatmaya başlamıştı: </p>
				<p class="e-paragraf">Fedayi: (Hem ağlamaklı, hem de öfkeli bir halde) Bundan sonra o kadın bu eve girebilirse, efendinin de kederini alır!</p>
				<p class="e-paragraf">Canan: Ne oldu ya dadı kalfacığım?</p>
				<p class="e-paragraf">Fedayi: Ne olduğunu ben bilirim. Zavallı kızım! Ne olduğunu ben bilirim!</p>
				<p class="e-paragraf">Canan: (Korkarak) Vallahi dadı kalfacığım ne olduğunu ben de bilmek istiyorum. Ne oldu Allah’ını seversen?</p>
				<p class="e-paragraf">Fedayi: Ne olduğunu öğrenirsen sen de benim gibi o kadını eve koymazsın. Eve koymadığın gibi, efendinden onunla bir daha görüşmeyeceğine dair benimle beraber yemin alırsın.</p>
				<p class="e-paragraf">Canan: Ben zaten hep senin yanında değil miyim dadı kalfacığım? Fakat sen şimdi söyle ne oldu? Seni bu kadar öfkelendiren ne?</p>
				<p class="e-paragraf">Fedayi: Böyle şeyleri sana söylemem iyi değil ama, canım çok yandığı için sana da söyleyeceğim.</p>
				<p class="e-paragraf">Canan: Söyle dadıcığım, Allah’ını seversen söyle!</p>
				<p class="e-paragraf">Fedayi: Bu gece efendi beni uyumuş zannedip de yatağından başka bir yerde geceyi geçirmiş desem beğenir misin?</p>
				<p class="e-paragraf">Canan: (Kıpkırmızı olup) E...</p>
				<p class="e-paragraf">Fedayi: İyisi daha anlayamadın mı?</p>
				<p class="e-paragraf">Canan: Anlayamadım dadı kalfacığım.</p>
				<p class="e-paragraf">Fedayi: Ahmak sen de. Senin daha dünyadan haberin yok. Seni efendiye beğendiremememin sebebi buymuş işte. Bu gece benim odamdan kalkıp doğruca o frenkin odasına... Tâ... Sabahleyin saat ondan sonra sinsi sinsi benim odama geçtiğini ben mutfaktan duydum. Artık ben buna ne diyeyim, nasıl razı olayım?</p>
				<p class="e-paragraf">Dadı kalfanın bu şüphelerine, başka bir kız olsa içten içten zevkle tebessüm ederdi. Fakat Canan bir süre tedirgin oldu, hem de utandı. Hem dadı kalfanın bu suizannından dolayı efendisine bu kadar hiddetlenmesine razı olmayıp, hem de bu asılsız şüphelerle dadı kalfanın ona sert çıkmasından korkup olabilecek her şeyi hesaplayarak: </p>
				<p class="e-paragraf">Canan: Şey, dadı kalfacığım, ben sana bir şey söyleyeyim mi?</p>
				<p class="e-paragraf">Fedayi: Ne söyleyeceksin bakayım?</p>
				<p class="e-paragraf">Canan: Ben böyle bir şeyi ne efendiden beklerim, ne de Jozefino’dan.</p>
				<p class="e-paragraf">Fedayi: Haydi çocuk sen de! Senin dünyadan haberin yok dedim ya!</p>
				<p class="e-paragraf">Canan: Var dadı kalfacığım var. </p>
				<p class="e-paragraf">Fedayi: (Canan’ın yüzüne bakıp içinden geçenleri okur gibi) Kız korkarım!</p>
				<p class="e-paragraf">Canan: (Boynunu bükerek) Evet dadı kalfacığım, tahmin ettiğiniz gibi...</p>
				<p class="e-paragraf">Fedayi: Senin yanında mıydı?</p>
				<p class="e-paragraf">Canan: (Artık utanacak bir şey kalmadığını görüp dadı kalfanın boynuna sarılıp öperek) Ben senin kızın değil miyim? Sen de benim anam değil misin?</p>
				<p class="e-paragraf">Fedayi: (Her şeyden memnun, Canan’ı öperek) Vay, gerçekten öyle mi? Kızımdın ama şimdi daha da farklı! Oh, elhamdülillah! Zavallı kadın, zavallı Rakım! Boşuna günahınızı aldım. Mutlaka helâllik dilerim ya!</p>
				<p class="e-paragraf">Bu dost sadık kalfanın bir dakika önceki öfkesi bir dakika sonra yine aynı derecede güçlü bir sevince dönüşmüştü. Canan’a yeni yeni uyarılarda bulunup öğütler verdi. Canan Jozefino’nun hem Rakım hem de kendisi için düşündüklerini, ne kadar dost, ne kadar sadık bir sırdaş olduğunu dadıya bir güzel anlattı. Dadının günahını aldığı bu kadına sevgisi bir kat daha arttı. O akşam Rakım eve geldiğinde dadı kalfa memnuniyetini gizleyemeyip efendisine açtı. Rakım, Canan’ı sadece bir odalık gibi görmediğini, eşi olarak kabul ettiğini dadı kalfaya iftiharla anlattı. Hatta yakında nikah bile yapacağı müjdesini verdi. Aman dadı kalfadaki sevinci görün. Rakım kucağında, Canan da öyle sarmaş dolaş olmuşlar. </p>
				<p class="e-paragraf">Daha sonraki günlerin birinde Jozefino yine ders için geldi. Dadı kalfa “Kadının günahı üstüme kalmasın!” diyerek Canan’ın tercümanlığı vasıtasıyla durumu Jozefino’ya anlatıp affını rica etti. Jozefino o kadar güldü ki... Kahkahasıyla birçok manalar sergilerken... “Bugün artık iyice biliyorum ki, Canan’ın ve Rakım’ın benden daha sadık dostu ancak siz olabilirsiniz. Ben biliyorum, Canan’ın Rakımla evlenmesini çok istedin ve bir o kadar da gayrette bulundun. Fakat sen sadece Canan’ı bu işe yönelttin. Rakım’ı yöneltme işi de bana düşmüştü. İnanmazsanız Rakım’a sorunuz. O mert çocuktur, inkâr etmez.” dedi. Akşam olup Rakım eve geldiğinde, Cananla evlenmesi hususunda Jozefino’nun kendisini nasıl ikna ettiğini anlatarak bu dünyada kendisini seven bir dadı kalfa varsa bir de Jozefino’nun olduğunu takdirle dile getirdi.</p>
				<p class="e-sayfabasibaslik" id="toc_marker-11">Onbirinci Bölüm</p>
				<p class="e-paragraf">Doktor Mösyö (Z), Rakım ve Mister Ziklas, zavallı Can huzurunda oynamak istedikleri oyunu becerememişlerdi. Kız da sırrını açmış ve üzüntüsüyle hastalığı şiddetlenmişti. Mister Ziklas diğer kızı Margrit için de korkmuş, onu alelacele türlü hilelerle, vermiş olduğu sözlerle İskenderiye’ye göndermişti. Mister Ziklas, Margrit’in isteği üzerine, hem vapura kadar refâkat etmesi hem de konuşması için Rakım’ı davet etti.</p>
				<p class="e-paragraf">Peder, valide, kız bir de Rakım Kurşunlu Mahzen’den sandala binerek vapura kadar gittiler. Ziklas kızını kaptana emanet ettiğinden, kaptan hal hatır sorduktan sonra birinci kamarada bunlara çay kahve ikramında bulundu. Ayrılma vakti geldiğinde anne babasıyla vedalaşan Margrit, Rakım’ın kulağına yavaşça “Ey Rakım, seni üç parçaya ayırmak mümkün olsaydı, ben de bir parçana sahip olabilmek için her gayreti gösterirdim. Kız kardeşimin de size gönül verdiğini duyunca, artık kendimi zorlamamam gerektiğini anladım. Yoksa ben de ölüm döşeklerinde olurdum. Senin aşkın bana ölümün pençesiydi. Kendimi zor kurtardım. Canan’a özellikle selâm söyle. Kardeşimin katilinin kendisi olduğunu bilsin. Fakat bunda mazurdur. Emin olsun.” dedi.</p>
				<p class="e-paragraf">Acayip!</p>
				<p class="e-paragraf">Evet burası gerçekten acayiptir. Daha acayibini de bilmek ister misiniz? Bu vapur, Akdeniz Cezayir’inde bir mutasarrıflık görevi almış, İstanbul’dan ayrılmakta olan Felatun Beyi de yolcu etmekteydi. Bu olanlar yetmiyormuş gibi Rakım, güvertede bir de Felatun’a rast geldi.</p>
				<p class="e-paragraf">Rakım: Vay beyim! Rabbim selâmetler versin.</p>
				<p class="e-paragraf">Felatun: İstanbul’un zevkini size bıraktık birader ... Ada’sına mutasarrıf oldum. Gidiyorum. Artık Matmazel Ziklas ile doyuncaya eğleniniz.</p>
				<p class="e-paragraf">Rakım: Birisini bugün yarın mezara vereceğiz, işte birisi de bu vapurda İskenderiye’ye gidiyor. İstanbul’un zevkini süren varsa o da sizsiniz. </p>
				<p class="e-paragraf">Felatun: (İç çekerek) Evet hakkın var. Babamdan kalanı tamamen kaybettiğim yetmiyormuş gibi yüz elli bin kuruş kadar da açığım var. Fena zevk değil doğrusu. </p>
				<p class="e-paragraf">Rakım: Zararı yok birader. İnsanın aklı sonradan başına gelir. Bundan sonra yapmazsınız. </p>
				<p class="e-paragraf">Felatun: Bundan sonra alacağım maaşla kendimi geçindirir, artırdığımla da bin beş yüz lira borcu ödeyebilirsem, belki doksan yaşımda rahata kavuşurum.</p>
				<p class="e-paragraf">Rakım: Ödenmeyecek borç yoktur.</p>
				<p class="e-paragraf">Felatun: Yok birader, zevk sefa sürdüm, çocukluk ettim. Her türlü şeye giriştim. Ama memur olduğum yerde maaşımla yetinip ayrıca çok çalışacağıma emin olabilirsin.</p>
				<p class="e-paragraf">Rakım: Allah için birader, buna inanıyorum. Rabbim yardımcın olsun. Benim duam; inşallah bundan sonra malın mülkünden ziyade makamın büyür, borcunu ödersin, sonra da alnının teriyle zevkini çıkarırsın. </p>
				<p class="e-paragraf">Felatun: Gerçekten sadakatle hizmet ettikten sonra bu söylediklerin de olur. </p>
				<p class="e-paragraf">Rakım: İşte bu fikirle, niyetle memuriyete başlamanı isterim. Bu inanç kimde olursa, Allah onun daima yardımcısıdır. Allah selamet versin birader. Bizi unutma, arada bir mektuplaşırız.</p>
				<p class="e-paragraf">Felatun: Hay hay, adiyo monşer!</p>
				<p class="e-paragraf">Rakım: Bon vuayaj mon ami!</p>
				<p class="e-paragraf">İngilizlerin kinine ne dersiniz? Mayonez meselesinden sonra Ziklas ile Felatun arasındaki soğukluk sürmekteydi. Felatun’un Rakım’la vedalaştığını gördükleri halde çocuğa merhaba bile demediler. Ama hakları da yok değil hani?</p>
				<p class="e-paragraf">Vedalaşmadan sonra bunlar yine geldikleri sandalla Kurşunlu Mahzen’e çıktılar. Rakım, ailesinin önemli işleri olduğunu söyleyip evine döndü. Ziklas ve karısı da Can ile meşgul oldular. Doktorlar artık Can’ın tedavisini kesmiş, onunla sadece ailesi ilgilenir olmuştu. Bugün yarın öleceği beklenilen Can’a istediği her şey veriliyordu. O gün de kızın canı et istemiş. Aşçıyı çağırıp istediği gibi hazırlattıktan sonra, et suyunun içine bisküvi doğramış yemekteydi. Ailesi onu bu halde görünce şaşırmıştı. Yemeğini yediği gibi bir de yatağına yatmamıştı. Yatağa oturup bir güzel, Mösyö Z’yi çağırmalarını istedi. Bir saat sonra doktor geldiğinde, göğsünde şimdiye kadar hissetmediği bir kaşıntı duyduğunu anlattı. </p>
				<p class="e-paragraf">Doktor: Hâlâ kan geliyor mu?</p>
				<p class="e-paragraf">Can: İki günden beri kan gelmiyor.</p>
				<p class="e-paragraf">Doktor: Ya balgam?</p>
				<p class="e-paragraf">Can: İki gün önce kanlı balgam tükürmekteydim, iki gündür de hiçbir şey yok. </p>
				<p class="e-paragraf">Doktor: Tamam tamam, demek oluyor ki rahatlıyorsunuz. Bundan sonra besleyici şeyler yemeli, kendinizi soğuktan korumalısınız.</p>
				<p class="e-paragraf">Doktor görünürde bunları söylerken kalbinden de “Demek oluyor ki iki gün sonra tamamen rahat edeceksiniz. Çünkü bu hastalık insanın son günlerinde böyle iyi davranır.” diyordu. Fakat doktorun kalbinden ne geçtiğini annesi babası ne bilecekti. Onlar gerçekten iyileşiyor zannetmişlerdi.</p>
				<p class="e-paragraf">Yahu bu zalim hastalık son günlerde insanın iştahını da mı açıyormuş? Can’ın midesine bayağı bir kuvvet geldi. Et suları da göğsünü yumuşatmış olacak ki, öksürüğü tamamen kaybolmuştu. Üstelik doktorun muayenesinin üzerinden iki gün geçmiş, Can hâlâ vefat etmemişti. Vefat etmek istemediği ortadaydı!</p>
				<p class="e-paragraf">Nihayet doktor tekrar çağrıldı. İyiden iyiye muayeneden sonra doktor bu ani değişmeye bir mana veremeyip tedbir olsun diye öylesine ilaçlar verdi. Yine iyi beslenme öğütleri, soğuktan korunma metotları anlatıldı ve doktor kalkıp gitti. </p>
				<p class="e-paragraf">Hekimin ilaçları ne kadar da kuvvetliymiş! Kız midesinin daha iyi olduğunu hissetmekte, ilaçların daha tesirli olanını istemekteydi. Doktor verdiği ilacın kuvvetli bir ilaç olmadığından emindi. İlacı hakkındaki bu hüsnizannı bozmasın diye, sözde daha kuvvetli ilaçlar verdi.</p>
				<p class="e-paragraf">Evet! İlacın bu etkisi daha da iyiydi. Yatağından kalkamayan hasta oda içinde gezinmeye bile başladı. E... Şimdi Moliére’in hekimler için söylediği söz yalan mıdır? Doktorların vermiş oldukları en bilimsel hüküm, bir hastanın ölmüş olduğunu anlamalarıdır. Yoksa, bir hastalığın hangi hastalık olduğunu teşhis etseler bile, bu hastalıkların da kendi içlerinde birçok çeşidi olduğundan, hangi türü olduğunu tam tespit edememektedirler. Verem hastalığı için tıp kitaplarında yazar ki: “Bu hastalığa yakalananlar için iyileştirici bir ilaç yoktur. Verilen ilaçlar, şimdiye kadar elde edilmiş tecrübelere dayanarak verilmektedir.” Bu bilgilerin sonuna da iki satırlık not düşülmüştür. “Bu hastalıktan bazen kendi kendisine iyi olup kurtulanlar da vardır.”</p>
				<p class="e-paragraf">Şimdi bizim doktor (Z)’de Can’ın kendi kendine iyileşmiş olduğunu görünce Tıp kitabının içindeki şu son not, doğruymuş be!” diyecekti. Can’ın kendi kendisine iyileştiğini gören doktor önce şaşırmış, ayrıca buna vesile olduğu zannıyla kendi kendisine Lokman Hekim kesilmişti. Bundan sonra kayınvalidemi getirsem o da Hipokrat kesilebilirdi. </p>
				<p class="e-paragraf">Şaka değil, kız kendisini gerçekten toparlamıştı. Yataktan kalkmış, gündüz eskiden olduğu gibi elbiselerini giyip dolaşmaya başlamıştı. </p>
				<p class="e-paragraf">Ziklas iki günde bir, durumdan haberdar olsun diye, Rakım’a yazardı. Bu mektupların sonuna da “İşte oğlum son durumlar da böyle. Fakat evime gelip kızı ziyaret ederseniz korkarım ki hastalığı tazelenir.” ifadesini eklerdi. </p>
				<p class="e-paragraf"> Derken Can’ın sağlığı yerine geldikçe, uğraştığı bir iş olmadığından canı sıkılmaya başlamıştı. Bu can sıkıntılarını sebep gösterip hocasını görmek istemesin mi? Duruma Doktor (Z)’den önce babası itiraz etmiş, fakat kızı ikna etmek mümkün olmamıştı. Can artık Rakım’a karşı aşk adına hiçbir şey hissetmediğini temin ederek ve babasının teklifi üzerine İzmir’de yaşayan dayısının oğluyla evlenmeyi dahi kabul ettiğine dayanarak Rakım’ı görmek istemişti. Rakım’ı davet etmek için özel bir görevli gönderildi.</p>
				<p class="e-paragraf">Rakım, kızın iyileşmiş olduğunu görünce sevincinden uçacak gibi oldu. Can da Rakım’ın yanında oldukça rahat davrandı. Bu rahatlıkla sohbete başlayıp:</p>
				<p class="e-siir">“Bester ger hümâ âlem-i besrem tîg-i zenend<br/>Ne tüvân bered hevâ-yı tûberûn ez sermâ” </p>
				<p class="e-paragraf">beyitini okumuş; Rakım da bu beyitlerin onu bu hale getirdiğini, bundan sonra şairâne duygulara, hayallere kendisini kaptırmamasını özelikle rica etmişti. Can, yeniden kazandığı bu hayatı korumak için elinden geleni yapacağını temin etmiş, böylece her iki taraf da birbirlerine güven vermişti.</p>
				<p class="e-paragraf">Rakım her şeyden o kadar memnundu ki, arada bir yutkunup duruyor sanki bir şeyler söylemek istiyordu. Can’ın ısrarıyla Rakım “Efendim, özelikle babanıza söyleyeceğim şeyler vardır.” deyip Ziklas’ı bir tarafa çekmiş, “Gördünüz mü Mösyö Ziklas, Cenab-ı Hakk hem üç yüz bin lira servetinizi, hem de nur gibi kızınızı size bağışladı.” demişti. Ziklas bu tok gözlü, mert, sadık çocuğu bu sözlerinden sonra şimdi daha çok sevmişti.</p>
				<p class="e-paragraf">Artık sözü daha fazla uzatmanın anlamı yoktur. Kısa kesip her şeyi tatlıya bağlayalım.</p>
				<p class="e-paragraf">Ziklas, gerekli gördüğü yazışmaları yapıp kızlarının evliliğine dair plânlarını tamamlamıştı. Bu plânların üzerinden iki üç ay geçmiş, Margrit İskenderiye’den, Can’ın nişanlısı İzmir’den, Margrit’in nişanlısı da Halep’ten gelmişti. Kasım ayında bu kızların düğün törenleri gerçekleşti. Rakım onların düğününde ömründe ilk kez olmak üzere polka oynadı. </p>
				<p class="e-paragraf">Rakım ertesi gün evine geldiğinde dadı kalfadan güzel bir haber aldı. Dadı kalfa, Canan’ın can evinde bir ciğer parenin canlanmaya başladığı haberini verdi. Bu haber Rakım’ı her şeyden çok sevindirdi.</p>
				<p class="e-paragraf">Altı ay sonra Rakım’ın, o sadık dostun, Jozefino’nun kucağına nur topu gibi bir erkek evlat verdiğini, Jozefino’yu son derece mutlu ettiğini hatırlatarak sözlerimize son veririz.</p>
			</div>
		</div>
	</body>
</html>