<html xmlns="http://www.w3.org/1999/xhtml">
	<head>
		<title>4-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-29.html" xml:lang="tr-TR">
			<div class="story">
				<p class="anabaslik" id="toc_marker-30"><span>TEMEL ORAN İHLALİ</span></p>
				<p class="anabaslik-alt"><span>Wyoming’de nal sesleri duyar ve siyah-beyaz çizgiler gördüğünü sanırsan...</span></p>
				<p class="Normal para-style-override-18"><span class="char-style-override-17">Markus, Mozart dinlemeyi seven, zayıf, gözlüklü bir adam. Hangisi daha olasıdır? A) Markus bir kamyon şoförüdür. B) Markus Frankfurt’ta bir edebiyat profesörüdür. Çoğu insan B tahmininde bulunur. Bu yanlıştır. Franfurt’taki edebiyat profesörlerinin sayısının 10.000 katı daha fazla kamyon şoförü var Almanya’da. Bu yüzden Markus’un bir kamyon şoförü olmasının olasılığı daha yüksek –Mozart dinlese bile. Sorun nerede? Detaylı açıklama, nesnel bakışımızı istatistiksel gerçeklerden uzaklaştırmamıza sebep oldu. Bilim bu düşünce hatasına </span><span class="char-style-override-18">temel oran ihlali</span><span class="char-style-override-17"> der. Bu, en sık yapılan düşünce hatalarından biridir. Hemen hemen bütün gazeteciler, ekonomistler ve siyasetçiler sürekli bu hataya düşer. </span></p>
				<p class="Normal para-style-override-16"><span class="char-style-override-17">İkinci örnek: Bir bıçaklanmada genç bir adam yaralanıp ölüyor. Hangisi daha olasıdır? A) Fail, yasadışı yollardan dövüş bıçakları ithal eden bir Boşnaktır. B) Fail, orta tabakadan bir Almandır. Artık fikri biliyorsunuz: Cevap B daha olası, çünkü Boşnak bıçak kaçakçılarının sayısına kıyasla, genç Alman erkeklerinin sayısı aşırı derece fazla. </span></p>
				<p class="Normal para-style-override-16"><span class="char-style-override-17">Tıpta </span><span class="char-style-override-18">temel oran ihlali</span><span class="char-style-override-17"> çok önemli rol oynar. Örneğin, migrenin sebebi viral enfeksiyon da olabilir, beyin tümörü de. Viral enfeksiyonlar beyin tümörlerinden çok daha sık (yüksek </span><span class="char-style-override-18">temel oran</span><span class="char-style-override-17">) görülür. Dolayısıyla doktor ilk tahmin olarak migrenin tümörden değil virüsten kaynaklandığını varsayar. Bu akla çok uygundur. Tıp eğitiminde, zahmetli bir yol olsa da müstakbel doktorlara </span><span class="char-style-override-18">temel oran ihlalinden</span><span class="char-style-override-17"> uzaklaşmaları öğretilir. ABD’de her müstakbel doktorun ezberlemek zorunda olduğu standart cümle şudur: “Wyoming’de nal sesleri duyar ve siyah-beyaz çizgiler gördüğünü sanırsan, bu büyük ihtimalle bir attır.” Anlamı şöyledir: Egzotik hastalıklara yönelik tahminler yapmadan önce ana olasılıklara bakın. Ne yazık ki, doktorluk </span><span class="char-style-override-18">temel oran ihlaline</span><span class="char-style-override-17"> karşı eğitim alma zevkine erişen tek meslek grubudur.</span></p>
				<p class="Normal para-style-override-16"><span class="char-style-override-17">Bazen genç girişimcilerde görkemli iş planlarıyla karşılaşıyorum ve bu insanların ürünlerine, fikirlerine ve kişiliklerine hayranlık duymamak neredeyse mümkün değil. Genellikle kendimi şunu düşünürken yakalıyorum: Bu bir sonraki Google olabilir! Fakat </span><span class="char-style-override-18">temel orana</span><span class="char-style-override-17"> bir bakış ayaklarımı tekrar yere basmamı sağlıyor. Bir şirketin ilk beş sene hayatta kalabilmesinin olasılığı % 20’lerde. Akabinde büyük bir holdinge dönüşmesinin olasılığı ne? Neredeyse sıfır. Warren Buffett bir keresinde biyoloji-teknolojisi şirketlerine neden yatırım yapmadığını şöyle açıklamıştı: “Bu şirketlerin kaçı yüzlerce milyon dolarlık ciro yapıyor? Olmuyor işte… En olası senaryo bu şirketlerin orta ölçekte bir yerlerde kalmaları.” Bu net bir </span><span class="char-style-override-18">temel oran</span><span class="char-style-override-17"> düşüncesidir. </span></p>
				<p class="Normal para-style-override-16"><span class="char-style-override-17">Varsayalım, bir restoranda şarapları tadarak nereden geldiklerini tahmin edeceksiniz. Şişelerin etiketleri kapatılmış. Siz de benim gibi şaraptan anlamayanlardansanız, tek işe yarar şey aklınızdan </span><span class="char-style-override-18">temel oranı</span><span class="char-style-override-17"> geçirmek olacaktır. Deneyimlerinizden o restoranın mönüsündeki şarapların dörtte üçünün Fransa menşeli olduğunu biliyorsunuz. Dolayısıyla akla yatkın olarak tahmininiz Fransa olur, hatta tattığınız şeyin Şili ya da California şarabı olduğunu düşündüğünüz zaman bile. </span></p>
				<p class="Normal para-style-override-16"><span class="char-style-override-17">Zaman zaman işletme öğrencilerine ders vermenin tuhaf şerefine nail oluyorum. Bu genç insanlara kariyer hedeflerini sorduğumda çoğunluğun cevabı kendilerini orta vadede, dünya çapında bir şirketin yönetim kurulunda gördükleri yönünde. Bu benim zamanımda ve bende de farklı değildi. Ne mutlu ki, gerçekleşmedi. Üniversite öğrencilerine </span><span class="char-style-override-18">temel oran</span><span class="char-style-override-17"> hakkında hızlandırılmış bir ders vermeyi görevim sayıyorum: “Bu okulun diplomasıyla bir holdingin yönetim kuruluna girme olasılığınız % 1’den düşük. Ne kadar zeki olursanız olun, ne kadar çalışkan olursanız olun, en olası senaryo orta ölçekli bir işletmede saplanıp kalmanız.” Bunu söylediğimde, karşımda faltaşı gibi açılmış gözler görüyorum ve bu öğrencilerin gelecekteki orta yaş krizlerinin hafifletilmesine bir katkı sağladığımı düşünüp böbürleniyorum.</span></p>
				<p class="Normal para-style-override-16"/>
			</div>
		</div>
	</body>
</html>