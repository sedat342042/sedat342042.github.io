<html xmlns="http://www.w3.org/1999/xhtml">
	<head>
		<title>4-32.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-32.html" xml:lang="tr-TR">
			<div class="story">
				<p class="anabaslik" id="toc_marker-33"><span>TÜMEVARIM</span></p>
				<p class="anabaslik-alt"><span>İnsanlara nasıl milyonlar kaybettirirsiniz?</span></p>
				<p class="Normal para-style-override-18"><span class="char-style-override-17">Bir çiftçi kaz besliyor. Önceleri bu ürkek hayvan tereddüt ediyor ve şöyle düşünüyor: “Bu insanlar beni neden besliyor? Arkasında mutlaka bir iş olmalı.” Haftalar geçiyor, ama çiftçi her gün kazın yanına gelip önüne tahıl bırakmaya devam ediyor. Kazın kuşkuları giderek azalıyor. Birkaç ay sonra kaz şundan emin: “İnsanlar bana karşı son derece iyi niyetli!” –günbegün tekrardan doğrulanan, hatta güçlenen bir kanaat. Sonunda, çiftçinin iyiliğinden emin olan kaz, çiftçi onu Noel günü kümesinden aldığında –ve kestiğinde– şaşırıp kalıyor. Noel kazı </span><span class="char-style-override-18">tümevarımsal</span><span class="char-style-override-17"> düşüncenin kurbanı oluyor. Daha 18. yüzyılda David Hume tam da bu örnekle </span><span class="char-style-override-18">tümevarıma</span><span class="char-style-override-17"> karşı uyarmıştı. Ama </span><span class="char-style-override-18">tümevarımın</span><span class="char-style-override-17"> kurbanı olmaya eğilimliler sadece kazlar değil. Hepimiz, tek bir gözlemden yola çıkarak bir şeyin genel geçerliğinden emin olmaya meylederiz. Bu tehlikelidir.</span></p>
				<p class="Normal para-style-override-16"><span class="char-style-override-17">Bir yatırımcı A hisse senetlerini satın almış. Borsa fiyatları füze gibi yükseliyor. Yatırımcı başlangıçta kuşkulu. “Kesin balondur” diye düşünüyor. Hisse senetleri aylar sonra hâlâ yükselişte olduğunda tahmini kesinlik kazanacaktır: “Bu hisse senetleri artık düşemez” –öncelikle bu gözlem günbegün yeniden doğrulandığı için. Altı ay sonra, yatırımcı bütün varını yoğunu bu hisse senetlerine yatırıyor. Şimdi risk yoğunlaşması yaşıyor. </span><span class="char-style-override-18">Tümevarımın</span><span class="char-style-override-17"> kurbanı oldu ve er ya da geç bunun bedelini ödeyecek. </span></p>
				<p class="Normal para-style-override-16"><span class="char-style-override-17">İnsan </span><span class="char-style-override-18">tümevarımsal</span><span class="char-style-override-17"> düşünceden fayda da sağlayabilir. Başkalarından para sızdırmak için işte size bir tüyo: 100.000 kişiye borsa öngörüsü yollayın. E-postalarınızın yarısında fiyatların gelecek ay yükseleceğini öngördüğünüzü yazın, diğer yarısında da fiyatların düşeceğine dair uyarıda bulunun. Varsayalım ki, bir ay sonra endeksler düştü. Şimdi tekrar e-postalar yollayın; ama bu kez doğru (fiyatların düşeceğine dair) öngörüde bulunduğunuz 50.000 kişiyi hedef alın. Bu 50.000 kişiyi tekrar iki eşit gruba ayırın. Yarısına fiyatların gelecek ay yükseleceğini, diğer yarısına da fiyatların düşeceğini yazın ve bu şekilde devam edin. 10 ay sonra hiç hatasız öngörülerde bulunduğunuz 100 kişi kalacaktır. Bu 100 kişinin gözünde siz bir kahramansınız. Gerçekten kâhin misali öngörülerde bulunma yeteneğine sahip olduğunuzu kanıtladınız. Bu hayranlarınızın birkaçı size bütün servetlerini emanet edecektir. Parayla Brezilya’ya kaçıp izinizi kaybettirin. </span></p>
				<p class="Normal para-style-override-16"><span class="char-style-override-17">Böyle yaparak sadece başkalarını değil kendimizi de kandırabiliriz. Ender hastalanan insanlar kendilerini ölümsüz sanır. Uzun süre üst üste kâr artışı bildirmeyi başaran bir CEO kendisini -iş arkadaşları ve aksiyonerleri de onu- yanılmaz zanneder. </span></p>
				<p class="Normal para-style-override-16"><span class="char-style-override-18">Base jumping</span><span class="char-style-override-17">, yani sabit yerlerden paraşütle serbest atlayış yapan bir arkadaşım vardı. Kayalardan, verici kulelerinden ve binalardan atlar, paraşütünün ipini son anda çekerdi. Bir keresinde, yaptığı sporun riskinden bahsettiğimde şöyle cevap verdi: “Binden fazla atlayış yaptım. Şimdiye kadar hiçbir şey olmadı.” Konuşmamızın üzerinden iki ay geçmişti ki, öldü. Güney Afrika’da özellikle tehlikeli bir kayadan atlarken hayatını kaybetti. Tek bir karşıt gözlem, bin kez doğrulanmış bir teoriyi silip süpürmeye yetiyor. </span></p>
				<p class="Normal para-style-override-16"><span class="char-style-override-17">Yani, </span><span class="char-style-override-18">tümevarımsal</span><span class="char-style-override-17"> düşünme feci sonuçlar doğurabilir –yine de onsuz edemeyiz. Uçağa adımımızı attığımızda aerodinamik kurallarının bugün de işleyeceğine güveniriz. Sokağın ortasında sebepsiz dayak yiyip yere serilmeyeceğimizi düşünürüz. Kalbimizin yarın da atacağını hesap ederiz. Bu düşünceler olmadan yaşayamayız. </span><span class="char-style-override-18">Tümevarıma</span><span class="char-style-override-17"> ihtiyacımız var ama bütün kesin kanaatlerin hep yalnızca geçici olduğunu unutmamız gerekir. Walter Benjamin ne demiş? “Ölüm ve vergiler dışında hiçbir şey kesin değildir.”</span></p>
				<p class="Normal para-style-override-16"><span class="char-style-override-18">Tümevarım</span><span class="char-style-override-17"> cezbedici olabilir: “İnsanlık hep başardı, demek ki gelecekteki zorlukların da üstesinden geleceğiz.” Kulağa hoş geliyor, ama hesaba katmadığımız bir şey var: Bunu sadece günümüze dek hayatta kalmış bir canlı türü söyleyebilir. Var olduğumuz gerçeğini gelecekte de var olacağımızın bir göstergesi olarak kabul etmek büyük bir düşünce hatasıdır. Muhtemelen düşünce hatalarının en büyüğü.</span></p>
				<p class="Normal para-style-override-16"/>
			</div>
		</div>
	</body>
</html>