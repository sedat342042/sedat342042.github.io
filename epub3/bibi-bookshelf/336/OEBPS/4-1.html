<html xmlns="http://www.w3.org/1999/xhtml">
	<head>
		<title>4-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-1.html" xml:lang="tr-TR">
			<div class="story">
				<p class="anabaslik" id="toc_marker-2"><span>HAYATTA KALANA BAĞLILIK</span></p>
				<p class="No-Paragraph-Style-2 para-style-override-4" xml:lang="en-GB"/>
				<p class="anabaslik-alt"><span>Mezarlıkları neden ziyaret etmelisiniz?</span></p>
				<p class="No-Paragraph-Style-2 para-style-override-4" xml:lang="en-GB"/>
				<p class="Normal para-style-override-18"><span class="char-style-override-17">Reto nereye baksa rock müziği yıldızları görüyor. Televizyonda, dergilerin kapaklarında, konser programlarında ve internetteki hayran sitelerinde; her yerde onlar var. Şarkılarını duymamak mümkün değil –alışveriş merkezlerinde, bilgisayarının şarkı listesinde, spor salonunda onlar çalıyor. Rock müziği yıldızları etrafımızda. Sayıları çok. Ve başarılılar. Sayısız gitar kahramanının başarısından yola çıkan Reto bir müzik grubu kuruyor. Er ya da geç başarılı olabilecek mi? Bunun olasılığı sıfırın kılpayı üzerinde. Birçokları gibi, büyük ihtimalle o da başarısız müzisyenler mezarlığına düşecek. Bu mezarlıkta şov sahnesine kıyasla 10.000 kat fazla müzisyen var. Ama hiçbir haberci bu başarısızların hikâyeleriyle ilgilenmiyor –bir zamanlar şöhret olup da varını yoğunu kaybedenler bir istisna. Bu da mezarlığı dışarıdakiler için görünmez kılıyor. </span></p>
				<p class="Normal para-style-override-16"><span class="char-style-override-18">Hayatta kalana bağlılık</span><span class="char-style-override-17"> şu anlama gelir: Günlük hayatta başarılar başarısızlıklardan daha fazla görünürlüğe sahip olduğu için, başarı olasılığını, gerçekte olduğundan daha yüksekmiş gibi algılarsınız. Dışarıdan bakan olarak (Reto gibi) bir hayale kapılırsınız. Başarı olasılığının ne kadar küçük olduğunu görmezsiniz. Her başarılı yazarın arkasında kitapları satmayan 100 yazar gizlidir. Onların her birinin arkasında da kitaplarını basacak bir yayınevi bulamamış 100 yazar daha vardır. Bunların her birinin arkasında ise başlayıp da bitiremedikleri kitaplarını çekmecede saklayan 100 kişi daha bulunur. Ama biz sadece başarılı olanları duyarız ve yazarlıkla başarıya ulaşmanın ne kadar küçük bir olasılık olduğunu göremeyiz. Aynı şey fotoğrafçılar, işletmeciler, sanatçılar, sporcular, mimarlar, Nobel Ödülü sahipleri, televizyon sunucuları ve güzellik kraliçeleri için de geçerlidir. Medyanın başarısızlar mezarlığını kazmak gibi bir niyeti yoktur. Zaten bu onların görevi de değildir. Yani, </span><span class="char-style-override-18">hayatta kalana bağlılıktan</span><span class="char-style-override-17"> kurtulmak istiyorsanız, bu düşünce işi size düşer. </span></p>
				<p class="Normal para-style-override-16"><span class="char-style-override-17">Er ya da geç, konu paraya geldiğinde, </span><span class="char-style-override-18">hayatta kalana bağlılık </span><span class="char-style-override-17">sizi tuzağına düşürecektir: Bir arkadaşınız yeni bir şirket kuruyor. Potansiyel yatırımcılardan biri de sizsiniz. Orada bir fırsat görüyorsunuz; bu şirket belki de yeni Microsoft olacak. Belki de şansınız yaver gider. Peki, hakikat nasıl görünüyor? En olası senaryo, o şirketin kurulum aşamasından bile ileriye gidememesi. İkinci büyük olasılık, şirketin üç yıl sonra iflas etmesi. İlk üç yılı çıkarabilmeyi başaran şirketlerin çoğu, 10 kişiden az çalıştıran orta boy işletmelere küçülür. Sonuç: Başarılı şirketlerin medyada varlığının gözünüzü boyamasına izin verdiniz. O halde doğrusu hiç riske girmemek mi? Hayır. Ama bunu, </span><span class="char-style-override-18">hayatta kalana bağlılık</span><span class="char-style-override-17"> adlı küçük şeytanın olasılıkları kesme cam gibi çarpık gösterdiği bilinciyle yapın. </span></p>
				<p class="Normal para-style-override-16"><span class="char-style-override-17">Dow Jones’u alalım. O hayatta kalanlarla dolu. Zira başarısız olmuş ya da büyüyememiş şirketler –yani çoğunluk- hisse senedi endeksinde yer almaz. Hisse senedi endeksi bir ülkenin ekonomisini temsil etmez. Aynı şekilde, basın bütün müzisyenleri temsilen haber yapmaz. Kişisel gelişim kitapları ve yaşam koçları furyası da sizde şüphe uyandırmalı: Başarısız olanlar kitaplar yazmaz, nasıl battıkları hakkında konferanslar vermez.  </span></p>
				<p class="Normal para-style-override-16"><span class="char-style-override-17">“Hayatta kalan”lardan biriyseniz </span><span class="char-style-override-18">hayatta kalana bağlılık </span><span class="char-style-override-17">iyice netameli hale gelir. Başarınız sadece ve sadece şanstan ibaret olsa bile diğer başarılılarla ortak noktalar keşfedip bunları “başarı unsurları” olarak gösterirsiniz. Başarısızlar (insanlar, şirketler vs.) mezarlığını ziyaretinizde onların da bu sözde “başarı unsurlarını” uyguladığını fark edersiniz. </span></p>
				<p class="Normal para-style-override-16"><span class="char-style-override-17">Yeterince çok sayıda bilimci bir olguyu incelemeye girişirse, bu araştırmalardan birkaçı tamamen tesadüf eseri istatistiksel anlamda önemli sonuçlara ulaşacaktır –örneğin, kırmızı şarap tüketimi ile yüksek yaşam beklentisi arasındaki bağlantı hakkında. Böylece bu (yanlış) araştırmalar hemen büyük bir popülerlik kazanır. Bu da </span><span class="char-style-override-18">hayatta kalana bağlılık</span><span class="char-style-override-17">tır</span><span class="char-style-override-18">.</span></p>
				<p class="Normal para-style-override-16"><span class="char-style-override-17">Yeterince felsefe yaptık. </span><span class="char-style-override-18">Hayatta kalana bağlılık</span><span class="char-style-override-17"> şu anlama gelir: Başarı olasılıklarını, gerçekte olduklarından daha yüksekmiş gibi algılarsınız. Buna karşı koymak için bir zamanlar umut vaad eden projelerin, yatırımların ve kariyerlerin mezarlıklarını olabildiğince sık ziyaret edin. Hüzünlü bir ziyaret olur, ama sağlıklıdır.</span></p>
			</div>
		</div>
	</body>
</html>