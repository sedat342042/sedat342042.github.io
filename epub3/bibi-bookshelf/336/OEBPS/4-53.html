<html xmlns="http://www.w3.org/1999/xhtml">
	<head>
		<title>4-53.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-53.html" xml:lang="tr-TR">
			<div class="story">
				<p class="anabaslik" id="toc_marker-54"><span class="char-style-override-24">SONSÖZ</span></p>
				<p class="Normal para-style-override-18"><span class="char-style-override-18">“Topluluk içinde başkalarının fikirlerine göre yaşamak kolaydır. Yalnızlıkta kendi fikirlerine göre yaşamak kolaydır. Ama toplulukta bağımsızlığını koruyabilendir sadece takdire değer kişi.” (Ralph Waldo Emerson)</span></p>
				<p class="Normal para-style-override-18"/>
				<p class="Normal para-style-override-18"><span class="char-style-override-17">Akıldışıcılığın (irrasyonalizm) bir </span><span class="char-style-override-18">sıcak </span><span class="char-style-override-17">bir de </span><span class="char-style-override-18">soğuk</span><span class="char-style-override-17"> teorisi vardır. Sıcak teori çok eskidir. Platon’da şu tasvir kullanılır: Binici azgınca dörtnala koşan atları idare etmeye çalışır. Binici aklı temsil eder, dörtnala koşan atlar da duyguları. Akıl duyguları uysallaştırır. Bunu başaramazsa akılsızlık başgösterir. Başka bir tasvirde, duygular fokurdayan lav kitlesidir. Genellikle akıl o kitleyi kapağın altında tutmayı başarır. Ancak zaman zaman akıldışıcılığın lavı taşar. O yüzden akıldışıcılık </span><span class="char-style-override-18">sıcaktır</span><span class="char-style-override-17">. Akılla ilgili aslında her şey yolundadır, kusursuzdur; duygular genellikle daha güçlüdür sadece. </span></p>
				<p class="Normal para-style-override-16"><span class="char-style-override-17">Yüzyıllar boyunca akıldışıcılığın bu sıcak teorisi kaynayıp durdu. Calvin’de duygular kötüdür ve ancak Tanrı’ya odaklanmak onları bastırabilir. İçlerinden duyguların lav kitlesi püskürenler şeytanın insanlarıdır. Buna uygun şekilde işkence edilir ve öldürülürlerdi. Freud’da duygular (altbenlik/İd) ego (benlik) ve süperego (üstbenlik) tarafından kontrol edilir, ama bu nadiren başarılır. Bütün zorlamalara, bütün disipline rağmen duygularımızı düşüncelerimizle tamamen kontrol edebileceğimize inanmak hayalcilik olurdu –saçlarımızın uzamasını düşüncelerimizle etkileme çabası kadar büyük hayalcilik. </span></p>
				<p class="Normal para-style-override-16"/>
				<p class="Normal para-style-override-18"><span class="char-style-override-17">Öte yandan akıldışıcılığın </span><span class="char-style-override-18">soğuk</span><span class="char-style-override-17"> teorisi henüz yeni. Savaş sonrası birçok insan Naziler’in akıldışıcılığının nasıl açıklanabileceğini sordu kendisine. Hitler rejiminin komuta kademelerinde duygusal patlamalar pek yaşanmıyordu. Hitler’in kendi ateşli konuşmaları bile sadece usta oyunculuk gösterilerinden ibaretti. Ortada lav patlamalarından eser yoktu, nasyonal sosyalist çılgınlığa yol açan şey buz gibi soğuk kararlardı. Benzer şey Stalin ve Kızıl Kmerler için de söylenebilir. Bu sarsılmaz akılcılık mı? Belli ki değil; ortada bir bityeniği olmalı. 60’lı yıllarda psikologlar Freud’un saçma sapan iddialarından kurtulmaya, düşüncelerimizi, kararlarımızı ve davranışlarımızı bilimsel açıdan araştırmaya başladı. Sonuç, akıldışıcılığının </span><span class="char-style-override-18">soğuk</span><span class="char-style-override-17"> bir teorisiydi ve şunu diyordu: Düşünme kendiliğinden saf değildir, hata yapmaya yatkındır. Hem de bütün insanlarda. Üstün zekâlılar bile tekrar tekrar aynı düşünce hatalarına düşer. Ve bu hatalar tesadüfi dağılıma sahip değildir. Düşünce hatasına göre belirli bir yöne doğru sistematik şekilde yanlış ilerleriz. Bu, hatalarımızı öngörülebilir ve belirli bir dereceye kadar düzeltilebilir kılar. Belirli bir dereceye kadar –tamamen değil. </span></p>
				<p class="Normal para-style-override-16"><span class="char-style-override-17">Bu düşünce hatalarının kökenleri onlarca yıl karanlıkta kaldı. Vücudumuzdaki diğer her şey büyük ölçüde kusursuz işler –kalp, kaslar, solunum, bağışıklık sistemi. Neden tam da beyin pot üzerine pot kırıyor olsun ki?</span></p>
				<p class="Normal para-style-override-16"><span class="char-style-override-17">Düşünme biyolojik bir olgudur. O, hayvanların vücut şekilleri ya da çiçeklerin renkleri gibi aynı şekilde evrim tarafından şekillendirilmiştir. Varsayalım, 50.000 yıl geri gittik ve atalarımızdan herhangi birini alıp günümüze getirdik, kuaföre yolladık ve akabinde üzerine Hugo-Boss kıyafetler giydirdik –artık yolda sokakta göze batmaz. Elbette, dilimizi, araba sürmeyi, mikrodalga fırını kullanmayı öğrenmesi gerekirdi, ama bunları bizim de öğrenmemiz gerekti zaten. Biyoloji her türlü kuşkuyu bertaraf etti: Bedensel olarak, ki buna beynimiz de dâhil, Hugo-Boss (ya da duruma göre H&amp;M) kıyafetleri içinde avcı ve toplayıcılarız. </span></p>
				<p class="Normal para-style-override-16"><span class="char-style-override-17">Ancak o zamandan beri çok belirgin şekilde değişmiş olan şey, içinde yaşadığımız çevre. Eski çağlarda o çevre basit ve tutarlıydı. Yaklaşık 50 kişiden oluşan küçük gruplar halinde yaşardık. Kayda değer bir teknik ya da sosyal ilerleme yoktu. Ama son 10.000 yılda dünya muazzam değişti –tarım, hayvancılık, şehirler ve dünya ticareti oluştu. Endüstriyelleşmeden beri beynimizin optimize edildiği o çevreyi hatırlatan pek bir şey yok ortada. Bugün alışveriş merkezinde bir saat gezinen biri, atalarımızın bütün hayatları boyunca gördüklerinden daha fazla insan görüyor. Bugün, dünyanın 10 yıl sonra neye benzeyeceğini bildiğini sananlara gülüp geçiyoruz. Son 10.000 yıl içinde artık anlayamadığımız bir dünya yarattık. Her şeyi daha incelikli ama daha da karmaşık ve birbirinden bağımlı hale getirdik. Sonuç, hayret verici bir maddi refah ama ne yazık ki aynı zamanda hayat tarzımızın getirdiği hastalıklar ve düşünce hataları. Karmaşıklık daha da artarsa –ki artacak, bu kadarı söylenebilir– bu düşünce hataları daha sık ve daha vahim şekilde yaşanacak.</span></p>
				<p class="Normal para-style-override-16"><span class="char-style-override-17">Örneğin, avcı toplayıcı çevrede harekete geçmek durup düşünmekten daha iyi sonuç verirdi. Çabucak tepki vermek hayatta kalmak için esastı, uzun uzadıya düşünmek sakıncalıydı. Avcı toplayıcı kankalar birden tabanları yağladığında, onların peşinden gitmekte fayda vardı –acaba gerçekten kılıç dişli kaplan mı yoksa sadece bir dişi yaban domuzu mu gördüler diye hiç kafa yormadan. Birinci dereceden bir hatanın (tehlikeli bir hayvan ve kaçmadınız) karşılığı ölümdü; öte yandan, ikinci dereceden bir hata (tehlikesiz bir hayvan ve kaçtınız) ancak fazladan birkaç kalori harcamanıza sebep oluyordu. Belirli bir yöne doğru yanılmakta fayda vardı. Farklı olanlar gen havuzundan yok oldu. Biz günümüzün Homo sapiens’leri, diğerlerinin arkasından koşmaya eğilimli olanların torunlarıyız. Ancak, bu sezgisel davranış modern dünyada dezavantajlı. Günümüzün dünyası akıl yormayı ve bağımsız harekete geçmeyi ödüllendirir. Bir borsa balonunda karaya oturan herkes bunu bilir. </span></p>
				<p class="Normal para-style-override-16"/>
				<p class="Normal para-style-override-18"><span class="char-style-override-17">Evrimsel psikoloji henüz büyük ölçüde bir teoriden ibaret ama çok inandırıcı. Düşünce hatalarının hepsi olmasa da çoğu için açıklama sunuyor. Şu ifadeyi örnek alalım: “Her Milka çikolatasının üzerinde bir inek vardır. Demek ki, üzerine bir inek olan her çikolata Milka çikolatasıdır.” Bu hataya zeki insanlar bile zaman zaman düşer. Ama medeniyetten büyük ölçüde uzak kalan yerliler de bu tuzağa düşer. Ve avcı toplayıcı atalarımızın da bu hatayı yapmamış olduğunu düşünmek için hiçbir sebep yok elde. Belli ki bazı hatalar donanımımızda sabit ve bunlar çevremizin “mutasyona uğraması” ile alakalı değil. </span></p>
				<p class="Normal para-style-override-16"><span class="char-style-override-17">Bunun açıklaması nedir? Çok basit: Evrim bizi mutlak anlamda “optimize etmez”. Rakiplerimizden (örneğin Neandertallerden) daha iyi olduğumuz sürece hatalarımızı affeder. Milyonlarca yıldır guguk kuşları yumurtalarını daha ufak ötücü kuşların yuvalarına bırakır, bu ötücü kuşlar da yavrular yumurtalardan çıkana kadar kuluçkaya yatar, hatta yavruları besler. Bu, evrimin ötücü kuşlarda (henüz) değiştirmediği bir davranış hatasıdır –çünkü belli ki çok da önemli değildir. </span></p>
				<p class="Normal para-style-override-16"><span class="char-style-override-17">Düşünce hatalarımızın neden bu kadar inatçı olduğuna dair ikinci, paralel bir açıklama 90’lı yılların sonunda şekillendi: Beyinlerimiz gerçekleri bulmaya değil üretmeye ayarlanmıştır. Başka sözlerle ifade edecek olursak, başkalarını ikna etmek için esas olarak düşünmeye ihtiyaç duyarız. Başkalarını ikna eden kişi, güç elde eder, böylece de kaynaklara ulaşabilmeyi güvence altına alır. Kaynaklara ulaşmak da çiftleşmede ve çocuklarını yetiştirmekte belirgin bir avantajdır. Düşünmede amacımızın aslında gerçekler olmadığını kitap piyasası gösteriyor. Romanlar kurmaca olmayan kitaplardan çok daha fazla satıyor; oysa kurmaca olmayan kitaplar çok daha fazla gerçek bilgi içeriyor. </span></p>
				<p class="Normal para-style-override-16"><span class="char-style-override-17">Son olarak üçüncü bir açıklama şunu der: Sezgisel kararlar –çok akılcı olmasalar da– bazı şartlar altında daha iyidir. Bu konuyla buluşsal yöntem araştırmaları ilgileniyor. Birçok karar için gerekli bilgiden yoksunuz, dolayısıyla düşünürken kestirme yollardan ilerlemek ve basit, pratik kurallara (buluşsal yöntemlere) başvurmak zorundayız. Örneğin farklı kadınlardan (ya da erkeklerden) hoşlanıyorsanız hangisiyle evlenmelisiniz? Bu akılcılık yoluyla olmaz; sadece düşüncelerinize bel bağlarsanız ömürboyu bekâr kalırsınız. Uzun lafın kısası, sıklıkla sezgisel olarak karar veririz ve seçimimizi sonradan gerekçelendiririz. Birçok karar (iş, eş, yatırım) bilinçsiz verilir. Saliseler sonra bir açıklama yapılandırırız, bu da bizde bilinçli karar verdiğimiz izlenimini uyandırır. Düşünmemiz, derdi salt gerçekler olan bir bilimciden çok avukata benzer. Avukatlar, çoktan belirlenmiş bir sonuç için en iyi açıklamayı yapılandırmayı iyi bilir. </span></p>
				<p class="Normal para-style-override-16"><span class="char-style-override-17">Yani, her yarım akıllı yöneticilik kitabında anlatılan “sol ve sağ beyin yarımkürelerini” unutun. Sezgisel ile akılcı düşünme arasındaki fark çok daha önemli. İkisinin de meşru faaliyet alanları var. Sezgisel düşünme hızlı, kendiliğinden ve enerjiden tasarruflu. Akılcı düşünme yavaş, zor ve çok kalori (kan şekeri şeklinde) yakıyor. </span></p>
				<p class="Normal para-style-override-16"><span class="char-style-override-17">Elbette akılcı düşünme sezgisele dönüşebilir. Bir müzik aleti çalmaya çalışırken, nota nota öğrenir ve her bir parmağa ne yapması gerektiği komutunu verirsiniz. Zamanla tuşlara ya da tellere sezgisel olarak hâkim olursunuz: Önünüzde bir partisyon gördüğünüzde elleriniz sanki kendiliğinden çalar. Warren Buffet bir bilançoyu, profesyonel bir müzisyenin partisyonu okuması gibi okur. Bu, “yeterlilik çemberi” olarak adlandırılan şeydir: Sezgisel kavrama ya da ustalık. Ne yazık ki sezgisel düşünme, ustalığa ulaşamadığımız yerlerde de harekete geçer –ve bunu müşkülpesent aklımız düzeltici şekilde müdahale edemeden yapar. İşte o zaman ortaya düşünce hataları çıkar. </span></p>
				<p class="Normal para-style-override-16"/>
				<p class="Normal para-style-override-18"><span class="char-style-override-17">Son olarak üç not: Birincisi, bu kitapta yer verilen düşünce hatalarının listesi tam değildir. </span></p>
				<p class="Normal para-style-override-16"><span class="char-style-override-17">İkincisi, burada patolojik bir rahatsızlık sözkonusu değildir. Bu düşünce hatalarına rağmen gündelik hayatı sorunsuz sürdürebiliriz. Bir düşünce hatası yüzünden bir milyar batıran bir CEO hastaneye kaldırılma tehlikesiyle karşı karşıya kalmaz. Onu bu düşünce hatasından kurtaracak bir sağlık sistemi, hatta bir ilaç bile yoktur. </span></p>
				<p class="Normal para-style-override-16"><span class="char-style-override-17">Üçüncüsü, düşünce hatalarının çoğu birbirine bağlıdır. Bu çok hayret verici bir şey değil, zira beyinde her şey birbirine bağlı bir ağ şeklindedir. Nöronal iletimler beyinde bölgeden bölgeye geçer. Hiçbir beyin bölgesi bağımsız değildir. </span></p>
				<p class="Normal para-style-override-16"/>
				<p class="Normal para-style-override-18"><span class="char-style-override-17">Düşünce hatalarını toplamaya ve tanımlamaya başladığımdan beri şu soruyla sık karşılaşıyorum: “Bay Dobelli, düşünce hatalarına düşmeden yaşamayı nasıl beceriyorsunuz?” Cevabım: “Beceremiyorum”. Aslına bakarsanız, denemiyorum bile. Düşünce hatalarından kaçınmak zahmet gerektirir. Kendime şu kuralı koydum: Olası neticeleri büyük olan durumlarda (önemli özel hayat ve iş kararlarında) mümkün olduğu kadar mantıklı ve akılcı karar vermeye çalışıyorum. Düşünce hatalarımın listesini çıkarıyorum ve bir pilotun kontrol listesini kullanması gibi satır satır listemin üzerinden geçiyorum. Kendim için ağaç şeklinde, kullanışlı bir kontrol listesi diyagramı tasarladım; bu diyagramla önemli kararları enine boyuna incelebiliyorum. Neticeleri küçük olan durumlarda (BMW mi VW mi gibi kararlarda) akılcı optimumdan feragat ediyorum ve kendimi sezgilerimin yönlendirmesine bırakıyorum. Net düşünmek zahmetlidir. Bu yüzden, olası zarar ufaksa fazla kafa patlatmayın ve hatayı kabul edin. Hayatınız daha kolaylaşır. Hayatta az çok güvenli şekilde  ilerlediğimiz sürece –ve önemli olduğunda dikkat kesildiğimizde– doğa kararlarımızın kusursuz olup olmadığıyla pek ilgilenir gibi görünmüyor.</span></p>
			</div>
		</div>
	</body>
</html>