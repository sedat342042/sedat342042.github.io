<html xmlns="http://www.w3.org/1999/xhtml">
	<head>
		<title>4-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-6.html" xml:lang="tr-TR">
			<div class="story">
				<p class="anabaslik" id="toc_marker-7"><span>KARŞILIKLILIK</span></p>
				<p class="anabaslik-alt"><span>Kimsenin size içki ısmarlamasına neden izin vermemelisiniz?</span></p>
				<p class="Normal para-style-override-18"><span class="char-style-override-17">Yıllar önce, hippi kültürü altın çağlarını yaşarken –tren istasyonlarında, havaalanlarında pembe kıyafetleri içinde ortalıkta ağır aksak dolaşan Krişna tarikatının müritleriyle karşılaşırdık. Her geçene küçük bir çiçek uzatırlardı. Müritler fazla konuşmazdı; bir selamlama, bir gülümseme, hepsi buydu. Bir iş adamı ufacık bir çiçekte fazla kazanç görmese bile çiçeği yine de alırdı, sonuçta insan kaba davranmak istemezdi ya. Hediyeyi geri çevirdiğiniz zaman yumuşak bir “alın, bu bizim size hediyemiz” cümlesi duyardınız. </span></p>
				<p class="Normal para-style-override-16"><span class="char-style-override-17">Hediyeyi bir sonraki sokağın köşesinde çöp kutusuna atmak isteyenler o çiçeklerden bir sürüsünün daha çöp kutusunda olduğunu görürdü. Ama mevzu orada kapanmazdı. Siz vicdan azabından muzdaripken yanınıza müritlerden biri gelir ve bağış isterdi. Bu girişim çoğu kez başarılı olurdu. Bu tür bağış toplama o kadar bereketliydi ki, birçok havaalanı müritlerin girişini yasakladı. Bilimci Robert Cialdini bu </span><span class="char-style-override-18">karşılıklılık</span><span class="char-style-override-17"> olgusunu detaylıca araştırdı ve insanların birine borçlu kalmaya güçlükle katlanabildiğini keşfetti. </span></p>
				<p class="Normal para-style-override-16"><span class="char-style-override-17">Birkaç yıl önce eşim ve ben bir çift tarafından yemeğe davet edildik. Bu insanları epeydir tanıyorduk, hoş insanlardı ama enteresanlıktan çok uzaklardı. Aklımıza iyi bir bahane gelmedi, biz de daveti kabul ettik. Beklenen oldu: Evlerinde geçirdiğimiz akşam sıkıcıydı. Buna rağmen, birkaç ay sonra onları aynı şekilde kendi evimize davet etme zorunluluğunu hissettik. </span><span class="char-style-override-18">Karşılıklılık</span><span class="char-style-override-17"> baskısı bize iki sıkıcı akşama mal olmuştu. Ama diğer çift böyle hissetmemiş olsa gerek ki bir hafta sonra çabucak bir davet daha geldi. İnsanların aslında çoktan bu kısırdöngüden çıkmayı tercih etseler de, yıllarca sırf </span><span class="char-style-override-18">karşılıklılık</span><span class="char-style-override-17"> nedeniyle belirli zaman aralıklarıyla tekrar tekrar buluştuklarını pekâlâ hayal edebiliyorum. </span></p>
				<p class="Normal para-style-override-16"><span class="char-style-override-17">Birçok sivil toplum örgütü Krişna modeliyle –önce hediye verip sonra talep ederek– para toplar. Geçen hafta bir doğayı koruma örgütünden hediye bir zarf geldi. Zarfın içi cennet gibi manzara kartpostallarıyla doluydu. İçinden çıkan mektupta kartpostalların bana hediye olduğu yazıyordu. Herhangi bir bağış yapıp yapmamamdan bağımsız olarak kartpostallar bende kalabilirdi. Kartpostalları çöpe atmak elbette belirli bir sıkıntı ve soğukkanlılık gerektirdi. Bu yumuşak şantaj, ki adına rüşvet de denebilir ekonomide çok yaygındır. Bir şirket, potansiyel müşterilerini şampiyonlar ligi maçına davet eder. Sipariş vakti bir ay sonradır. Borçlu kalmama arzusu o kadar güçlüdür ki, alıcı kabul eder. </span></p>
				<p class="Normal para-style-override-16"><span class="char-style-override-18">Karşılıklılık</span><span class="char-style-override-17"> çok eski bir düzendir. Aslında şunu ifade eder: “Ben sana yardım ederim, sen de bana yardım edersin.” Besin miktarı büyük dalgalanmalara maruz kalan bütün hayvan türlerinde </span><span class="char-style-override-18">karşılıklılık</span><span class="char-style-override-17"> olgusuyla karşılaşırız. Varsayalım ki, siz bir avcı ve toplayıcısınız ve günün birinde şansınız yaver gitti, bir geyik öldürdünüz. Bu, bir günde yiyebileceğinizden çok daha büyük bir miktar. Buzdolabı henüz icat edilmemiş. Dolayısıyla, geyiği topluluğunuzun diğer üyeleriyle bölüşürsünüz. Bu size günün birinde şansınız yaver gitmezse diğerlerinin avından faydalanma imkânı sağlar. Buzdolabınız diğerlerinin midesidir. Mükemmel bir hayatta kalma stratejisi. </span><span class="char-style-override-18">Karşılıklılık</span><span class="char-style-override-17"> risk yönetimidir. </span><span class="char-style-override-18">Karşılıklılık</span><span class="char-style-override-17"> olmasa insan –ve sayısız hayvan türünün– nesli çoktan tükenirdi. </span></p>
				<p class="Normal para-style-override-16"><span class="char-style-override-18">Karşılıklılığın</span><span class="char-style-override-17"> bir de çirkin yüzü vardır: Misilleme. İntikamın ardından intikamın intikamı gelir ve bir bakmışsınız ki kendinizi büyük bir savaşın içinde bulmuşsunuz. İsa’nın nasihat ettiği gibi bize saldırana diğer yanağımızı uzatmamız, yani kısırdöngüden çıkmak bize bu kadar zor gelir, çünkü </span><span class="char-style-override-18">karşılıklılık</span><span class="char-style-override-17"> 100 milyon yıldan uzun bir süredir hayatta kalma düzenimizin bir parçasıdır. </span></p>
				<p class="Normal para-style-override-16"><span class="char-style-override-17">Geçenlerde bir kadın barlarda neden artık kimsenin kendisine içki ısmarlamasına izin vermediğini açıkladı: “O kişiyle yatağa girmeye alttan alta kendimi mecbur hissetmek istemediğim için.” Bu çok bilgece. Bir dahaki sefere süpermarkette şarap, peynir, salam ya da zeytin denemeniz için teklifte bulunulduğunda reddetmenizin neden faydalı olduğunu artık biliyorsunuz.</span></p>
				<p class="Normal para-style-override-16"/>
			</div>
		</div>
	</body>
</html>