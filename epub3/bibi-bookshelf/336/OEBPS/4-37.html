<html xmlns="http://www.w3.org/1999/xhtml">
	<head>
		<title>4-37.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-37.html" xml:lang="tr-TR">
			<div class="story">
				<p class="anabaslik" id="toc_marker-38"><span>TEMEL İLİŞKİLENDİRME HATASI</span></p>
				<p class="anabaslik-alt"><span>Bir yazara romanı otobiyografik mi diye asla sormayın...</span></p>
				<p class="Normal para-style-override-18"><span class="char-style-override-17">Gazeteyi açıyorsunuz ve herhangi bir CEO’nun işlerin kötü gitmesi sebebiyle şapkasını alıp çıkmak zorunda kaldığını okuyorsunuz. Spor sayfasında tuttuğunuz takımın A oyuncusu ya da B antrenörü sayesinde şampiyon olduğunu öğreniyorsunuz. “Yüzü olmayan bir hikâye olmaz” diye bir kural vardır gazete redaksiyonunda. Gazeteciler (ve onların okurları) </span><span class="char-style-override-18">temel ilişkilendirme hatasını</span><span class="char-style-override-17"> işler. Bu, bir şey açıklamak söz konusu olduğunda insanların etkisine sistematik olarak dış ve durumsal unsurları hafife alma ile abartma eğilimidir. </span></p>
				<p class="Normal para-style-override-16"><span class="char-style-override-17">Duke Üniversitesi’nin araştırmacıları 1967 yılında şöyle bir deney gerçekleştirdi: Bir konuşmacı Fidel Castro hakkında ateşli bir konuşma yaptı. Katılımcılara, konuşmacıya bu konuşmanın kendi siyasi görüşünden bağımsız olarak verildiği, onun sadece önüne konulan metni okuduğu söylenmişti. Fakat yine de dinleyicilerin çoğunluğu konuşmanın konuşmacının düşüncelerini yansıttığı fikrindeydi. Konuşmanın içeriğinden konuşmayı ona yaptıran profesörler gibi dış etkenleri değil, onun kişiliğini sorumlu tuttular. </span></p>
				<p class="Normal para-style-override-16"><span class="char-style-override-18">Temel ilişkilendirme hatası</span><span class="char-style-override-17"> özellikle olumsuz olaylarda etkili olur. Savaşların “suçunu” insanların üzerine atarız –İkinci Dünya Savaşı’nın vebali Hitler’in boynuna, Birinci Dünya Savaşı’nınki de Saraybosna’daki suikastçının. Savaşların önceden tahmin edilemez olaylar olmasına, bunların dinamiklerini bugüne dek anlayamamamıza –savaşların finans piyasalarıyla ve iklim konularıyla ne tür bağlantısı olduğunu bilmemize– rağmen. </span></p>
				<p class="Normal para-style-override-16"><span class="char-style-override-17">İşlerin iyi ya da kötü gitmesinin nedenini önce şirketin patronunda ararız. Oysa ekonomik başarının yönetim mükemmelliğindense genel ekonomik duruma ve o sektörün çekiciliğine çok daha fazla bağımlı olduğunu bilmemiz gerekirdi. CEO’ların kriz yaşayan sektörlerde ne kadar sık değiştirildiği –ve bunun canlı bir sektörde ne kadar ender yaşandığı –ilginçtir. O kararlar futbol antrenörlerinin ve onların kulüplerinin kararlarından zerre kadar daha akılcı değildir. </span></p>
				<p class="Normal para-style-override-16"><span class="char-style-override-17">Sık konsere giderim. Luzernli olarak bu şehrin olağanüstü klasik müzik imkânlarından şımarmış durumdayım. Aradaki sohbetler neredeyse hep orkestra şefi ve/veya solist etrafında döner. İstisna olan galalar dışında beste hakkında neredeyse hiç konuşulmaz. Niye ki? Müziğin asıl mucizesi beste, yani bomboş bir kâğıdın üzerinde ezgiler yaratmaktır. Bir partisyondan diğerine fark, bir yorumdan diğerine farktan bin kat daha çarpıcıdır. Ama böyle düşünmüyoruz. Partisyonun –orkestra şefi ve/veya solistin aksine bir yüzü yok. </span></p>
				<p class="Normal para-style-override-16"><span class="char-style-override-17">Yazar olarak </span><span class="char-style-override-18">temel ilişkilendirme hatasını</span><span class="char-style-override-17"> şöyle yaşıyorum: Bir okumadan (zaten tartışmaya açık bir girişim) sonra ilk soru hep, ama gerçekten hep şudur: “Romanınızda neler otobiyografik?” Mümkün olsa, “Burada önemli olan ben değilim, önemli olan kitap, metin, dil ve hikâyenin inanılırlığı, kahretsin!” diye hepsine bağırmak isterdim. Ama ne yazık ki böylesine bir patlamaya terbiyem izin vermiyor.</span></p>
				<p class="Normal para-style-override-16"><span class="char-style-override-17">Ayrıca, </span><span class="char-style-override-18">temel ilişkilendirme hatasına</span><span class="char-style-override-17"> anlayış göstermek gerekir: Diğer insanlarla saçma uğraşımız evrimsel geçmişimizden kalma. Bir gruba aidiyet hayatta kalmak için gerekliydi. Dış</span><span class="char-style-override-17">lanmak kesinkes ölüm anlamına geliyordu. Üreme, savunma ve avlamanın büyük kısmı tek bir birey için olanaksızdı. Bunun için diğerlerine ihtiyacımız vardı. Münzevi başıboşlar -ki onlardan da mutlaka vardı– gen havuzundan yok oldular. İnsanlara bu derece abartılı şekilde bağlı olmamız o yüzden. O yüzden vaktimizin yaklaşık % 90’ında insanları düşünüyor ve sadece % 10’unu durumsal bağlantılara harcıyoruz. </span></p>
				<p class="Normal para-style-override-16"><span class="char-style-override-17">Sonuç: Yaşam tiyatrosundan ne kadar büyülensek de, sahnedeki insanlar kusursuz, kendi kaderlerini tayin eden kişilikler değiller, onlar bir durumdan diğerine savruluyorlar. Oynanan oyunu gerçekten anlamak istiyorsanız dikkatinizi oyunculara vermeyin. Daha çok, oyuncuların maruz kaldığı etkilerin dansını izleyin. </span></p>
			</div>
		</div>
	</body>
</html>