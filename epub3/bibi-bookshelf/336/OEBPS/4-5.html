<html xmlns="http://www.w3.org/1999/xhtml">
	<head>
		<title>4-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-5.html" xml:lang="tr-TR">
			<div class="story">
				<p class="anabaslik" id="toc_marker-6"><span>BATIK MALİYET YANLIŞI</span></p>
				<p class="anabaslik-alt"><span>Zararın neresinden dönülse kârdır...</span></p>
				<p class="Normal para-style-override-18"><span class="char-style-override-17">Film berbattı. Birinci saati ardımızda bıraktığımızda karımın kulağına fısıldadım: “Hadi eve gidelim.” Şöyle karşılık verdi: “Dünyada olmaz. Sinema biletleri için 30 euro’yu boşuna vermedik ya.” “Bu bir gerekçe değil ki” diye itiraz ettim, 30 euro zaten gitti. Sen </span><span class="char-style-override-18">batık maliyet yanlışının</span><span class="char-style-override-17"> tuzağına düşüyorsun.” “Senin bitmek bilmeyen düşünce hataların” dedi karım; “düşünce hataları” sözünü ağzında acı bir şey varmış gibi söyledi.</span></p>
				<p class="Normal para-style-override-16"><span class="char-style-override-17">Ertesi gün pazarlama toplantısındaydım. Reklam kampanyası dört aydır devam ediyordu –ve bütçede öngörülen başarının çok altındaydı. Bu işi hemen durdurmaktan yanaydım. Reklam müdürü şu gerekçelendirmeyle karşı çıktı: Kampanyaya o kadar çok para yatırdık ki, şimdi durdurursak her şey boşa gider.” O da </span><span class="char-style-override-18">batık maliyet yanlışının</span><span class="char-style-override-17"> kurbanıydı. </span></p>
				<p class="Normal para-style-override-16"><span class="char-style-override-17">Bir arkadaşım sorunlu bir ilişkide yıllardır kendine eziyet ediyordu. Kadın onu yine aldatmıştı. Arkadaşım kadının sadakatsizliğini her yakaladığında, kadın pişmanlık içinde geri geliyor ve af diliyordu. Bu kadınla bir ilişki sürdürmek uzun süredir anlamsız hale gelse de arkadaşım her seferinde yumuşuyordu. Konuyu açtığımda bana sebebini şöyle açıkladı: “Bu ilişkiye o kadar duygusal enerji yatırdım ki, onu şimdi terk etmek yanlış olur.” Tipik bir </span><span class="char-style-override-18">batık maliyet yanlışı</span><span class="char-style-override-17">. </span></p>
				<p class="Normal para-style-override-16"><span class="char-style-override-17">Özel ya da mesleki hayatta her karar risk alarak verilir. Hayal ettiğimiz şey gerçekleşebilir de gerçekleşmeyebilir de. Girilen yol her an terk edilebilir, proje durdurulup bunun sonuçlarına katlanılabilir. Risk altındayken durumu bu şekilde tartmak mantıklı davranıştır. </span><span class="char-style-override-18">Batık maliyet yanlışı</span><span class="char-style-override-17"> tuzağına özellikle; çok zaman, para, enerji, sevgi vs. yatırımında bulunduğumuzda düşeriz. Nesnel bir bakışla hiçbir anlamı olmasa dahi yatırdığımız para devam etmek için sebep oluşturmaya başlar. Ne kadar çok yatırım yapmışsak, yani batık maliyetimiz ne kadar büyükse planımızı devam ettirme arzumuz o kadar güçlü olur. </span></p>
				<p class="Normal para-style-override-16"><span class="char-style-override-17">Borsaya para yatıranlar </span><span class="char-style-override-18">batık maliyet yanlışının</span><span class="char-style-override-17"> tuzağına sıklıkla düşerler. Hisse senetlerini satıp satmama kararını verirken çoğu kez maliyet fiyatından yola çıkarlar. Hisselerin değeri bunun altındaysa satmazlar. Bu mantıksızdır. Maliyet fiyatının hiçbir rolü olmaması gerekir. Önemi olan tek şey, piyasa hareketlerinin gelecek için nasıl bir eğilimde olduğudur (ve alternatif yatırımların piyasa hareketlerinin nasıl bir eğilimde olduğudur). Herkes yanılabilir, özellikle borsada. </span><span class="char-style-override-18">Batık maliyet yanlışının</span><span class="char-style-override-17"> acıklı püf noktası ise şudur: Bir hisse senediyle ne kadar çok para kaybetmişseniz, bu hisse senedine o kadar sıkı sıkıya sarılırsınız.</span></p>
				<p class="Normal para-style-override-16"><span class="char-style-override-17">Bu mantıksız davranışın sebebi nedir? İnsanlar dayanıklı görünmeye çabalar. Dayanıklılıkla güvenilir olduğumuzun işaretini veririz. Çelişkilerden korkarız. Bir projeyi yarıda bırakırsak bir çelişki yaratırız: Geçmişte bugün düşündüğümüzden farklı düşündüğümüzü itiraf etmiş oluruz. Anlamsız bir projeyi sürdürmek bu acı verici idrak sürecini geciktirir. Bu sayede daha uzun süre dayanıklı görünürüz. </span></p>
				<p class="Normal para-style-override-16"><span class="char-style-override-17">Concorde uçakları devletin zarar eden projelerine tipik bir örnekti. İki ortak İngiltere ve Fransa, sesten hızlı uçağın faaliyetinin hiçbir zaman kâr getirmeyeceğini kavradıktan sonra bile, sırf milli itibarı kaybetmemek için çok büyük meblağlar yatırmaya devam ettiler. Vazgeçmek kapitülasyonla eşdeğer olurdu. Bu yüzden </span><span class="char-style-override-18">batık maliyet yanlışı</span><span class="char-style-override-17"> çoğu kez </span><span class="char-style-override-18">concorde-etkisi</span><span class="char-style-override-17"> olarak da adlandırılır. Bu yanlış sadece masraf çıkarmaz, düpedüz feci karar hatalarına da sebep olur. Vietnam Savaşı tam da bu gerekçelendirmeyle uzatıldı: “Bu savaşta o kadar çok askerin hayatını feda ettik ki, şimdi vazgeçmek bir hata olurdu.”</span></p>
				<p class="Normal para-style-override-16"><span class="char-style-override-17">“O kadar da yol geldik…” “Kitabın o kadarını da okudum…” “Bu eğitime iki yılımı verdim, şimdi…” Bu tür cümlelerden </span><span class="char-style-override-18">batık maliyet yanlışının</span><span class="char-style-override-17"> beyninizin bir köşesinde çoktan dişlerini gösterdiğini anlarsınız. </span></p>
				<p class="Normal para-style-override-16"><span class="char-style-override-17">Bir şeyi sonlandırmak için yatırım yapmaya devam etmenin birçok iyi sebebi olabilir. Ama bu âna dek yapılan yatırımı göz önünde bulundurmak kötü bir sebeptir. Mantıklı davranmak biriken giderleri gözardı etmektir. Bu âna dek ne kadar yatırım yapmış olursanız olun, önemli olan tek şey şimdi, şu an ne olduğu ve gelecek için değerlendirmelerinizdir.</span></p>
				<p class="Normal para-style-override-16"/>
			</div>
		</div>
	</body>
</html>