<html xmlns="http://www.w3.org/1999/xhtml">
	<head>
		<title>4-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-12.html" xml:lang="tr-TR">
			<div class="story">
				<p class="anabaslik" id="toc_marker-13"><span>“ÖNCE DAHA da KÖTÜLEŞİR SONRA DÜZELİR” TUZAĞI</span></p>
				<p class="anabaslik-alt"><span>Birileri size “sancılı yoldan” bahsediyorsa tehlike çanları çalıyor demektir.</span></p>
				<p class="Normal para-style-override-18"><span class="char-style-override-17">Birkaç yıl önce Korsika’da tatildeyken hastalandım. Belirtiler bana yabancıydı. Ağrılar her geçen gün artıyordu. Sonunda muayene olmaya karar verdim. Genç doktor ciğerlerimi dinledi, eliyle yokladı, karnıma, sonra omuzlarıma, dizlerime bastırdı. Omurlarımı tek tek yokladı. Giderek doktorun hiçbir fikri olmadığını düşünmeye başladım. Ama ben de belirsizlik içindeydim, dolayısıyla bu eziyete katlandım. Muayenenin artık bittiğinin işareti olarak doktor reçete koçanını çıkarıp şöyle dedi: “Antibiyotik. Günde üç kez birer tablet alın. Önce daha da kötüleşir, sonra düzelir.” Nihayet bir teşhis konmasının sevinciyle, sürüne sürüne otel odama döndüm. </span></p>
				<p class="Normal para-style-override-16"><span class="char-style-override-17">Ağrılar gerçekten de doktorun öngördüğü gibi arttı. Demek ki adam işini biliyordu. Izdırabım üç gün sonra hâlâ azalmayınca doktora telefon ettim. “İlacın dozunu günde beş tablete çıkarın. Bir süre daha ağrınız devam edecektir” dedi. Söylediğini yaptım. İki gün sonra da ambulans uçak servisini aradım. İsviçre’deki doktor apandisit teşhisi koydu ve beni hemen ameliyata aldı. “Hangi akla hizmet bu kadar beklediniz?” diye sordu ameliyattan sonra. “Hastalığın ilerleyişi aynen öngördüğü gibi olmuştu, o yüzden genç doktora güvendim.” “Siz </span><span class="char-style-override-18">önce daha da kötüleşir sonra düzelir tuzağına</span><span class="char-style-override-17"> düşmüşsünüz. Korsikalı doktorun hiçbir şeyden anladığı yokmuş. Büyük ihtimalle tatil sezonunda bütün turistik yerlerde bulunan şu yardımcı hasta bakıcılardan biriydi.”</span></p>
				<p class="Normal para-style-override-16"><span class="char-style-override-17">Başka bir örnek alalım: Hiçbir çıkış yolu bulamayan bir CEO. Cirolar düşmüş. Satıcıların motivasyonu kalmamış. Pazarlama çalışmaları sonuç vermemiş. CEO, çaresizlik içinde bir danışman tuttu. Günde 5.000 euro’ya şirketi inceleyen danışman şu bulguyla geldi: “Satış departmanınızın vizyonu yok, markanız net bir yerde durmuyor. Çetrefilli bir durum. Sizin için düzeltebilirim. Ama bugünden yarına olmaz. Sorun karmaşık ve önlemler duyarlılık gerektiriyor. Düzelmeden önce cirolar daha da kötüleşecek.” CEO danışmanı işe aldı. Bir yıl sonra cirolar gerçekten de düştü. İkinci yılda da. Danışman her şeyin öngörüleri doğrultusunda ilerlediğinin altını çiziyordu tekrar tekrar. Üçüncü yılda cirolar düşmeye devam edince CEO danışmanı nihayet işten attı. </span></p>
				<p class="Normal para-style-override-16"><span class="char-style-override-18">Önce daha da kötüleşir sonra düzelir tuzağı, </span><span class="char-style-override-17">doğrulama eğiliminin bir türüdür. Alanından hiçbir şey anlamayan ya da kendinden emin olmayan bir uzman bu hileye başvurmakla akıllılık eder. İşler kötüleşmeye devam ederse öngörüleri doğrulanır. Beklenmedik şekilde düzelirse de müşteri memnun olur ve uzman bu iyileşmeyi kendi becerisinden sayabilir. Öyle ya da böyle –her şekilde haklı çıkar. </span></p>
				<p class="Normal para-style-override-16"><span class="char-style-override-17">Varsayalım bir ülkenin başkanı oldunuz ve ülkeyi nasıl yöneteceğinize dair zerre kadar fikriniz yok. Ne yaparsınız? Sizi “zorlu yılların” beklediğine dair kehanette bulunursunuz, vatandaşlarınızdan “kemer sıkmalarını” istersiniz ve ancak bu “çetin dönem”, “temizlenme”, “yeniden yapılanma” sonrasında bir iyileşme yaşanacağının sözünü verirsiniz. “Sancılı zamanların” ne kadar süreceğini ve ne kadar sancılı olacağını ise bilinçli olarak muallakta bırakırsınız. </span></p>
				<p class="Normal para-style-override-16"><span class="char-style-override-17">Bu stratejinin başarısının en iyi kanıtını Hıristiyanlık sunuyor: Dünya üzerindeki cennet gelmeden önce dünya yerle bir olmak zorunda. Felaket, tufan, yeryüzü ateşi, ölüm –bunlar büyük bir planın parçaları ve olmak zorundalar. Durum kötüleştikçe inançlı insanlar bunu kehanetin doğrulaması olarak, her düzelmeyi ise Tanrı’nın hediyesi olarak görecek. </span></p>
				<p class="Normal para-style-override-16"><span class="char-style-override-17">Sonuç: Biri “önce daha da kötüleşir, sonra düzelir” derse tehlike çanları çalmaya başlamalı. Ama dikkat: Gerçekten önce kötüleşip sonra düzelme gösteren durumlar da var. Kariyer değişikliği bazen zaman alır ve buradaki kötüleşme gelirin kesilmesiyle bağlantılıdır. Bir şirket departmanının yeniden örgütlenmesi süre ister. Ama bütün bu durumlarda, önlemlerin işe yarayıp yaramadığını oldukça çabuk görürsünüz. Kilometre taşları nettir ve denetlenebilir. Gözünüz onlarda olsun, gökyüzünde değil.</span></p>
				<p class="Normal para-style-override-16"/>
			</div>
		</div>
	</body>
</html>