<html xmlns="http://www.w3.org/1999/xhtml">
	<head>
		<title>4-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-14.html" xml:lang="tr-TR">
			<div class="story">
				<p class="anabaslik" id="toc_marker-15"><span>GERİ GÖRÜŞ ÖNYARGISI </span></p>
				<p class="anabaslik-alt"><span>Neden bir günlük tutmalısınız?</span></p>
				<p class="Normal para-style-override-18"><span class="char-style-override-17">Büyük amcamın günlüklerini buldum. Şansını film sektöründe denemek için 1932’de Lenzburg’dan Paris’e göç etmişti. Ağustos 1940’ta –Almanlar’ın Paris’i işgalinden bir ay sonra– şöyle yazmış: “Burada herkes Almanlar’ın senenin sonunda çekileceğine inanıyor. Alman subaylar da bana bunu doğruladı. Fransa ne kadar çabuk düştüyse, İngiltere de o kadar çabuk düşecek. Ve sonra nihayet Paris’teki eski günlük hayatımıza döneceğiz –Almanya’nın bir parçası olsak bile.”</span></p>
				<p class="Normal para-style-override-16"><span class="char-style-override-17">Bugün II. Dünya Savaşı ile ilgili bir tarih kitabını açtığınızda tamamen farklı bir hikâyeyle karşılaşırsınız. Fransa’nın dört yıl süren işgali katı bir savaş mantığını izliyor gibi. Geçmişe bakıldığında savaşın gerçek akışı bütün senaryolar arasında en muhtemel olanmış gibi görünüyor. Neden? </span><span class="char-style-override-18">Geri görüş önyargısının</span><span class="char-style-override-17"> kurbanı olduğumuz için. </span></p>
				<p class="Normal para-style-override-16"><span class="char-style-override-17">Bugün 2007’nin ekonomi tahminlerini okuduğunuzda, o zamanlar 2008 ila 2010 yılları için beklentilerin ne kadar olumlu olduğuna şaşırırsınız. 2008’de, finans piyasası içeriye doğru çöktü. Bu finans krizinin sebepleri sorulduğunda aynı uzmanlar kesin bir hikâyeyle yanıt veriyor: Greenspan döneminde parasal genişleme, ipoteklerin kabulünün rahatlığı, yozlaşmış derecelendirme kuruluşları, öz sermaye yönetmeliklerinin gevşekliği vs. Geriye bakıldığında finans krizi tamamen mantıklı ve zorunlu görünüyor. Ama yine de tek bir ekonomist –dünya genelinde onlardan yaklaşık bir milyon tane var– bile bu krizin kesin seyrini önceden söylemedi. Aksine, bir uzmanlar topluluğunun </span><span class="char-style-override-18">gerigörüş önyargısının</span><span class="char-style-override-17"> tuzağına bu derece düştüğü enderdir. </span></p>
				<p class="Normal para-style-override-16"><span class="char-style-override-18">Geri görüş önyargısı</span><span class="char-style-override-17"> en inatçı düşünce hatalarından biridir aslında. Onu </span><span class="char-style-override-18">ben-bunu-zaten-hep-biliyordum-fenomeni </span><span class="char-style-override-17">olarak tanımlamak gayet yerinde olur: Geriye dönüp bakıldığında her şey mantıklı bir gereklilik doğrultusunda ilerliyormuş gibi görünür.</span></p>
				<p class="Normal para-style-override-16"><span class="char-style-override-17">Şansı yaver gittiği için başarıyı yakalamış bir CEO, geriye dönüp baktığında başarısının olasılığını tarafsız bakışla olduğundan çok daha yüksek görür. Yorumcular Ronald Reagan’ın 1980’de Jimmy Carter’a karşı kazandığı büyük seçim zaferini sonradan anlaşılabilir, hatta kaçınılmaz buldu –oysa sandıklar açılmadan önceki birkaç güne kadar seçim sonuçları bıçak sırtındaydı. Ekonomi gazetecileri bugün Google’ın üstünlüğünün önüne geçilemez olduğunu yazıyor –oysa internetin başlangıcında, 1998’de bu tür bir gelecek öngörüsüyle karşılaşsalar hepsi gülüp geçerdi. Özellikle uç bir örnek daha vereyim: 1914’te Saraybosna’da tek bir merminin sonraki 30 yıl boyunca dünyanın tamamen altını üstüne getireceği ve 50 milyon insanın hayatına mal olacağı, geriye dönüp bakıldığında trajik ama akla uygun görünüyor. Her çocuk bunu okulda öğreniyor. Ama o zamanlar, 1914’te, kimse işlerin böylesine çığırından çıkmasından endişe etmezdi. Kulağa fazlasıyla absürd gelirdi. </span></p>
				<p class="Normal para-style-override-16"><span class="char-style-override-18">Geri görüş önyargısı</span><span class="char-style-override-17"> neden bu kadar tehlikelidir? Çünkü bu önyargı sebebiyle, geleceğe dair, aslında yapabildiğimizden daha iyi tahminler yaptığımızı sanırız. Bu bizi kibirli kılar ve hatalı kararlar almaya iter. Ve bunu özel “varsayımlarda” da yaparız: “Duydun mu? Slyvia ile Klaus ayrılmışlar. İlişkinin yürümesi mümkün değildi zaten, birbirlerinden o kadar farklılar ki.” Ya da: “Yürümesi mümkün değildi zaten, birbirlerine o kadar benziyorlar ki.” Ya da: “Yürümesi mümkün değildi zaten, sürekli dipdibelerdi.” Ya da: “Yürümesi mümkün değildi zaten, birbirlerinin yüzünü gördükleri yoktu.”</span></p>
				<p class="Normal para-style-override-16"><span class="char-style-override-18">Geri görüş önyargısı</span><span class="char-style-override-17"> ile savaşmak kolay değildir. Araştırmalar, bu önyargıyı bilen insanların da diğerleri kadar sık aynı tuzağa düştüğünü gösteriyor. O açıdan bu bölümü okuyarak zaman kaybettiniz. </span></p>
				<p class="Normal para-style-override-16"><span class="char-style-override-17">Ama yine de bilimsel deneyimden çok kişisel deneyimlerimden bir tüyo vereyim: Bir günlük tutun. Politikaya, kariyerinize, kilonuza, borsaya dair gelecek için öngörülerinizi yazın. Zaman zaman notlarınızı gerçek gelişmelerle karşılaştırın. Ne kadar kötü tahminlerde bulunduğunuza şaşacaksınız. Ve tarihi de bu gözle okuyun. Sonradan oluşan, kesif teorileri değil, o zamanlar yazılmış günlükleri, eski gazeteleri, o zamanın tutanaklarını okuyun. Bu size, dünyanın öngörülemez olduğunu çok daha iyi hissettirecektir.</span></p>
				<p class="Normal para-style-override-16"/>
			</div>
		</div>
	</body>
</html>