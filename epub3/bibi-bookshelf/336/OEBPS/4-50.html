<html xmlns="http://www.w3.org/1999/xhtml">
	<head>
		<title>4-50.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-50.html" xml:lang="tr-TR">
			<div class="story">
				<p class="anabaslik" id="toc_marker-51"><span>ACEMİ ŞANSI</span></p>
				<p class="anabaslik-alt"><span>Başlangıçta her şey iyi gidiyorsa dikkatli olun...</span></p>
				<p class="Normal para-style-override-18"><span class="char-style-override-17">Bir önceki bölümde </span><span class="char-style-override-18">ilişkilendirme yanılgısını</span><span class="char-style-override-17"> öğrendik –birbiriyle hiç alakası olmayan durumları birbirine bağlama eğilimi. Sırf Kevin arka arkaya üç kez denetim kurulu önünde parlak bir sunum yapmayı başardı ve her seferinde içinde yeşil puanlı donu vardı diye şanslı donlara inanmanın anlamı yok. </span></p>
				<p class="Normal para-style-override-16"><span class="char-style-override-17">Bu bölümde konumuz </span><span class="char-style-override-18">ilişkilendirme yanılgısının</span><span class="char-style-override-17"> oldukça karmaşık bir özel durumu: Geçmiş başarılarla (yanlış) bağlantılandırma. Kumarbazlar buna aşinadır, adına </span><span class="char-style-override-18">acemi şansı</span><span class="char-style-override-17"> derler. Bir oyunun ilk ellerinde kaybeden biri oyundan çekilme eğilimindedir, parayı götürenler ise devam etme eğiliminde. Şansı yaver gidenler ortalamanın üzerinde yeteneklere sahip olduklarına inanarak potu yükseltir –ve sonra da birdenbire şanssızlara dönüşürler, çünkü olasılıklar “normale dönmüştür”. </span></p>
				<p class="Normal para-style-override-16"><span class="char-style-override-18">Acemi şansı</span><span class="char-style-override-17"> ekonomide büyük rol oynar: A şirketi daha ufak olan B, C ve D şirketlerini satın alır. Şirket alımı her birinde kazanç getirir. Bu durum, holding yönetiminde şirket alımlarında pek becerikli olunduğu kanısını güçlendirir. İştahı kabaran A şirketi bunun üzerine çok daha büyük olan E şirketini de satın alır. Birleşmenin tam bir felaket olduğu ortaya çıkar. Gerçekçi bakışla bunu önceden kestirebilirlerdi, ama </span><span class="char-style-override-18">acemi şansı</span><span class="char-style-override-17"> gözlerini kamaştırdı.</span></p>
				<p class="Normal para-style-override-16"><span class="char-style-override-17">Aynı şey borsada da yaşandı. 90’ların sonunda, başlangıçtaki kazançlardan yola çıkarak birçok yatırımcı bütün birikimlerini internet hisselerine yatırdı. Kimileri bunun için kredi bile aldı. Ufak bir detayı gözden kaçırmışlardı: Başlangıçtaki şaşırtıcı kazançların kendi hisse senedi toplama becerileriyle hiçbir alakası yoktu. Piyasa zaten yükseliyordu. O süreçte para kazanmamak için düpedüz salaklık etmek gerekiyordu. Sonra fiyatlar düştüğünde bu insanların çoğu gırtlağa kadar borca battı. </span></p>
				<p class="Normal para-style-override-16"><span class="char-style-override-17">Aynı dinamikleri 2001’den 2007’ye kadar Amerika’daki emlak piyasası patlamasında gözlemlemek mümkündü. Diş hekimleri, avukatlar, öğretmenler, taksi şoförleri; evler satın alıp sonra da hemen daha yüksek bir fiyata satmak için işlerini güçlerini bıraktı. İlk büyük kazançlar onları haklı gösteriyordu, ama bunun elbette özel yetenekle bir alakası yoktu: Emlak piyasasındaki balon en beceriksiz amatör emlakçıya bile umulmadık miktarlar kazandırdı. Birçoğu daha da büyük villalar alıp satmak için borçlandı. Ve piyasa sonunda çöktüğünde şapa oturdular. </span></p>
				<p class="Normal para-style-override-16"><span class="char-style-override-18">Acemi şansı</span><span class="char-style-override-17"> dünya tarihinde de mevcut. Önceki zaferleri olmasa Napolyon ya da Hitler’in Rusya seferlerine girişeceğinden şüpheliyim. </span></p>
				<p class="Normal para-style-override-16"><span class="char-style-override-18">Acemi şansı</span><span class="char-style-override-17"> ne zaman yeteneğe dönüşür? Kesin bir sınır yok ama iki iyi ipucu var. Birincisi: Uzun süre boyunca diğerlerinden bariz şekilde daha başarılı olduğunuzda, işin içinde en azından yetenek olduğundan yola çıkabilirsiniz. Ancak asla emin olamazsınız. İkincisi: İşin içinde ne kadar çok insan varsa, birinin sırf şansla uzun süre boyunca başarılı olma olasılığı o kadar yüksektir. Belki de o biri sizsinizdir. Bir piyasada yalnızca 10 rakibiniz varken başı çekmeyi başarırsanız, bu yeteneğinize dair belirli bir göstergedir. Ama 10 milyon rakibinizin olduğu bir piyasada (örneğin finans piyasasında) başarı sizi daha az gururlandırmalıdır. Bu durumda, yalnızca çok şanslı olduğunuz düşüncesinden yola çıkın. </span></p>
				<p class="Normal para-style-override-16"><span class="char-style-override-17">Öyle ya da böyle, kararınızı verirken sabırlı olun. </span><span class="char-style-override-18">Acemi şansı</span><span class="char-style-override-17"> felakete sürükleyebilir. Kendi kendinizi kandırmanıza karşı donanımlı olmak için bilimciler gibi ilerleyin: Varsayımlarınızı test edin. Onların yanlışlığını kanıtlamaya çalışın. İlk romanım </span><span class="char-style-override-18">Otuz Beş</span><span class="char-style-override-17">’i yazıp bitirdiğimde onu tek bir yayınevine, Diogenese’e yolladım. Hemen kabul edildi. Bir anlığına kendimi bir dâhi gibi hissettim, olağanüstü bir edebiyat olayıymış gibi (Diogenes’e kendiliğinden yolladığınız bir eserin yayınlanma şansı yaklaşık 15.000’de 1’dir). Yayınevinin sözleşmesini imzalandıktan sonra, romanımı –sırf test etmek için– 10 başka büyük yayınevine daha yolladım. Hepsinden ret cevabı geldi. “Dâhi-varsayımımın” yanlış olduğu kanıtlandı –benim de tekrar ayaklarım yere basmaya başladı.</span></p>
			</div>
		</div>
	</body>
</html>