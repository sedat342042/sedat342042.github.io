<html xmlns="http://www.w3.org/1999/xhtml">
	<head>
		<title>4-15.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-15.html" xml:lang="tr-TR">
			<div class="story">
				<p class="anabaslik" id="toc_marker-16"><span>ŞOFÖR BİLGİSİ</span></p>
				<p class="anabaslik-alt"><span>Gazetecileri neden ciddiye almamalısınız?</span></p>
				<p class="Normal para-style-override-18"><span class="char-style-override-17">1918 yılında Fizik dalında Nobel Ödülü alan Max Planck  Almanya’yı dolaşarak bir nevi turneye çıktı. Nereye davet edilse kuantum fiziği hakkında aynı konuşmayı yapıyordu. Zamanla şoförü konuşmayı artık ezberlemişti. “Profesör Planck, hep aynı konuşmayı yapmaktan sıkılmış olmalısınız. Münih’teki konuşmanızda sizin yerinize bu görevi üstlenmeyi teklif ediyorum. Siz de benim şoför şapkamı takıp en ön sırada oturursunuz. İkimiz için de değişiklik olur.” Bu fikri çok eğlenceli bulan Planck kabul etti. Böylece şoför, seçkin bir izleyici topluluğunun önünde, kuantum fiziği hakkındaki o uzun konuşmayı yaptı. Ardından bir fizik profesörü soru yöneltti. Şoför şöyle yanıtladı: “Münih gibi ilerici bir şehirde böylesine basit bir soruyla karşılaşacağımı hiç düşünmezdim. Bu soruyu cevaplamasını şoförümden rica ediyorum.”</span></p>
				<p class="Normal para-style-override-16"><span class="char-style-override-17">Planck’ın bu hikâyesini dünyanın en başarılı yatırımcılarından bir olan Charlie Munger’den aldım. Munger’e göre, iki tür bilgi vardır. Birincisi gerçek bilgidir. Bu, bilgilerini zaman ve zihinsel çaba harcayarak edinen insanlarda bulunur. Diğeri ise </span><span class="char-style-override-18">şoför bilgisidir</span><span class="char-style-override-17">. Munger’in hikâyesindeki anlamındaki şoförler, biliyormuş gibi yapan insanlardır. Bir gösteriyi sergilemeyi öğrenmişlerdir. Belki sesleri harika ya da dış görünüşleri inandırıcıdır. Ama aktardıkları bilgilerin içi boştur. İkna edici şekilde boş laflar savururlar. </span></p>
				<p class="Normal para-style-override-16"><span class="char-style-override-17">Ne yazık ki, gerçek bilgiyi </span><span class="char-style-override-18">şoför bilgisinden</span><span class="char-style-override-17"> ayırt etmek giderek zorlaşıyor. Gazeteciler örneğin. Gerçekten sağlam bilgi edinmiş bazı gazeteciler var. Onlar genellikle eski nesilden; yılların birikimiyle, sınırları belli konu alanlarında uzmanlaşmış gazeteciler. Meselelerin karmaşıklığını kavrayabilmek ve gösterebilmek için ciddi çaba harcayan insanlar. Çeşitli olayları ve istisnaları açıklığa kavuşturan, genellikle uzun olmaya meyilli yazılar kaleme alırlar. </span></p>
				<p class="Normal para-style-override-16"><span class="char-style-override-17">Gazetecilerin çoğunluğu ne yazık ki şoför kategorisine giriyor. Kısacık zaman zarfında herhangi bir konu hakkında şapkadan tavşan çıkaran sihirbazlar gibi, yazılar yazıveriyor veya daha da iyisi, internetten buluveriyorlar. Metinleri tek taraflı, kısa ve –</span><span class="char-style-override-18">şoför bilgisinin</span><span class="char-style-override-17"> telafisi olarak– alaycı. </span></p>
				<p class="Normal para-style-override-16"><span class="char-style-override-17">Bir işletme ne kadar büyükse CEO’sundan o kadar şov yeteneği –diğer tabirle iletişimsel yeterlilik– beklenir. Sessiz, sakin, dik kafalı ama ciddi bir çalışan, en azından en üst kademede mümkün değildir. Yatırımcılar ve ekonomi habercileri, belli ki bir şovmenin daha iyi sonuçlar sağladığına inanıyor –ki elbette kazın ayağı böyle değil. </span></p>
				<p class="Normal para-style-override-16"><span class="char-style-override-17">Charlie Munger’in ortağı Warren Buffett harikulade bir tabir kullanıyor: “Circle of Competence”. Türkçesi’yle, “Yeterlilik çemberi”. Bu çemberin içinde kalan şeyleri insan profesyonel anlamda anlar. Dışındakileri ise hiç anlamaz ya da sadece kısmen anlar. Buffett’in hayatındaki ilke şudur: “Yeterlilik çemberinizi bilin ve içinde kalın. Bu çemberin ne kadar büyük olduğu öyle çok önemli değildir. Ama çemberin çizgilerinin tam olarak nereden geçtiğini bilmek müthiş önemlidir.” Charlie Munger üzerine ekleme yapar: “Yeteneklerinizin neler olduğunu keşfetmelisiniz. Şansınızı yeterlilik çemberinizin dışında denediğinizde berbat bir kariyeriniz olacaktır. Bunun neredeyse garantisini verebilirim size.” </span></p>
				<p class="Normal para-style-override-16"><span class="char-style-override-17">Sonuç: </span><span class="char-style-override-18">Şoför bilgisine</span><span class="char-style-override-17"> güvenmeyin. Şirket sözcülerini, şovmenleri, gazetecileri, gevezelik edenleri, boş söz üretenleri, beylik lafların işportacılarını gerçekten bilgi sahibi olanlarla karıştırmayın. Onları nasıl mı ayırt edersiniz? İşaret çok açıktır aslında. Gerçekten bilgi sahibi olanlar ne bildiklerinin –ve ne bilmediklerinin– farkındadır. Bu çapta biri kendi yeterlilik çemberinin dışındaysa, ya hiçbir şey söylemez ya da “Bunu bilmiyorum” der. Bu cümleyi utanmadan, hatta belirli bir gururla telaffuz eder. </span><span class="char-style-override-18">Şoförlerden</span><span class="char-style-override-17"> çok laf duysanız da bu cümleyi asla duymazsınız.</span></p>
			</div>
		</div>
	</body>
</html>