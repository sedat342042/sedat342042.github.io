<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çaresaz</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">5</h1>
			<h2 class="baslik1">Çift kadınlı ev</h2>
			<p>İki hafta zarfında<a class="si-noteref epub-type_noteref" href="#f213" id="ref_f213">213</a> Sabiha Hanım geliyor, Mediha ile beraber yukarıki odaların tanzimi<a class="si-noteref epub-type_noteref" href="#f214" id="ref_f214">214</a> için çalışıyorlar ve Mediha da fikir veriyordu. İki odanın nihayetindeki dar odaya bir banyo ve duşu da Mediha yaptırdı. Gerçi aşağıki katta hamam var idiyse de, yeni evliler için inip çıkmak zor olacaktı. Bu şeylerde Selçuk yine Mediha’ya yardım ediyordu.</p>
			<p>Nikâh gününün arifesinde<a class="si-noteref epub-type_noteref" href="#f215" id="ref_f215">215</a> Mediha, Münir’in seyahat çantasını da hazırladı. Bu günlerde Mediha imkân derecesinde<a class="si-noteref epub-type_noteref" href="#f216" id="ref_f216">216</a> Münir ile yalnız kalmaktan ve onunla konuşmaktan kaçınıyordu. Fakat tavrındaki<a class="si-noteref epub-type_noteref" href="#f217" id="ref_f217">217</a> dostluk değişmemişti. Bu günlerde Paşa da ikide bir geliyor, şayet Mediha derste değilse onunla uzun uzun konuşmaktan haz duyuyordu.</p>
			<p>— Bizim çiftler seyahatte iken ne olur arada bir bize gelsenize, Çaresaz Hanım!</p>
			<p>— Memnuniyetle, Paşam.</p>
			<p>Şimdi artık manevî mesuliyet<a class="si-noteref epub-type_noteref" href="#f218" id="ref_f218">218</a> ve itiyadı<a class="si-noteref epub-type_noteref" href="#f219" id="ref_f219">219</a> sadece Münir’in annesine inhisar etmiyor<a class="si-noteref epub-type_noteref" href="#f220" id="ref_f220">220</a>, biraz da Şehnaz’ın babasına gidiyordu.</p>
			<p>Büyükhanım nikâha gidemeyeceği için, Mediha da o gün evden ayrılmayacaktı. Resmî dairede nikâhları kıyıldıktan sonra Münir ile Şehnaz, Galata rıhtımında Akdeniz için tuttukları bir kamaraya girdiler. Şehnaz gelin kıyafeti ile kapıda dizilen arabaların ilkine binmeden önce Münir’in annesine vedaya geldi. Mediha ona yolda okuyabilmesi için bir iki kitap hediye etti. Münir’e de yeni gömlek ve pijamalar almıştı. Onlar ayrılır ayrılmaz Mediha talebesiyle meşgul olmaya başladı. Hatta gelin, Mediha’nın elini talebenin önünde öptü. Münir işte o an kalbine bir ok gibi saplanmış bir günah hissiyle kıvrandı. O gün de böyle geldi, geçti.</p>
			<p>Mediha o akşam Münir’in annesini yatırırken dedi ki:</p>
			<p>— Anneciğim, bizim çift Akdeniz’den döndükten sonra ben de Nikolakilerle Şile’de bir hafta vakans<a class="si-noteref epub-type_noteref" href="#f221" id="ref_f221">221</a> yapmak istiyorum. Münir ile karısı sana bakarlar. Bacı da seni geceleri oyalar.</p>
			<p>İhtiyar kadın Mediha’nın o ilk hafta evde bulunmak istememesini tabiî<a class="si-noteref epub-type_noteref" href="#f222" id="ref_f222">222</a> bulmakla beraber, bir çocuk gibi ağladı.</p>
			<p>— Git, yavrum, beni düşünme. Fakat bil ki, bu ev sensiz perişan olacaktır.</p>
			<p>— Bir şey olmaz, anneciğim. Ben Hoşkadem’e bir haftalık ihtiyaç ve işler için bir program yapar veririm. Döndüğüm zaman artık sana da, bana da gelin hanım bakar.</p>
			<p>Hakikat halde, Münir ile Şehnaz’ın döndükleri gün Mediha, Nikolakiler ile birkaç saat evvel Şile’ye seyahate gitmiş bulunuyordu. Münir henüz Mediha’nın bu seyahatinden haberdar değildi. Münir ile Şehnaz Büyükhanım’ın elini öptükten sonra odadan çıkarken Büyükhanım Münir’i alıkoydu:</p>
			<p>— Münir, Çaresaz bugün bir haftalık vakans yapmak için Şile’ye gitti. Sen beni yalnız bırakmazsın.</p>
			<p>Münir hayretle:</p>
			<p>— Ama bana bir şey söylememişti.</p>
			<p>— Senden izin almaya mecbur mu?</p>
			<p>— Senden izin almış ya, yeter anneciğim. Ben soyunup gelirim.</p>
			<p>Akdeniz seyahati bu çift için hakikaten bir balayı olmuştu. İkisi de neşeli dönmüşlerdi. Fakat Şehnaz yeşil köşke ayak basar basmaz üstüne bir gölgenin çöktüğünü hissetti. Münir’in üstüne çöken gölge ise bambaşka mahiyetteydi<a class="si-noteref epub-type_noteref" href="#f223" id="ref_f223">223</a>. Odasında süratle<a class="si-noteref epub-type_noteref" href="#f224" id="ref_f224">224</a> soyunup annesinin yanına gideceğini söylediği zaman Şehnaz dedi ki:</p>
			<p>— Nereye, bizim Mediha Abla’nın kapısı kapalı, nafile<a class="si-noteref epub-type_noteref" href="#f225" id="ref_f225">225</a> aşağı inme.</p>
			<p>— O, Şile’ye gitmiş. Seninle annemi yalnız bırakmayalım.</p>
			<p>— Tam zamanını bulmuş, ben şimdi biraz dinlendikten sonra babama gideceğim. Sen de gelmez misin?</p>
			<p>— Sen döndükten sonra.</p>
			<p>— Demek nöbet tutacağız?</p>
			<p>— Bizim Çaresaz yokken annem çok sinirli olur, onu bırakamayız.</p>
			<p>Şehnaz içinden, “Çaresaz’ın kalesi annen” diye geçirdi ise de bir şey söylememeyi uygun buldu. Ama on beş gün süren saadet<a class="si-noteref epub-type_noteref" href="#f226" id="ref_f226">226</a> güneşinin ışığı üstünde bir bulut hasıl olduğunu<a class="si-noteref epub-type_noteref" href="#f227" id="ref_f227">227</a> hissetti. Gerçi her çift ne kadar mesut olurlarsa olsunlar mizâclarında<a class="si-noteref epub-type_noteref" href="#f228" id="ref_f228">228</a> tabiî<a class="si-noteref epub-type_noteref" href="#f229" id="ref_f229">229</a> olan başkalıklardan türlü münakaşalar<a class="si-noteref epub-type_noteref" href="#f230" id="ref_f230">230</a> olabilir, fakat bunların ikisinin de içini yiyen Çaresaz’dı. Yani bir üçüncü şahsın kudretli elâ gözleriydi.</p>
			<p>Münir’e Çaresaz’sız ev bomboş geldi. Sonra evin idaresi eskisi gibi belki yürümeyecekti. Hayat arabalarına bir başka at koşulmuş, araba sarsıntı içindeydi. Aynı zamanda Şehnaz biraz rahatsız olan babasına ve evdeki aksiliklerden kurtulmak için tüccarlara sık sık gidiyordu. O haftanın sonunda Münir’in de izni bitmiş olacağından bir taraftan annesini düşünüyor, bir taraftan da hiç bir zaman bu kadar yokluğunu duymadığı Mediha’yı özlüyordu. Onun kapalı kapısının önünden geçerken içi sızlıyor, içini boşaltacak kimse olmaması onu daha da aksi yapıyordu. Mediha’nın gelmesini bekledikleri pazar günü Münir banyosunu yapıp traş olurken bir takım şarkılar mırıldanıyor, Şehnaz ile şakalaşıyordu. Bu, Şehnaz’ı bütün bütün şüpheye düşürüyordu. Titizliği de gittikçe artıyordu. Münir’in annesi odasında durmadan:</p>
			<p>— Ah Çaresaz, Çaresaz, diye inliyordu.</p>
			<p>Akşam olup da Mediha dönmeyince ana-oğulun da neşeleri kaçtı. Münir uyumuyor, annesini bahane ederek mütemadiyen<a class="si-noteref epub-type_noteref" href="#f231" id="ref_f231">231</a> odadan çıkıyor, tekrar odaya dönmeden önce durmadan sofada dolaşıyordu. Ah o gelse, onun masasının karşısında oturup biraz içini dökse!</p>
			<p>Ertesi sabah tekrar itina ile hazırlanmalar ve beklemeler. Mediha yerine postadan onun imzasıyla bir kart geliyor. Münir adına yazılan birkaç satırda üç dört gün daha kalacağını, orada yazmaya değer canlı bir konu bulduğunu, annesine kendisini aratmamalarını söylüyordu.</p>
			<p>O akşam Selçuk geldi. İki gün için o da Şile’ye gitmiş. Mediha’nın çok memnun olduğunu, sıhhatinin<a class="si-noteref epub-type_noteref" href="#f232" id="ref_f232">232</a> düzeldiğini anlattı. Münir dişlerini gıcırdatarak:</p>
			<p>— Gebersin, bizi böyle bırakmak ve bekletmek günah değil mi, diye söylendi.</p>
			<p>Perşembe akşamı ay, bahçenin yeşilliklerini beyaz nuruyla<a class="si-noteref epub-type_noteref" href="#f233" id="ref_f233">233</a> yaldızladığı vakit Münir ağaçların altında dolaşıyordu. Şehnaz da kocasının Mediha’yı beklediğini sezerek, Hoşkadem’in oda penceresinden onu gözetliyordu. Nihayet kapıda bir araba durdu ve Mediha lacivert kostümü ile elinde çantası, içeri girdi. Münir koşarak boynuna sarıldı. Kocasının bu tehalük<a class="si-noteref epub-type_noteref" href="#f234" id="ref_f234">234</a> ve heyecanını pencereden gören Şehnaz kendi kendine, “imam nikâhlı, yahut nikâhsız, bu karı mutlak Münir’in metresi” diyordu.</p>
			<p>Münir, Mediha’nın çantasını alıp bir eliyle de koluna girerek köşke doğru onu sürüklerken:</p>
			<p>— Seni gelecek diye biz yemek bile yemedik, haydi sofraya, dedi.</p>
			<p>— Yoo, evvelâ annemi bir göreyim.</p>
			<p>Mediha çantasını anahtarla açtığı odasına bırakarak yukarıya bir gazal<a class="si-noteref epub-type_noteref" href="#f235" id="ref_f235">235</a> gibi sıçrayarak çıkarken Münir arkasından koşuyor.</p>
			<p>— Ne olur, odanda beş dakika konuşalım, diye sesleniyordu.</p>
			<p>Mediha cevap vermeden merdivenlerden çıkarken, Hoşkadem’in odasından çıkmış olan Şehnaz da Münir’in kolunu yakalamıştı.</p>
			<p>— Bu ne tehalük ve tahassür<a class="si-noteref epub-type_noteref" href="#f236" id="ref_f236">236</a> Hâkim Bey!... Sizin meslekte adamlara soğukkanlılık yaraşır.</p>
			<p>— Ama bizim Çaresaz geldiği zaman... Kıskanma, onun yeri başka seninki başka... O bir kardeş, bir ruh arkadaşı...</p>
			<p>Şehnaz sözünü kesti:</p>
			<p>— Ben neyim?</p>
			<p>Münir birdenbire dönerek, Şehnaz’ı kollarının arasına aldı:</p>
			<p>— Sen sevgilim, nazlıların şahı, diyerek onu kucaklayıp sofaya çıkardı.</p>
			<p>Şehnaz ne anlaşılmaz insan muammasının<a class="si-noteref epub-type_noteref" href="#f237" id="ref_f237">237</a> eline düştüğünü düşünürken, birdenbire tekrarlanan balayı havasının Mediha’nın sayesinde olması da içini kemiriyordu.</p>
			<p>Şimdi Mediha ihtiyar hanımın odasında:</p>
			<p>— Anneciğim, anneciğim.</p>
			<p>— Çaresazım, Çaresazım!</p>
			<p>İhtiyar hanımla sarmaş dolaş. Sonra odadan çıkıp merdivenden Hoşkadem’e sesleniyor:</p>
			<p>— Bacı, Bacı sen onların yemeğini ver, annemin yanında onun yemeğinden yerim.</p>
			<p>Biraz sonra Şehnaz ile Münir geldiler. Şehnaz’ın soğuk tavrının farkına varmış olmakla beraber Mediha bir şey belli etmeden onun boynuna sarıldı. Şehnaz acı acı gülerek:</p>
			<p>— Münir’in öpücüklerine benim yanağımda mı cevap veriyorsun?</p>
			<p>— Evet, Şehnaz’cığım. O kadar evi göreceğim gelmiş ki! Gel seni bir daha öpeyim.</p>
			<p>Bacı, elinde tepsi ile girdi. Şehnaz’a:</p>
			<p>— Sizin yemeğiniz sofrada, dedi.</p>
			<p>Onlar aşağıya indikten sonra, Mediha, Büyükhanım’ın ne kadar zayıflamış olduğunun farkına vardı. Demek Mediha olmasa ihtiyar ölecek!</p>
			<p>— Anneciğim, seni bir daha, hatta oğlunla ve gelininle de olsa bırakıp geceleri gitmem, diyerek kadını avuttu.</p>
			<p>Yeşil köşkün sakin hayatı artık karışmıştı. Hayatları bir türlü intizama<a class="si-noteref epub-type_noteref" href="#f238" id="ref_f238">238</a> girmiyordu. Bereket versin, Mediha geldikten iki gün sonra yani cumartesi günü derslerine başladı. Aynı zamanda, vakit buldukça ekseri<a class="si-noteref epub-type_noteref" href="#f239" id="ref_f239">239</a> geceleri, “Bir Balıkçının Hayatı” diye Şile’de tasarladığı hikâyeyi yazıyordu. Hakikat halde, orada bir balıkçı ile ahbap olmuş, Karadenizli olan o hoş adam bazan deniz kenarında, bazan da balık kayığında hayatını Mediha’ya anlatmıştı. Mediha ruh bakımından balıkçıyı ve onun sevgilisini yaşatıyordu. Evli bir adam olan balıkçı bir kıza âşık olmuş. Kızı kendisine vermiyorlarmış. O da kıvranıyormuş, kaçırmak için bin bir çare düşünüyormuş.</p>
			<p>Diğer taraftan Mediha evin öteki sakinlerine<a class="si-noteref epub-type_noteref" href="#f240" id="ref_f240">240</a> sükûn<a class="si-noteref epub-type_noteref" href="#f241" id="ref_f241">241</a> getirmiş olmakla beraber, Şehnaz’ın içini alt üst etmişti. Kocasıyla yatıp uyudukları zaman, Münir mutlak bir aralık odadan çıkıyor, yavaş yavaş aşağı iniyordu. Tabiî, Şehnaz da hemen ayaklarının ucuna basa basa Mediha’nın odasının kapısına iniyor, kulağını kapıya dayayıp içeriyi dinliyordu. Bir defasında birdenbire kapıyı itip içeriye baktı. Elektrik lambası yanıyor, Mediha masanın başında bir şeyler yazıyor, Münir de karşısında hayran hayran onu seyrediyordu. Karısını görünce:</p>
			<p>— Sen de gel Şehnaz, oturalım. Çaresaz bir roman yazıyor.</p>
			<p>Mediha hemen ayağa kalkarak, Şehnaz’a:</p>
			<p>— Rica ederim, Şehnaz, kocanı al götür, sizler benim zihnimi<a class="si-noteref epub-type_noteref" href="#f242" id="ref_f242">242</a> karıştırıyorsunuz, dedi.</p>
			<p>Bundan sonra uzunca bir zaman Münir aşağıya inmedi. Fakat artık uyuyamaz olmuştu. Bu hal üç ay kadar sürdü. Bu aralık Şehnaz’a garip baş dönmeleri ve bulantılar geliyordu. Anlaşılan bunlar aş erme belirtileri idi. Tabiî olarak kadının hırçınlığı artmıştı. Bu vaziyet<a class="si-noteref epub-type_noteref" href="#f243" id="ref_f243">243</a>, ihtiyar hanımı belki bir torun sahibi olmak ümidiyle Şehnaz’a azıcık ısındırdı. Mediha da bundan istifade ederek aşağıda biraz daha rahat çalışıyordu. Fakat Büyükhanım ne olursa olsun Mediha’sız yapamıyor, onu yukarıya çağırıyor, yanında tutabileceği kadar tutuyordu.</p>
			<p>Münir’in kulakları da tetikte idi. Mediha’nın yukarı çıktığını sezer sezmez, Şehnaz’ı bırakıp ansızın anasının odasına gidiyordu. Şehnaz da her defasında dişlerini gıcırdatarak:</p>
			<p>— Aşağıya kabul etmiyor diye yukarıya çıkınca kendinden geçiyorsun, diye bağırıyordu. Münir de:</p>
			<p>— Mütemadiyen<a class="si-noteref epub-type_noteref" href="#f244" id="ref_f244">244</a> kusan bir kadının yanında durmak pek hoş değil, benim de midem bulanıyor, diyerek odadan ayrılıyordu.</p>
			<p>Nihayet, Dr. Hayrettin bir gün Büyükhanım için geldiği vakit Şehnaz’ı da muayene etmiş, mutlak bir jinekolog getirmelerini tavsiye etmişti. Mütehassıs<a class="si-noteref epub-type_noteref" href="#f245" id="ref_f245">245</a> doktor gelip Şehnaz’ı muayene ettikten sonra bir ikinci didişme safhası<a class="si-noteref epub-type_noteref" href="#f246" id="ref_f246">246</a> açılmıştı. Çünkü doktor çocuğun alınması lâzım geldiğini söylemiş, Şehnaz da bunu Mediha’nın tesirine atfederek<a class="si-noteref epub-type_noteref" href="#f247" id="ref_f247">247</a> son derece hırslanmıştı. Aynı zamanda Münir’in baba olmak ihtimaline karşı kayıtsızlığı ve karısının yanında pek az durması Şehnaz’ın içindeki şüpheye kuvvet veriyordu. Nihayet Şehnaz’ı ameliyat etmek için Zeynep Kâmil Hastanesi’ne kaldırdılar. Yanında kocası kalmıyor, Şehnaz da evde olan ve olmayan bir takım Münir-Mediha münasebetleri<a class="si-noteref epub-type_noteref" href="#f248" id="ref_f248">248</a> tahayyül ediyor<a class="si-noteref epub-type_noteref" href="#f249" id="ref_f249">249</a> ve Münir’in yüzüne:</p>
			<p>— O kadının emriyle çocuğu aldırdın, diye bağırıyordu.</p>
			<p>Eve geldikten sonra, bu defa Mediha’ya karşı pek soğuk davranıyor ve az konuşuyordu. İhtiyar hanım da oğluna:</p>
			<p>— Bir çocuk doğurmaya bile kabiliyeti<a class="si-noteref epub-type_noteref" href="#f250" id="ref_f250">250</a> yok. Eğer Çaresaz’ı kırmasaydın kimbilir kaç çocuk doğururdu, diye başına kakıyordu.</p>
			<p>Bereket versin, bu ev geçimsizliği arasında Mediha’nın dersleri ve yazıları onu biraz avutuyordu. Yoksa, ihtiyar hanımı dahi bırakarak Nikolakilerin yanına gitmeyi zaman zaman kuruyordu. Bununla beraber, bu düşünce onu rahatsız ediyor, on küsur yıldır içinde yaşadığı bir ev ve bugünkü haline getirmek için sarfettiği emek, çok sevdiği bahçe sonra da belki Münir, evet, Münir onu buraya bağlayan belki en kuvvetli zincirdi. Bunları şuuraltından<a class="si-noteref epub-type_noteref" href="#f251" id="ref_f251">251</a> hissediyor ve Münir’i ebediyen<a class="si-noteref epub-type_noteref" href="#f252" id="ref_f252">252</a> bir başka kadına bağlanmış saydığı için bu nokta üzerinde pek öyle durmuyordu. Acaba Münir hasta olsa, herhangi bir felâkete düşse, Şehnaz, Mediha’nın yaptığını yapabilir miydi? Çok şükür, elindeki roman, talebeler, ihtiyar hanım ve Münir’in bazı geceler, kendisi masa başındayken gelip karşısına oturması, baş başa konuşmaları onu teskin ediyordu.<a class="si-noteref epub-type_noteref" href="#f253" id="ref_f253">253</a></p>
			<p>Hemen hemen iki yıl, ötekilerin bariz<a class="si-noteref epub-type_noteref" href="#f254" id="ref_f254">254</a>, Mediha’nın da saklı ve daimî olmayan huzursuzluğu devam etti. İki yıl sonunda Şehnaz yine gebe kaldı. Bu defa da yine aş ermenin içinde maddî manevî kıvranması, zihninde mevcut olan veya olmayan vaziyetleri tahayyül etmesi<a class="si-noteref epub-type_noteref" href="#f255" id="ref_f255">255</a>, onları açığa vurması başladı.</p>
			<p>Mediha’nın gebelik ilerlemeden, yine doktorun fikrini almak lâzım geldiğini söylemesi artık Şehnaz’ın kafasında birinci ameliyatın Mediha’nın ilhamı<a class="si-noteref epub-type_noteref" href="#f256" id="ref_f256">256</a> ile olduğuna dair şüpheleri mutlak bir kanaat<a class="si-noteref epub-type_noteref" href="#f257" id="ref_f257">257</a> haline soktu. Bu defa doktor ameliyat teklif etmedi. Gülerek:</p>
			<p>— İnşaallah hayırlı bir doğum yapacaksınız, dediği zaman odada ayakta duran kocasıyla Mediha’ya büyük bir zafer kazanmış kahraman bir kumandan gibi bakıyordu. Ne tuhaf, Münir bu devrede Şehnaz’ın arzularını yerine getirmese dahi, baba olmaktan büyük bir saadet duyduğunu göstermiyordu. Bu defaki gebelik de en çok ihtiyar hanımla Paşa’yı alâkadar ediyordu<a class="si-noteref epub-type_noteref" href="#f258" id="ref_f258">258</a>.</p>
			<p>Mediha, Şehnaz’ın bu ikinci gebelik zamanında cumartesi akşamları Büyükhanım’dan izin alarak Nikolakilere gidiyor, pazarı onlarla geçiriyordu. Artık yukarıki kata tamamen sahip olmuş, döşeme işini de Madam’a bırakmıştı.</p>
			<p>Mediha’nın orada olduğu pazar günleri öğleden sonra Münir de geliyordu. Onun da Nikolakiler ile münasebetleri<a class="si-noteref epub-type_noteref" href="#f259" id="ref_f259">259</a> ilerlemiş, dost olmuşlardı. Mediha da birlikte dört kişi çaylarını içtikten sonra, Abbas Ağa Korusu’nda dolaşıyorlar, biraz sonra da Mediha ile Münir yeşil köşke dönüyordu. Fakat ikisi beraber eve girmiyordu. Münir:</p>
			<p>— Benim pazarları seninle beraber olduğumu hissederse derimi yüzer, demişti.</p>
			<p>Yeni bir münakaşa açmamak için, Münir, ya Paşa’ya ya tüccarlara gider, Mediha da yalnızca dönüp Büyükhanım’ın yanına çıkardı. Büyükhanım ne de olsa bir torun getirecek olan Şehnaz’a biraz daha ısınmış gibiydi. Ne yazık ki, doğumu göremedi. Bir ay önce rahmet-i rahman’a kavuştu<a class="si-noteref epub-type_noteref" href="#f260" id="ref_f260">260</a>.</p>
			<p>Bu ölüm Şehnaz, Mediha ve Münir’in içinde başka başka tepkiler yarattı.</p>
			<p>Şehnaz dürüst davrandı, kocasını teselli etmeye çalıştı. Fakat kafasının bir köşesinde zincirleri gevşemiş bir mahpus<a class="si-noteref epub-type_noteref" href="#f261" id="ref_f261">261</a> hissi vardı. Artık Çaresaz’ın yeşil köşkte oturmasına âmil<a class="si-noteref epub-type_noteref" href="#f262" id="ref_f262">262</a> başlıca sebep ortadan kalkmıştı. Düşünüyordu ki, Büyükhanım ortadan kaybolunca Mediha evin hâkim-i mutlakı<a class="si-noteref epub-type_noteref" href="#f263" id="ref_f263">263</a> gibi bir vaziyet<a class="si-noteref epub-type_noteref" href="#f264" id="ref_f264">264</a> alacak, Şehnaz da hemen harekete geçecek, Mediha’nın köşkten çekilmesi için Münir üzerinde yavaş yavaş tazyik yapacak<a class="si-noteref epub-type_noteref" href="#f265" id="ref_f265">265</a>. Ama talebeleri? Aman onlar da Mediha nereye gitse ardından koşarlardı. Fakat bu yaz günleri biraz çekmeli.</p>
			<p>Çaresaz:</p>
			<p>Artık köşkte kalmak istemezse Yıldız’a taşınabilir. Talebe meselesinin halli<a class="si-noteref epub-type_noteref" href="#f266" id="ref_f266">266</a> kolay. Bunu yapmak lâzım, çünkü ihtiyar hanım ortadan kalkınca Şehnaz, onun da çekilmesi için kimbilir Münir’e ne kadar tazyik edecek<a class="si-noteref epub-type_noteref" href="#f267" id="ref_f267">267</a>.</p>
			<p>Münir:</p>
			<p>Annesinin ölümü onu çok sarsmış. Aynı zamanda Çaresaz sadece ihtiyar yaşadıkça yeşil köşkü terk etmemeye söz vermişti. Demek ki, hangi dakika isterse köşkten çekilebilir. Aman Allah, Münir onsuz nasıl yaşar?</p>
			<p>Çok geçmeden Şehnaz, Mediha’nın oradan ayrılması için kocasını yavaş yavaş sıkıştırmaya başladı. Köşke Sabiha Hanım’ı alırlar, evin idaresini ona havale ederler<a class="si-noteref epub-type_noteref" href="#f268" id="ref_f268">268</a>, vesaire vesaire...</p>
			<p>Bu konuya dair imalarını Münir işitmezlikten geliyordu. Fakat Şehnaz’ın biraz da gebeliğin verdiği tabiî olmayan hırçınlığı gittikçe artıyordu. Mediha çocuk takımları hazırlarken dişlerini gıcırdatıyor:</p>
			<p>— Ondan kurtulacağım galiba, diye inliyordu.</p>
			<p>Münir’in annesi öleli bir ay olmuş. Şehnaz’ın doğurması da nihayet bir buçuk ay zarfında bekleniyordu. Mediha hâlâ yeşil köşkün hâkimi!...</p>
			<p>— Ne var, ağrın mı tuttu? Daha doğuma epeyce var, en az bir ay.</p>
			<p>— Peki, peki, ama seninle ciddi konuşalım bir.</p>
			<p>— Olur.</p>
			<p>— Mediha Abla’nın buradan gideceğine dair bir emare<a class="si-noteref epub-type_noteref" href="#f269" id="ref_f269">269</a> yok.</p>
			<p>— Sana bir zararı var mı? Bilâkis bu kadar işi arasında çocuk takımları bile dikiyor.</p>
			<p>— Ben onun dikeceği takımları çocuğuma giydirmem. Hem sana söyleyeyim, ben doğurmadan evvel o buradan gitmeli.</p>
			<p>— Bu kadar aceleye lüzum yok. Ev bulması lâzım. Sonra annemin ölümünün kırkıncı gününde mevlût var. Onu ancak Mediha hazırlayabilir.</p>
			<p>Bunu söylerken, Münir, Mediha’nın Yıldız’da bir katı olduğunu pekâlâ biliyordu. Fakat köşkten ayrılmasını ne kadar uzatabilirse o kadar memnun olacaktı.</p>
			<p>— O bir defa bu evden çıksın da kırkıncı gününden evvel buraya gelir, her şeyi hazırlar. Bana bak, Münir, ben doğururken onu istemem. Ötekini karnımdayken yok ettirdi, bunu mutlak boğar, anladın mı?</p>
			<p>— Senin aklın başında değil, Şehnaz. Allah’a ısmarladık...</p>
			<p>Oda kapısından çıkarken Şehnaz arkasından gidiyor, merdiven başında bağırarak konuşuyor:</p>
			<p>— Yine onun odasına, değil mi?</p>
			<p>— Evet, sade rahatı orada buluyor, başımı dinliyorum.</p>
			<p>Bu aralık Mediha sofadaki gürültüyü duymuş, odasından fırlamış, merdiven başındaki sözleri işitmişti. Yukarı seslendi:</p>
			<p>— Şehnaz, nafile telâş<a class="si-noteref epub-type_noteref" href="#f270" id="ref_f270">270</a> ediyorsun. Ben on gün sonra buradan gidiyorum. Sen doğumunda yanında bulunacak birini bul.</p>
			<p>Şehnaz bağırarak cevap veriyor:</p>
			<p>— Sen olma da kim olursa olsun. Sabiha Abla ne güne duruyor.</p>
			<p>Münir ortalığı teskin<a class="si-noteref epub-type_noteref" href="#f271" id="ref_f271">271</a> için:</p>
			<p>— Kendini topla, Şehnaz, bağırma. Haydi odana!</p>
			<p>— O kadın burada oldukça ben kendimi toplamam, diye sesini daha fazla yükseltiyor.</p>
			<p>Mediha aşağıdan sesleniyor:</p>
			<p>— Üzülme, Şehnaz, ben iki gün içinde işlerimi yoluna koyup giderim. Allah rahatlık versin. Sonra odasına girip kapısını kilitliyor.</p>
			<p>Münir’in vicdanındaki azap sonsuz. Mediha’nın yıllarca süren fedakârlığı, sonra da bir hizmetçi gibi kovulması...</p>
			<p>Hemen karısının elini yakasından iterek aşağı koşuyor. Mediha’nın kapısını vuruyor ve yalvarıyor:</p>
			<p>— Allah aşkına kapını aç, Çaresaz. Açmazsan yemin ediyorum burada intihar edeceğim.</p>
			<p>Kapı açıldı ve Münir girince tekrar kapandı. Şimdi Şehnaz yukarıda odasında hüngür hüngür ağlıyor. Bu gürültülerden yukarıya çıkan Hoşkadem de onu okşayarak teskine çalışıyor.</p>
			<p>Ertesi sabah, Mediha, Nikolakilere gitti. İki gün sonra taşınacağını ve Nikolaki’nin bir kamyon ile gelip eşyalarını almasını söyledi.</p>
			<p>Nikolakiler şaşırdılar. Madam Mediha’nın boynuna sarılmış:</p>
			<p>— <em>Ti e hi koriçaki mi</em><a class="si-noteref epub-type_noteref" href="#f272" id="ref_f272">272</a>, diye ondan malûmat almak<a class="si-noteref epub-type_noteref" href="#f273" id="ref_f273">273</a> istiyordu.</p>
			<p>Mediha’nın gözünde birdenbire babası ile Ihlamur’ da geçen sahne ve o sahneler gerisinde de on beş yılı geçen sabrı ve fedakârlığı canlanıyor, kendi kendine, “Bana insan değil ağlar melekler” mısrasını tekrar ederken akabinde<a class="si-noteref epub-type_noteref" href="#f274" id="ref_f274">274</a>, “Bana aptal deyu güler insanlar” kelimeleri fırlıyordu.</p>
			<p>Bu sahne cereyan ederken<a class="si-noteref epub-type_noteref" href="#f275" id="ref_f275">275</a> birdenbire kapı çalındı, Münir geldi. Nikolaki ona kapıyı açınca bir şey söylemeden yukarıya koştu, Mediha’ya sarıldı.</p>
			<p>— Çaresazım, sana bin Şehnaz feda olsun. Sen olmazsan ben yokum.</p>
			<p>— Münir, ben artık eve dönemem. Esasen talebelere buraya taşınacağımı söylemiştim. Hemen hepsi buraya gelecekler. Fakat bunun on gün sonra olacağını zannediyorlardı. Sen bugün eve dön, bugün öğleden sonra geleceklere yarından itibaren buraya gelmelerini söyle. Nikolaki Amcam ile Madam benim eşyamı Hoşkadem ile beraber toplar buraya naklederler<a class="si-noteref epub-type_noteref" href="#f276" id="ref_f276">276</a>. Sen de artık buraya gelme... Artık yeter!</p>
			<p>Bu kelimeler Mediha’nın ağzından çıkar çıkmaz, Münir yere çökmüş kendi kafasını yumrukluyor. Gözlerinden yaşlar akarak:</p>
			<p>— Ben sensiz olamam, ben sensiz olamam. O doğuruncaya kadar sabrederim, fakat sonra ondan ayrılacağım, diyordu.</p>
			<p>Nikolaki şaşırmıştı. O kadar kudretli ve sakin, o kadar âlim<a class="si-noteref epub-type_noteref" href="#f277" id="ref_f277">277</a> bir hâkimin bu iç hayatı bir muammadan<a class="si-noteref epub-type_noteref" href="#f278" id="ref_f278">278</a> başka bir şey değildi. Gayriihtiyarî<a class="si-noteref epub-type_noteref" href="#f279" id="ref_f279">279</a> Münir’i yerden çekti. O da bir sandalyeye oturmuş, başı elleri içinde, inliyordu.</p>
			<p>Nikolaki dedi ki:</p>
			<p>— Ama Hâkim Bey, madem ki bizim Mediha’ya böyle âşıktın, neden evlenmedin?</p>
			<p>— Çapkınlık, aptallık, şımarıklık. Ve ve ötesini söyleyemem, ona da tutuldum başka cepheden. O resmî nikâh olmadan evlenmeyen bir aile kızı. Halbuki ben imam nikâhına kadının da boşamak hakkı olması şartıyla taraftarım.</p>
			<p>Madam Nikolaki söze karıştı:</p>
			<p>— Nasıl olur, Münir Bey, boşamak kadının elinde olsa, her sabah kocasını boşar, akşam olunca tekrar nikâh için imam arar.</p>
			<p>Nikolaki hakikî bir hâmî<a class="si-noteref epub-type_noteref" href="#f280" id="ref_f280">280</a>, bir amca vaziyetini almıştı. Âdeta babasının ruhunun vekili<a class="si-noteref epub-type_noteref" href="#f281" id="ref_f281">281</a> gibiydi. Mediha’nın arkasını okşayarak sordu:</p>
			<p>— Mediha, kızım sen ne dersin?</p>
			<p>Mediha cevap vermedi, fakat Münir acı bir sesle:</p>
			<p>— Bazan imam nikâhlarını bozmak resmî nikâhı bozmaktan daha zor. Benim iradem buna yetmez, fakat Çaresazım ısrar ederse ben kendimi öldürürüm.</p>
			<p>Bunu o kadar kat’î<a class="si-noteref epub-type_noteref" href="#f282" id="ref_f282">282</a> bir ifade ile söylemişti ki, Çaresaz gayriihtiyarî Münir’e sarıldı:</p>
			<p>— Haydi, eve git, ben Madam Nikolaki’yi yarın yollarım, öbür gün de eşyalarım taşınır. (Yıllar yılı hayatını bağladığı ve idare ettiği evden içini tamamen koparır gibiydi.) Sabiha Hanım’ı eve getir, Paşa’yı da haberdar et, Şehnaz doğuruncaya kadar geceleri buraya gelme. Bu defa da yavruna ben kıydım zannederler.</p>
			<p>İki gün sonra Mediha’nın eşyaları Yıldız’a taşınmış, içindeki ilk günlerin huzursuzluğuna rağmen yerleşmeye ve talebesiyle tekrar meşgul olmaya, hatta yazılarını bile ele almaya başlamıştı.</p>
			<p>Münir adliyeden çıkınca Yıldız’a geliyor, orada yemek yiyor, sonra gidiyordu. Köşkte şimdi Şehnaz’ın yanında Sabiha Hanım ile Paşa vardı. Paşa kızına hak vermemekle beraber, tabiî bir baba hissi ile onu koruyor, istikbalini<a class="si-noteref epub-type_noteref" href="#f283" id="ref_f283">283</a> düşünüyordu. Münir ile bu meseleyi ciddi surette konuşmayı ancak Şehnaz doğurduktan sonra yapacaktı.</p>
			<p>Bir ay çarçabuk geçti. Şehnaz bir kız doğurdu. Münir çocuğu ile Şehnaz’ın istediği kadar meşgul olmuyordu.</p>
			<p>Bu doğumdan on gün sonra, Münir artık bir gece köşkte, bir gece Yıldız’da kalıyordu. Mediha da artık sadece Çaresaz’lık etmiyor, onun hakiki karısı gibi yaşıyordu.</p>
			<p>Bu hal bir ay kadar devam ettikten sonra bir akşam Paşa, Münir ile çok ciddi bir konuşma yaptı.</p>
			<p>— Münir Bey, sizin hayatınız artık eski iki evli karı kocanınki gibi oldu. Biliyorum, Çaresaz gibi bir kadından ayrılmak çok zordur. Fakat, bir karar verip bunlardan birini bırakmak lâzım. Emin ol, oğlum, Çaresaz’a sadakatini<a class="si-noteref epub-type_noteref" href="#f284" id="ref_f284">284</a> takdir ediyorum ve bizim kızın hırçınlığını beğenmiyorum. Bununla beraber, bu hayat, bu devirde bilhassa<a class="si-noteref epub-type_noteref" href="#f285" id="ref_f285">285</a> bir Hâkim için doğru olmaz.</p>
			<p>— Hakkın var, Paşam. Bunu evvelâ Şehnaz ile konuşmalısınız. Bakalım o ne der? Teessüf ederim ki<a class="si-noteref epub-type_noteref" href="#f286" id="ref_f286">286</a> Şehnaz’a karşı aşkıma galebe çalamadım<a class="si-noteref epub-type_noteref" href="#f287" id="ref_f287">287</a>, kadını bu badireye<a class="si-noteref epub-type_noteref" href="#f288" id="ref_f288">288</a> sürükledim. O, ne zaman isterse bu meseleye bir şekil veririz.</p>
			<p>Paşa, kızıyla konuştuğu zaman onu ayrılmaya taraftar bulmadı. Biraz beklemek lâzımdı. Münir’i tekrar kendine karşı beslediği aşka çevirmek imkânını düşünüyordu.</p>
			<p>Bir sene sürmeden bu vaziyette<a class="si-noteref epub-type_noteref" href="#f289" id="ref_f289">289</a> Şehnaz da kocasının eski aşkını ihya edemeyeceğine kanaat getirdi<a class="si-noteref epub-type_noteref" href="#f290" id="ref_f290">290</a>. O sene zarfında<a class="si-noteref epub-type_noteref" href="#f291" id="ref_f291">291</a> Münir köşkte nâdiren kalıyordu. Yıldız’ daki hayat çok cazipti. Kafasını, ruhunu tamamen sardığı gibi, Çaresaz da daha ateşli bir kadın olmuştu. Evet, artık Şehnaz’dan ayrılmak mukadderdi<a class="si-noteref epub-type_noteref" href="#f292" id="ref_f292">292</a>. Fakat, Münir, Şehnaz’ın daha evvel teşebbüs etmesini<a class="si-noteref epub-type_noteref" href="#f293" id="ref_f293">293</a> bekliyordu.</p>
			<p>Paşa, kızının bu vaziyetini beğenmedi, biraz izzetinefsine<a class="si-noteref epub-type_noteref" href="#f294" id="ref_f294">294</a> dokundu. Kızını ve torununu ısrarla köşkten alarak evine nakletti. Nihayet, Paşa, Nikolaki ve Münir, Şehnaz’ın resmen boşanmasını temin ettiler<a class="si-noteref epub-type_noteref" href="#f295" id="ref_f295">295</a>. Bu ayrılık Münir’e ne tesir yaptı, bunu kimse anlayamadı. Münir artık yeşil köşkü kiraya vererek ondan gelen kiranın bir kısmını Paşa vasıtasıyla çocuğuna bırakarak kendisi tamamen Yıldız’a çekildi.</p>
			<p>Acaba böyle biten bir hayatta onlar ermiş muradına diyebilir miyiz?</p>
			<p>Ama muradına tamamen ermiş insan bu dünyada var mı ki? Herhalde, Yıldız’da Çaresaz ile komşuları Nikolakilerle Münir’in ömrünün sonuna kadar böyle geçeceğini temin edebilirlerdi. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f213"><a class="si-backref" href="#ref_f213">213</a><span class="si-footnote-text">. İçinde.</span></div>
					<div class="si-footnote html5_aside epub-type_footnote" id="f214"><a class="si-backref" href="#ref_f214">214</a><span class="si-footnote-text">. Düzenlenmesi.</span></div>
					<div class="si-footnote html5_aside epub-type_footnote" id="f215"><a class="si-backref" href="#ref_f215">215</a><span class="si-footnote-text">. Öncesinde.</span></div>
					<div class="si-footnote html5_aside epub-type_footnote" id="f216"><a class="si-backref" href="#ref_f216">216</a><span class="si-footnote-text">. Mümkün olduğu kadar.</span></div>
					<div class="si-footnote html5_aside epub-type_footnote" id="f217"><a class="si-backref" href="#ref_f217">217</a><span class="si-footnote-text">. Davranışındaki.</span></div>
					<div class="si-footnote html5_aside epub-type_footnote" id="f218"><a class="si-backref" href="#ref_f218">218</a><span class="si-footnote-text">. Sorumluluk.</span></div>
					<div class="si-footnote html5_aside epub-type_footnote" id="f219"><a class="si-backref" href="#ref_f219">219</a><span class="si-footnote-text">. Alışkanlığı, huyu.</span></div>
					<div class="si-footnote html5_aside epub-type_footnote" id="f220"><a class="si-backref" href="#ref_f220">220</a><span class="si-footnote-text">. Sınırlı kalmıyor.</span></div>
					<div class="si-footnote html5_aside epub-type_footnote" id="f221"><a class="si-backref" href="#ref_f221">221</a><span class="si-footnote-text"><em>. </em>(Lat., İng. ve Fr.)<em> Vacant, vacation</em>: Tatil.</span></div>
					<div class="si-footnote html5_aside epub-type_footnote" id="f222"><a class="si-backref" href="#ref_f222">222</a><span class="si-footnote-text">. Doğal.</span></div>
					<div class="si-footnote html5_aside epub-type_footnote" id="f223"><a class="si-backref" href="#ref_f223">223</a><span class="si-footnote-text">. Nitelikteydi.</span></div>
					<div class="si-footnote html5_aside epub-type_footnote" id="f224"><a class="si-backref" href="#ref_f224">224</a><span class="si-footnote-text">. Hızla.</span></div>
					<div class="si-footnote html5_aside epub-type_footnote" id="f225"><a class="si-backref" href="#ref_f225">225</a><span class="si-footnote-text">. Boşuna.</span></div>
					<div class="si-footnote html5_aside epub-type_footnote" id="f226"><a class="si-backref" href="#ref_f226">226</a><span class="si-footnote-text">. Mutluluk.</span></div>
					<div class="si-footnote html5_aside epub-type_footnote" id="f227"><a class="si-backref" href="#ref_f227">227</a><span class="si-footnote-text">. Oluştuğunu.</span></div>
					<div class="si-footnote html5_aside epub-type_footnote" id="f228"><a class="si-backref" href="#ref_f228">228</a><span class="si-footnote-text">. Yaradılışlarında.</span></div>
					<div class="si-footnote html5_aside epub-type_footnote" id="f229"><a class="si-backref" href="#ref_f229">229</a><span class="si-footnote-text">. Doğal.</span></div>
					<div class="si-footnote html5_aside epub-type_footnote" id="f230"><a class="si-backref" href="#ref_f230">230</a><span class="si-footnote-text">. Tartışmalar.</span></div>
					<div class="si-footnote html5_aside epub-type_footnote" id="f231"><a class="si-backref" href="#ref_f231">231</a><span class="si-footnote-text">. Sürekli.</span></div>
					<div class="si-footnote html5_aside epub-type_footnote" id="f232"><a class="si-backref" href="#ref_f232">232</a><span class="si-footnote-text">. Sağlığının.</span></div>
					<div class="si-footnote html5_aside epub-type_footnote" id="f233"><a class="si-backref" href="#ref_f233">233</a><span class="si-footnote-text">. Işığıyla.</span></div>
					<div class="si-footnote html5_aside epub-type_footnote" id="f234"><a class="si-backref" href="#ref_f234">234</a><span class="si-footnote-text">. İstekliliğini, (gelmesi için) can atmasını.</span></div>
					<div class="si-footnote html5_aside epub-type_footnote" id="f235"><a class="si-backref" href="#ref_f235">235</a><span class="si-footnote-text">. Ceylan.</span></div>
					<div class="si-footnote html5_aside epub-type_footnote" id="f236"><a class="si-backref" href="#ref_f236">236</a><span class="si-footnote-text">. Can atma ve kavuşmak istenen kimseye duyulan özlem.</span></div>
					<div class="si-footnote html5_aside epub-type_footnote" id="f237"><a class="si-backref" href="#ref_f237">237</a><span class="si-footnote-text">. Bilmece, anlaşılmayan, bilinmeyen şeyin.</span></div>
					<div class="si-footnote html5_aside epub-type_footnote" id="f238"><a class="si-backref" href="#ref_f238">238</a><span class="si-footnote-text">. Düzene.</span></div>
					<div class="si-footnote html5_aside epub-type_footnote" id="f239"><a class="si-backref" href="#ref_f239">239</a><span class="si-footnote-text">. Çoğunlukla.</span></div>
					<div class="si-footnote html5_aside epub-type_footnote" id="f240"><a class="si-backref" href="#ref_f240">240</a><span class="si-footnote-text">. Oturanlarına.</span></div>
					<div class="si-footnote html5_aside epub-type_footnote" id="f241"><a class="si-backref" href="#ref_f241">241</a><span class="si-footnote-text">. Durulma.</span></div>
					<div class="si-footnote html5_aside epub-type_footnote" id="f242"><a class="si-backref" href="#ref_f242">242</a><span class="si-footnote-text">. Aklımı.</span></div>
					<div class="si-footnote html5_aside epub-type_footnote" id="f243"><a class="si-backref" href="#ref_f243">243</a><span class="si-footnote-text">. Durum.</span></div>
					<div class="si-footnote html5_aside epub-type_footnote" id="f244"><a class="si-backref" href="#ref_f244">244</a><span class="si-footnote-text">. Sürekli.</span></div>
					<div class="si-footnote html5_aside epub-type_footnote" id="f245"><a class="si-backref" href="#ref_f245">245</a><span class="si-footnote-text">. Uzman.</span></div>
					<div class="si-footnote html5_aside epub-type_footnote" id="f246"><a class="si-backref" href="#ref_f246">246</a><span class="si-footnote-text">. Dönemi.</span></div>
					<div class="si-footnote html5_aside epub-type_footnote" id="f247"><a class="si-backref" href="#ref_f247">247</a><span class="si-footnote-text">. Etkisine bağlayarak.</span></div>
					<div class="si-footnote html5_aside epub-type_footnote" id="f248"><a class="si-backref" href="#ref_f248">248</a><span class="si-footnote-text">. İlişkileri.</span></div>
					<div class="si-footnote html5_aside epub-type_footnote" id="f249"><a class="si-backref" href="#ref_f249">249</a><span class="si-footnote-text">. Hayalinde canlandırıyor.</span></div>
					<div class="si-footnote html5_aside epub-type_footnote" id="f250"><a class="si-backref" href="#ref_f250">250</a><span class="si-footnote-text">. Yeteneği.</span></div>
					<div class="si-footnote html5_aside epub-type_footnote" id="f251"><a class="si-backref" href="#ref_f251">251</a><span class="si-footnote-text">. Bilinçaltından.</span></div>
					<div class="si-footnote html5_aside epub-type_footnote" id="f252"><a class="si-backref" href="#ref_f252">252</a><span class="si-footnote-text">. Sonsuza dek.</span></div>
					<div class="si-footnote html5_aside epub-type_footnote" id="f253"><a class="si-backref" href="#ref_f253">253</a><span class="si-footnote-text">. Sakinleştiriyordu.</span></div>
					<div class="si-footnote html5_aside epub-type_footnote" id="f254"><a class="si-backref" href="#ref_f254">254</a><span class="si-footnote-text">. Açık.</span></div>
					<div class="si-footnote html5_aside epub-type_footnote" id="f255"><a class="si-backref" href="#ref_f255">255</a><span class="si-footnote-text">. Durumları hayal etmesi.</span></div>
					<div class="si-footnote html5_aside epub-type_footnote" id="f256"><a class="si-backref" href="#ref_f256">256</a><span class="si-footnote-text">. (Burada) Tavsiyesi.</span></div>
					<div class="si-footnote html5_aside epub-type_footnote" id="f257"><a class="si-backref" href="#ref_f257">257</a><span class="si-footnote-text">. Kesin bir inanç.</span></div>
					<div class="si-footnote html5_aside epub-type_footnote" id="f258"><a class="si-backref" href="#ref_f258">258</a><span class="si-footnote-text">. İlgilendiriyordu.</span></div>
					<div class="si-footnote html5_aside epub-type_footnote" id="f259"><a class="si-backref" href="#ref_f259">259</a><span class="si-footnote-text">. İlişkileri.</span></div>
					<div class="si-footnote html5_aside epub-type_footnote" id="f260"><a class="si-backref" href="#ref_f260">260</a><span class="si-footnote-text">. Tanrı’nın rahmetine kavuştu, öldü.</span></div>
					<div class="si-footnote html5_aside epub-type_footnote" id="f261"><a class="si-backref" href="#ref_f261">261</a><span class="si-footnote-text">. Hapsedilmiş.</span></div>
					<div class="si-footnote html5_aside epub-type_footnote" id="f262"><a class="si-backref" href="#ref_f262">262</a><span class="si-footnote-text">. Etken, sebep.</span></div>
					<div class="si-footnote html5_aside epub-type_footnote" id="f263"><a class="si-backref" href="#ref_f263">263</a><span class="si-footnote-text">. Tek hâkimi.</span></div>
					<div class="si-footnote html5_aside epub-type_footnote" id="f264"><a class="si-backref" href="#ref_f264">264</a><span class="si-footnote-text">. Durum.</span></div>
					<div class="si-footnote html5_aside epub-type_footnote" id="f265"><a class="si-backref" href="#ref_f265">265</a><span class="si-footnote-text">. Baskı yapacak.</span></div>
					<div class="si-footnote html5_aside epub-type_footnote" id="f266"><a class="si-backref" href="#ref_f266">266</a><span class="si-footnote-text">. Çözümü.</span></div>
					<div class="si-footnote html5_aside epub-type_footnote" id="f267"><a class="si-backref" href="#ref_f267">267</a><span class="si-footnote-text">. Baskı yapacak.</span></div>
					<div class="si-footnote html5_aside epub-type_footnote" id="f268"><a class="si-backref" href="#ref_f268">268</a><span class="si-footnote-text">. Devrederler.</span></div>
					<div class="si-footnote html5_aside epub-type_footnote" id="f269"><a class="si-backref" href="#ref_f269">269</a><span class="si-footnote-text">. İşaret.</span></div>
					<div class="si-footnote html5_aside epub-type_footnote" id="f270"><a class="si-backref" href="#ref_f270">270</a><span class="si-footnote-text">. Boşuna endişe.</span></div>
					<div class="si-footnote html5_aside epub-type_footnote" id="f271"><a class="si-backref" href="#ref_f271">271</a><span class="si-footnote-text">. Sakinleştirmek.</span></div>
					<div class="si-footnote html5_aside epub-type_footnote" id="f272"><a class="si-backref" href="#ref_f272">272</a><span class="si-footnote-text">. (Rum<em>.)</em> [<em>Ti ehis koricaki mou</em>] Ne oldu sana kızım?</span></div>
					<div class="si-footnote html5_aside epub-type_footnote" id="f273"><a class="si-backref" href="#ref_f273">273</a><span class="si-footnote-text">. Bilgi almak.</span></div>
					<div class="si-footnote html5_aside epub-type_footnote" id="f274"><a class="si-backref" href="#ref_f274">274</a><span class="si-footnote-text">. Sonrasında.</span></div>
					<div class="si-footnote html5_aside epub-type_footnote" id="f275"><a class="si-backref" href="#ref_f275">275</a><span class="si-footnote-text">. Geçerken, olurken.</span></div>
					<div class="si-footnote html5_aside epub-type_footnote" id="f276"><a class="si-backref" href="#ref_f276">276</a><span class="si-footnote-text">. Taşırlar.</span></div>
					<div class="si-footnote html5_aside epub-type_footnote" id="f277"><a class="si-backref" href="#ref_f277">277</a><span class="si-footnote-text">. Bilgili.</span></div>
					<div class="si-footnote html5_aside epub-type_footnote" id="f278"><a class="si-backref" href="#ref_f278">278</a><span class="si-footnote-text">. Bilmeceden.</span></div>
					<div class="si-footnote html5_aside epub-type_footnote" id="f279"><a class="si-backref" href="#ref_f279">279</a><span class="si-footnote-text">. Elinde olmayarak.</span></div>
					<div class="si-footnote html5_aside epub-type_footnote" id="f280"><a class="si-backref" href="#ref_f280">280</a><span class="si-footnote-text">. Koruyucu.</span></div>
					<div class="si-footnote html5_aside epub-type_footnote" id="f281"><a class="si-backref" href="#ref_f281">281</a><span class="si-footnote-text">. Sözcüsü.</span></div>
					<div class="si-footnote html5_aside epub-type_footnote" id="f282"><a class="si-backref" href="#ref_f282">282</a><span class="si-footnote-text">. Kesin.</span></div>
					<div class="si-footnote html5_aside epub-type_footnote" id="f283"><a class="si-backref" href="#ref_f283">283</a><span class="si-footnote-text">. Geleceğini.</span></div>
					<div class="si-footnote html5_aside epub-type_footnote" id="f284"><a class="si-backref" href="#ref_f284">284</a><span class="si-footnote-text">. Bağlılığını.</span></div>
					<div class="si-footnote html5_aside epub-type_footnote" id="f285"><a class="si-backref" href="#ref_f285">285</a><span class="si-footnote-text">. Özellikle.</span></div>
					<div class="si-footnote html5_aside epub-type_footnote" id="f286"><a class="si-backref" href="#ref_f286">286</a><span class="si-footnote-text">. Yazık ki.</span></div>
					<div class="si-footnote html5_aside epub-type_footnote" id="f287"><a class="si-backref" href="#ref_f287">287</a><span class="si-footnote-text">. [Ona olan aşkımı] yenemedim.</span></div>
					<div class="si-footnote html5_aside epub-type_footnote" id="f288"><a class="si-backref" href="#ref_f288">288</a><span class="si-footnote-text">. Kötü duruma.</span></div>
					<div class="si-footnote html5_aside epub-type_footnote" id="f289"><a class="si-backref" href="#ref_f289">289</a><span class="si-footnote-text">. Durumda.</span></div>
					<div class="si-footnote html5_aside epub-type_footnote" id="f290"><a class="si-backref" href="#ref_f290">290</a><span class="si-footnote-text">. Canlandıramayacağına inandı.</span></div>
					<div class="si-footnote html5_aside epub-type_footnote" id="f291"><a class="si-backref" href="#ref_f291">291</a><span class="si-footnote-text">. İçinde.</span></div>
					<div class="si-footnote html5_aside epub-type_footnote" id="f292"><a class="si-backref" href="#ref_f292">292</a><span class="si-footnote-text">. Yazgıda vardı, şarttı.</span></div>
					<div class="si-footnote html5_aside epub-type_footnote" id="f293"><a class="si-backref" href="#ref_f293">293</a><span class="si-footnote-text">. Davranmasını.</span></div>
					<div class="si-footnote html5_aside epub-type_footnote" id="f294"><a class="si-backref" href="#ref_f294">294</a><span class="si-footnote-text">. Onuruna.</span></div>
					<div class="si-footnote html5_aside epub-type_footnote" id="f295"><a class="si-backref" href="#ref_f295">295</a><span class="si-footnote-text">. Sağladılar.</span></div>
			</div>
  </body>
</html>