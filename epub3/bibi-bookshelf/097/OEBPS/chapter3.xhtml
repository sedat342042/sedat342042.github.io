<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Çaresaz</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">3</h1>
			<h2 class="baslik1">Münir hasta oluyor</h2>
			<p>Ertesi gün yine yeşil köşkün kapısı boştu. Belki artık bahsettiği iki haftalık iznini doldurmuş, adliyeye gitmişti. Annesinin yalnızlığını düşünerek biraz uğramak istedi ise de Karacan’ın nafakasını<a class="si-noteref epub-type_noteref" href="#f64" id="ref_f64">64</a> verdikten sonra içeri girdi. Hoşkadem henüz gelmemişti. Yine kendisi mutfağa girmeye mecburdu. Fakat nedense o gün kendisini çok yorgun hissettiğinden koltuğuna dayandı, gözlerini kapadı. Bir küçük yayınevi ile “Cennet’le Cehennem Arasında Bir Aşk Macerası” ismi altında Münir’in gayri manzum<a class="si-noteref epub-type_noteref" href="#f65" id="ref_f65">65</a> hikâyesini, aynı zamanda kendi çocuk hikâyelerinin bazılarını bastırmak için anlaşmaya varmıştı. Verecekleri para bin lirayı geçmiyordu. Bunu da bir nevi<a class="si-noteref epub-type_noteref" href="#f66" id="ref_f66">66</a> okul çocukları arasında hikâyelerin rağbet göreceğini, Mediha’ nın da bir öğretmen olduğunu düşünerek vermişlerdi.</p>
			<p>Mediha’nın cebinde şimdi beş yüz lira avans vardı. İçinde, garip bir his bu paranın karşıdakilere lâzım olacağını sezdiriyordu.</p>
			<p>Hoşkadem hayli geç geldi, Mediha’yı mutfakta buldu:</p>
			<p>— Aman Küçükhanım karşıdakilere bir uğra, Küçükbey yatıyor, Büyükhanım aklını kaybetmiş gibi hep seni sayıklıyor.</p>
			<p>Mediha mutfaktaki işleri Hoşkadem’e bırakarak:</p>
			<p>— Yemek hazır olunca sen benimkini bir tarafa koy, gelince yerim, diyerek yeşil köşke çıktı. Kapılar umumiyetle<a class="si-noteref epub-type_noteref" href="#f67" id="ref_f67">67</a> açık olduğu için çarçabuk ikinci kata çıktı. Büyükhanım’ın odasının karşısındaki odanın kapısı açıktı. Kadıncağız bir değneğe dayanarak bir karyolanın önünde durmuş, elem<a class="si-noteref epub-type_noteref" href="#f68" id="ref_f68">68</a> içinde sallanıyordu. Karyolada Münir arkası üstü yatmıştı. Üzerinde mavi bir pijama vardı. Saçları dağınık, gözleri tavandaydı. İhtiyarın yanına yaklaşarak kulağına fısıldadı:</p>
			<p>— Nesi var?</p>
			<p>— Dün gece sabaha kadar sayıkladı durdu, oğlancağız. Ateş gibi yanıyor. Ne yapacağımı bilmiyorum.</p>
			<p>— Dereceniz var mı?</p>
			<p>— Yok, evlâdım.</p>
			<p>— Siz şuraya oturun. Benim evde derecem var, koşup getireyim. Lâzım gelirse doktor da çağırırım.</p>
			<p>— Doktora verecek param yok ki, Çaresazım...</p>
			<p>— Merak etmeyin, ben bir çaresini bulurum.</p>
			<p>Merdivenlerden atlayarak evine koştu, derecesini alıp geldi. Yatağın başına vardığı zaman Münir’in kapalı gözleri açıldı. Gözlerinin altı simsiyah, dudakları kupkuru idi. Mediha’yı tanıyınca gözlerini kapadı, elini uzattı. Mediha dereceyi ağzına koydu, nabzını saydı. Hararet<a class="si-noteref epub-type_noteref" href="#f69" id="ref_f69">69</a> kırk dereceyi geçiyordu.</p>
			<p>Mediha fırladı, bir koşu evine giderek Hoşkadem’e ihtiyar hanım için yemek götürmesini söyledikten sonra, yandaki sokakta oturan Hayrettin adlı bir doktora gitti. Doktor derhal Mediha ile beraber yeşil köşke geldi. Dr. Hayrettin çok sıkı ve etraflı bir muayeneden sonra, ellerini ispirtoyla yıkadı. Mediha’ya sofaya gelmesini işaret ederek:</p>
			<p>— Bu havalide<a class="si-noteref epub-type_noteref" href="#f70" id="ref_f70">70</a> bugünlerde bir hayli tifo vak’ası var, dikkat edin. (Gülümseyerek) Okuldaki çocuklara da geçmesin. Hem size de kolaylıkla geçebilir. Vaziyet pek iyi değil. Yanında birinin bulunması lâzım.</p>
			<p>— Ben gelirim.</p>
			<p>— Ya okul?</p>
			<p>— Yarın bizim Müdür’den bir haftalık izin alırım. (Elini cebine soktu.) Size borcum ne?</p>
			<p>Doktor gülümseyerek:</p>
			<p>— Ben Çaresaz’ın hastalarından vizite almam. Sonra yapılacak başka bir iş daha var. Münir Bey’in dairesine de ben bir şey yazayım, ona en aşağı yirmi gün izin verirler, inşaallah kurtulur.</p>
			<p>— Ümitsiz mi görüyorsunuz?</p>
			<p>— Ümit hiçbir hastadan kesilmez, kızım. Fakat bu hayli ağır.</p>
			<p>Sofada bir sandalyeye oturarak reçetesini ve lâzım gelen raporu da hazırladıktan sonra Mediha’ya uzattı. Kendisinin tekrar geleceğini, fakat gece ihtiyaç olursa çağırılmasını söyledi. Merdivenden inerken durdu, başını çevirdi:</p>
			<p>— Annesini kendi odasına alın, hastanın yanına pek yaklaşmasın, o da tutulursa kurtulması pek kolay olmaz.</p>
			<p>Mediha eczaneye gitmeden önce, ihtiyar hanımı teselli ederek hastalığın ağır olmadığını fakat kendisine geçmemesi lâzım geldiğini söyledi. Aynı zamanda Münir’in civarda adliyeye mensup bir tanıdığı olup olmadığını sordu. Yoktu. Fakat Dr. Hayrettin’in evinin yanında oturan Hukuk son sınıf talebesinden Sami Selçuk adlı bir genç olduğunu ve Münir’in onu, ta Hukuk günlerinden tanıdığını söyledi.</p>
			<p>O gece, Mediha’nın hayatında geçirdiği gecelerin en müşkülü<a class="si-noteref epub-type_noteref" href="#f71" id="ref_f71">71</a> oldu. İhtiyar hanımı odasında tutmak ve Münir’i yalnız bırakmamak için sabaha kadar uyumadı. Bu ona, Yıldız’da babasına baktığı son devri hatırlatıyordu.</p>
			<p>Münir’in harareti o gece kırk bire kadar yükseldi ve hasta tamamen şuurunu<a class="si-noteref epub-type_noteref" href="#f72" id="ref_f72">72</a> kaybetti. İkide birde bir elini uzatıp Çaresaz’a:</p>
			<p>— Yanımdan almayın onu. Meleğim, gel alevlerde beraber yanalım, diye mırıldanıyor, sonra dalıyordu.</p>
			<p>Ertesi sabah, Hoşkadem gelir gelmez, Mediha sokağa çıktı. Önce okulundan iki haftalık izin aldı, sonra Sami Selçuk’u buldu. Sessiz ve iyiliksever bir gence benziyordu. Doktorun raporunu Adliye’ye götürdü. Akşamları uğrayıp Mediha’ya yardım etmeye başladı. Hoşkadem de geceleri ihtiyar hanımın odasında yatıyordu.</p>
			<p>Tam on beş gün süren ölüm dirim mücadelesinden sonra Doktor, Münir’in vaziyetinden biraz ümitli görünmeye başladı. Tifoyu atlatacaktı, fakat ciğerleri bozulmuştu. Mediha iki hafta daha izin almış, fakat Müdür memnun görünmemişti. Mediha bahçede bunu Sami Selçuk ile konuşurken genç adam ona hem öğretmenlik hem hastabakıcılık bir arada yürümeyeceğini söyledikten sonra, şayet İngilizce ders verirse daha çok para kazanacağını ve daha az zaman sarf edeceğini<a class="si-noteref epub-type_noteref" href="#f73" id="ref_f73">73</a> anlattı. Sami Selçuk’un kendi arkadaşlarından beş Hukuklu İngilizce hocası arıyorlarmış. Her biri her ders için on beş lira vereceklermiş. Mediha bugünlerde ve belki de uzun bir zaman köşkten ayrılamayacağını hissettiği için öğretmenlikten istifa etti. Artık her gece yeşil köşke Münir’in yatağının karşısındaki bir kanepeye uzanıyordu. Bu günlerde alevler içinde sevişen melek ve cehennem meskûnu gibi vaziyet almışlardı.</p>
			<p>Mediha aynı zamanda ihtiyar hanım ile de meşgul oluyor ve yayınevinin çıkardığı kitapları (kendi okulu hariç) başka okulların kapısında ve bazan da vapur iskelesinde yahut vapur içinde satıyordu.</p>
			<p>Artık ana-oğul kendilerine maddî ve manevî bir sığınak bulmuşlardı. Münir’in aylığını da Mediha’ya teslim ediyorlardı. Evle Münir artık meşgul olmuyordu. Mediha İngilizce derslerini Hoşkadem’in evindeki odasında veriyordu. Bu saatlerde de Hoşkadem yeşil köşkte nöbet bekliyor, Mediha da buna karşılık Arap Bacı’ya para veriyordu. Münir ona derslerini yeşil köşkte bahçeye bakan bir odada vermesini teklif etmişti. Yeşil köşke gidip gelmeler, oranın işleriyle meşgul olmalar iki yıl kadar sürdü.</p>
			<p>Mahallede bazı kadınlar arasında dedikodular oluyorsa da, gerek ondan ders alan erkekler, gerek komşuların çoğu ona karşı güven ve saygılarını muhafaza ediyorlardı. Mediha, Münir’in evinin idaresini eline aldığı zamanlarda gerek dersleriyle, gerek kitap satışlarıyla kazancını artırmıştı. Kazancının büyük bir kısmını Münir ile annesine sarf ediyordu<a class="si-noteref epub-type_noteref" href="#f74" id="ref_f74">74</a>.</p>
			<p>Yeşil köşkün iç manzarası değişmeye başladı. Bu meşguliyet ve mesuliyet<a class="si-noteref epub-type_noteref" href="#f75" id="ref_f75">75</a> ona yeşil köşkte bir oda edinmesini mecburî<a class="si-noteref epub-type_noteref" href="#f76" id="ref_f76">76</a> kıldı. Ders verdiği odanın yanında kendisine küçük bir yatak odası da hazırlattı ve odalara sobalar kurdurttu. Aynı zamanda ihtiyar hanımın odasından aşağıya bir de zil yaptırdı. İhtiyaç olursa, Münir’in annesi zile basarak Mediha’yı aşağıdaki odadan çağıracaktı.</p>
			<p>Bu vaziyet Münir’e sonsuz bir sevinç ve huzur verdi. O da şimdi Mediha’nın odasına iniyor, meşgul değilse ve müsaade ederse onunla konuşuyor, münakaşa ediyordu<a class="si-noteref epub-type_noteref" href="#f77" id="ref_f77">77</a>. Münasebetleri<a class="si-noteref epub-type_noteref" href="#f78" id="ref_f78">78</a> hiç bir zaman maddî olmamıştı. İşte [o] günlerden tam dört yıl sonra Münir Hâkim oldu. Aynı zamanda adliyede kendisine bir mevki edinmiş olan Sami Selçuk ona bir gün sordu:</p>
			<p>— Niçin Çaresaz’ı nikâh etmiyorsun? Sana yaptığı fedakârlığın ve kendi şahsının kıymeti buna lâyık değil mi?</p>
			<p>— Bizim nikâhımızı ruhlarımız kıydı, ondan artık ayrılamam. Fakat ben bir başka aşka tutulursam...</p>
			<p>— Ee?...</p>
			<p>— O zaman bizim Çaresaz’ı boşamak lâzım. Halbuki bu vaziyeti muhafaza edeceğimi<a class="si-noteref epub-type_noteref" href="#f79" id="ref_f79">79</a>, benimle evlenmeye razı olan kızcağıza açıkça söylerim. Çaresaz benim ruhumun sevgilisi, kardeşim, dostum, her an, her vaziyette güveneceğim bir melek. Sami, inan ki, bazı kadınlar insanda çok derin ihtiraslar<a class="si-noteref epub-type_noteref" href="#f80" id="ref_f80">80</a> uyandırırlar, fakat evlenince, altlarına otomobil verebilecek bir başka erkek bulur bulmaz hemen insanı terk ederler. Ben de ona karşılık kısa bir müddet için hevesimi alır almaz herhangi kadından ayrılmak isterim. Halbuki, Çaresaz beni yetiştirdi, canımı kurtardı. O olmasa ben serseriden başka bir şey olamazdım.</p>
			<p>— Senin bir sürü sosyeteye girip çıktığını biliyormuş, hiç Çaresaz’ı götürüyor musun?</p>
			<p>— Ne münasebet. Gelmez ki. O evle ve yazısıyla meşguldür.</p>
			<p>— Peki ama ben o kadar genç bir kadının, bilhassa<a class="si-noteref epub-type_noteref" href="#f81" id="ref_f81">81</a> hastalığında odanda yatmış bir kadının ismine leke sürülmesini doğru bulmuyorum. Bir hâkime böyle bir şey sorulmaz ama kardeşim, ya Çaresaz başkasıyla evlenmek isterse?</p>
			<p>Münir’in gözleri dışarı fırladı. Âdeta kekeler gibi dedi ki:</p>
			<p>— Lakırdıyı<a class="si-noteref epub-type_noteref" href="#f82" id="ref_f82">82</a> kes, Selçuk, belki hakkın var. Eğer o razı olursa bir imam nikâhı yaparız, o isterse ben bırakırım ve üstündeki leke silinir. Hem beni dinle, Selçuk, sana şerefim adına yemin ederim ki, aramızda karı kocanın maddî teması olmamıştır. Yani senin anlayacağın, kız oğlan kızdır<a class="si-noteref epub-type_noteref" href="#f83" id="ref_f83">83</a>.</p>
			<p>— Hayret, hayret!...</p>
			<p>— Haydi ayrılalım, Selçuk, sen kafama bir kurt soktun. Biraz düşüneyim, Çaresaz ve benim için en hayırlı yolu bulmaya çalışacağım.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. (Burada) Yemeğini.</span></div>
					<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. Şiir biçiminde yazılmayan, düzyazı.</span></div>
					<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text">. (Burada) Anlamda.</span></div>
					<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">. Genellikle.</span></div>
					<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">. Acı, üzüntü, dert, keder.</span></div>
					<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">. Isı.</span></div>
					<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text">. Çevrede.</span></div>
					<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text">. Zoru.</span></div>
					<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text">. Bilincini.</span></div>
					<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text">. Harcayacağını.</span></div>
					<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text">. Harcıyordu.</span></div>
					<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text">. Sorumluluk.</span></div>
					<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text">. Zorunlu.</span></div>
					<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text">. Tartışıyordu.</span></div>
					<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text">. İlişkileri.</span></div>
					<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text">. Koruyacağımı, olduğu gibi bırakacağımı.</span></div>
					<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text">. Arzular.</span></div>
					<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text">. Özellikle.</span></div>
					<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text">. Sözü.</span></div>
					<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text">. Cinsel ilişkide bulunmamış, bakiredir.</span></div>
			</div>
  </body>
</html>