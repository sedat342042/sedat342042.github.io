<html xmlns="http://www.w3.org/1999/xhtml">
	<head>
		<title>05.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05.html" xml:lang="tr-TR">
			<div class="story">
				<p class="duz"/>
				<p class="duz-ilk-paragraf-2"><span class="duz" style="font-size:1em;" xml:lang="tr-TR">“Hayat seni öyle bir noktaya getirir ki kendini sevdiklerinle savaşırken ve nefret ettiklerinle sevişirken bulursun. Üzülürsün. Pişman olursun. Sonra biraz zaman geçer ve tersinin bu dünyada işlemediğini anlarsın.”</span></p>
				<p class="duz"><span class="duz" style="font-size:1em;" xml:lang="tr-TR">Afgan hem konuşuyor, hem de gözkapaklarını aralık tutmaya çalışıyordu. Teras duvarının dibine, serin taş zemine oturmuş, güneşin bulutlardan arta kalanına bacaklarını uzatmıştı. Hakan, Afgan’ın sırtını yasladığı duvarın devamının üstüne sırtüstü yatmış ve ellerini başının altında kavuşturmuştu. Dostunu dinlerken gökyüzünü lekeleyen martıları seyrediyordu. Saatlerce içki içmiş ve terasın doğal çiftlerini iki ayrı odaya yolcu ettikten sonra yalnız kalmışlardı. Önce uyumak istemişler, ancak kurdukları cümleler korkuluğa dönüşmüş ve uykularını kaçırmıştı. Gökyüzünün deniz rengine dönüştüğü saatlerde uykuları yeniden gelmiş ancak güneşin doğmasıyla gitmişti. Bu dakikalarda beyaz alkole direnç kalmazdı. Sadece dudak ıslatmaya yarayan bira içilebilirdi. Onlar da öyle yapıyordu. Aldıkları seyrek yudumların arasında konuşuyorlardı. Hakan, Afgan’ın ne demek istediğini çok iyi anlıyordu. Bunu onun da bilmesini istedi.</span></p>
				<p class="duz"><span class="duz" style="font-size:1em;" xml:lang="tr-TR">“Evet. Ne yazık ki bazen öyle olur. Hatta bir laf vardır. Şimdi tam hatırlamıyorum. Ama galiba şöyleydi: ‘Okşayan elleri ısıranlar, tekmeleyen ayakları öperler.’ Ben bunun sadece bizim gibiler için geçerli olduğunu düşünürdüm. Ama artık görüyorum ki bu herkesin kaderi.”</span></p>
				<p class="duz"><span class="duz" style="font-size:1em;" xml:lang="tr-TR">Alkolün alaşağı ettiği her beyin gibi Afgan’ınki de hayatının en büyük acısına odaklandı. Âşık olduğu kadının kendisine söylediklerini hatırladı. Ve dostunun sözünü kısık sesle tekrarladı:</span></p>
				<p class="duz"><span class="duz" style="font-size:1em;" xml:lang="tr-TR">“Tekmeleyen ayakları öpersin...”</span></p>
				<p class="duz"><span class="duz" style="font-size:1em;" xml:lang="tr-TR">Hakan doğrulup oturdu. Eğilip duvarın dibindeki bira kutusunu aldı. İçindekinden birkaç yudum alıp konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Yarın gidiyoruz. Burası da bitti.”</span></p>
				<p class="duz"><span class="duz" style="font-size:1em;" xml:lang="tr-TR">Afgan başını çevirip dostunun yüzüne doğru kaldırdı.</span></p>
				<p class="duz"><span class="duz" style="font-size:1em;" xml:lang="tr-TR">“Ne oldu?”</span></p>
				<p class="duz"><span class="duz" style="font-size:1em;" xml:lang="tr-TR">“Ev satılıyor. Biz de gidiyoruz.”</span></p>
				<p class="duz"><span class="duz" style="font-size:1em;" xml:lang="tr-TR">Afgan tam yanıt verecekti ki caddeden sokağa siyah bir Pontiac Firebird girdi. Açık camlarından ve olmayan tavanından bir şarkı yükseldi terasa. Sabahın ilk notaları sessiz sokağın içinde yaşlı binaların duvarlarına çarpa çarpa Afgan’la Hakan’ın kulaklarına kadar geldi. Steve Miller Band’in en sevdikleri şarkısı: “Serenade.” Şarkı, arabayla birlikte sahile doğru giden sokağa dalıp uzaklaştı. Geriye çirkin sesler çıkaran martılar kaldı. Ancak o zaman Afgan konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Hiç paramız kalmadı. Diğerlerinde de olduğunu sanmıyorum. Satabileceğimiz ne varsa satmalıyız. Ben Ankara’ya dönemem. Sen de İzmir’e gidemezsin. Kimse hiçbir yere dönemez. Sence ne yapmalıyız?”</span></p>
				<p class="duz"><span class="duz" style="font-size:1em;" xml:lang="tr-TR">“Bilmiyorum. Bir ara Cenk’le konuştum. Nilay’la birlikte oturmaya karar verdiğini söyledi. Belki öyle yapar. Barbaros’un da gidecek bir yeri olmadığına göre, oturup bir karar vermemiz lazım.”</span></p>
				<p class="duz"><span class="duz" style="font-size:1em;" xml:lang="tr-TR">İkisi de biliyordu. Birbirlerine bakmadan konuşuyorlar ama birbirlerinin ne söyleyeceklerini tahmin edebiliyorlardı. Bir otelde kalmayacaklardı. Bir ev kiralamayacaklardı. Ailelerinin evlerine dönmeyeceklerdi. Temel gıda fiyatlarının daha ucuz olduğu bir kente taşınmayacaklardı. Sadece bir gün daha, diyeceklerdi. Bir gün daha, sonra bir gün daha... İkisi de başlarına neler geleceğini bilmediklerini biliyordu. Doğaları gereği değerli olan piçlere özgü bir tavırla da bu bilinmezliği önemsemiyorlardı. Maceraları, kaçan ve kovalayan insanlarınkinden çok daha durağan gibi görünse de, dökülen kan ve gözyaşı her zamankinden ve herkesinkinden fazlaydı. Çünkü onlar bir yere gitmiyordu. Sadece duruyorlardı. Belki de en korkunç şiddet buydu: durmak. İnsan kaçarken başkasının, dururken kendi kanında boğulur. İnsanın kendine biçtiği cezadan daha acı dolu olanı yoktur. İnsanın kendine verdiği cezaların ilki, işlediği suçtur. Piçlerin suçunun bir adı vardır: hayat felci. İsteyerek felç geçiren insanlar dururlar ve her saniyesinde bin bir hareketin olduğu bir filmde donmuş tek kare olarak yaşarlar. Çünkü korkarlar. Geçmişten ve gelecekten korkarlar. Geçmiş ve geleceğin arasında sıkışmış olan piçler tek bir adım bile atamayacak hale gelirler. İki silindirin arasında bir karbon kâğıdına dönüşürler. Bütün bunları bilen Hakan, tekrar dar duvarın üstüne uzanıp ellerini başının altında kavuşturdu. Saçlarının arasından parmaklarını birbirine geçirip konuştu. Tabiî ki ağzından çıkan cümleler tesadüfen kurulmuyordu:</span></p>
				<p class="duz"><span class="duz" style="font-size:1em;" xml:lang="tr-TR">“Bir kitap okumuştum. Adını hatırlamıyorum. İçinde bir domino teorisi vardı. Domino taşlarını bilirsin. Önce özenle dizilirler sonra tek bir fiskeyle hepsi teker teker yıkılır. Ancak romandaki hikâyede domino taşlarından oluşmuş zincirin iki tarafına da aynı anda dokunuluyor. Ve zincir aynı anda iki taraftan yıkılmaya başlıyor. Zincirdeki domino taşı sayısı tek. İki uçtan birbirini yıkarak ilerleyen taşlar tam ortadaki taşın iki yanına da aynı anda çarpıyor. Ortadaki taş aynı anda, aynı güçte iki darbeyi, iki tarafından aldığı için ayakta kalıyor. Bütün yıkılmış taşların arasında tek başına duruyor. İşte roman böyle bir şeyi anlatıyordu.”</span></p>
				<p class="duz"><span class="duz" style="font-size:1em;" xml:lang="tr-TR">Afgan önce bir sürü soru sormayı düşündü. Sonra vazgeçti. Hakan konuşmaya devam etti. Ancak bu kez içinden. Kimseyi rahatsız etmek istemedi: “Domino taşlarından oluşmuş zincirin bir ucu geçmiş, diğer ucu gelecek. Yıkılıyorlar teker teker ve şimdiki zaman kalıyor ayakta. Geçmiş ve gelecek sıkıştırdığı için, ayakta kalan sadece şu an. Şimdiki zamana mahkûm olmuş insanlar. Hareket edemeyen o domino taşı gibi felç geçirmiş insanlar. Geçmiş, anılarla zihnimde, gelecekse tahminlerimle zihnimde. Hepsi acı dolu. Hepsinde kırılan hayaller var. Her saniye içimde hissettiğim geçmiş, şimdiki zaman ve gelecekle dolu aklımla donup kaldığımı görüyorum. Nefes alıp veren bir heykele dönüştüğümü görüyorum. Bütün heykeller gibi ben de sadece zaman içinde hareket ediyorum. Yani yaşlanıyorum. Elimden başka bir şey gelmiyor. Tabiî her anın içinde üç zamanı da yaşayarak yaşlanıyorum ve bu beni delirtiyor. İnsanın üç zamanlı bir canlı olmasından nefret ediyorum. Aynı anda geri, park ve ileriye takılmış otomatik vitesli bir arabanın motoru ne gürültü çıkarabilirse, bin katını ben her saniye aklımda duyuyorum.” </span></p>
				<p class="duz"><span class="duz" style="font-size:1em;" xml:lang="tr-TR">Tabiî ki Afgan bilmiyordu dostunun neler düşündüğünü ancak o garip tesadüflerden biri daha gerçekleşti: her ne düşündüyse düşündü ve konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Gelecek, geçmişin merhametine kalmıştır ve insan, ikisinin arasında bir kurbandır.”</span></p>
				<p class="duz"><span class="duz" style="font-size:1em;" xml:lang="tr-TR">“Siktirin lan! Kurban dediğiniz benim gibi âşık olabilir mi?”</span></p>
				<p class="duz"><span class="duz" style="font-size:1em;" xml:lang="tr-TR">Terasın ağır havasını çıplak ayaklarıyla çiğneyen Cenk, üzerinde sadece leopar desenli bir şort olduğu halde Afgan’ın birasını elinden sökmüş ve sorusunun yanıtını beklemeden kafasına çoktan dikmişti. Böylece domino taşlarının, geleceğin, geçmişin ve şimdiki zamanın özenle üzerine dizildiği masa, sırtına “Dennis The Menace”ın yüzü kazınmış olan Cenk tarafından devrilmiş oldu. Boşalmış kutuyu yumruğunun içinde ezip martıların çıkardığı gürültüden fazlasına neden olan Cenk, konuşmasına devam etti:</span></p>
				<p class="duz"><span class="duz" style="font-size:1em;" xml:lang="tr-TR">“Bu kadına gerçekten âşık oldum.”</span></p>
				<p class="duz"><span class="duz" style="font-size:1em;" xml:lang="tr-TR">Hakan, Cenk’in terasa girdiği anda sarf ettiği ilk cümlede başını hafifçe kaldırmış, sonra tekrar avuçlarının üstüne koymuştu. Gözlerini kapattı ve konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Kızı üç yıldır görmüyorsun. Bir gece iyi seviştiniz diye âşık mı oldun?”</span></p>
				<p class="duz"><span class="duz" style="font-size:1em;" xml:lang="tr-TR">“Evet</span><span class="duz" style="font-size:1em;" xml:lang="tr-TR">! Ne var bunda? Olamaz mı?”</span></p>
				<p class="duz"><span class="duz" style="font-size:1em;" xml:lang="tr-TR">Bu kez Afgan yanıtladı:</span></p>
				<p class="duz"><span class="duz" style="font-size:1em;" xml:lang="tr-TR">“Olur da, buzdolabında son bir bira var. Getir de içelim.”</span></p>
				<p class="duz"><span class="duz" style="font-size:1em;" xml:lang="tr-TR">Sağ elinin başparmağıyla sırtının ancak uzanabildiği noktalarını kaşıyarak salona geçen Cenk’in aklına bir çözüm geldi. Aslında resmî olarak herhangi bir sorundan haberdar edilmemişti, ancak Barbaros, terası terk etmeleri gerektiğini ve gerekçesini gece anlatmıştı. Buzdolabının serinliği yüzüne ve çıplak gövdesine çarparken, Cenk gülümsedi. “Evet!” dedi. Birayla beraber terasa döndü. Metal halkayı çekti. Bira köpürdü ve taş zemine dökülmeye başladı. Elini sabit tutarak, başını kutuya yaklaştırdı ve iki büklüm, dudaklarıyla birayı sakinleştirmeye çalıştı. Sonunda bira kendine geldi. Çenesinden damlayan köpüklere aldırmadan konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Ev satılıyormuş. Dün Barbaros söyledi. Şimdi, şöyle bir önerim var: Nilay yalnız kalıyor. Karşı yakada iki katlı bir evi varmış. Dördümüz de oraya taşınalım. Ne dersiniz?”</span></p>
				<p class="duz"><span class="duz" style="font-size:1em;" xml:lang="tr-TR">Eğer âşık olduğu kadın kendisinden, dostlarını terk etmesini istese ya da böyle bir teklif sunduğunda reddetse derhal kabul edeceğini düşünen Afgan, Cenk’in arkadaşlarına sadakatine hayran kaldı. Hakan ise Cenk’in aptallığına hayran kalmakla meşguldü. Çünkü Nilay’ın, evine dört erkeği kabul edebilmesi için o evin Laponya’da, buzların arasında olması gerekirdi. Dolayısıyla teklifin, üzerinde konuşulmayacak kadar saçma olduğunu düşünen Hakan konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Aklı başında bir kadın, bizim gibi dört tane hayvanı evine alır mı? Haydi, seni anlarım da, bizi kabul etmesi imkânsız.”</span></p>
				<p class="duz"><span class="duz" style="font-size:1em;" xml:lang="tr-TR">Bu konuşma Cenk’e beyaz eldivenle atılmış bir tokattı. Bir düello davetiydi. Birayı Afgan’a uzatırken “Göreceğiz” dedi. Daha fazla da konuşmadı ve çıktığı odaya girmek üzere salona geçti. Açılışında köpürmüş biranın tatsızlaştığını fark eden Afgan yüzünü buruşturup Hakan’a seslendi:</span></p>
				<p class="duz"><span class="duz" style="font-size:1em;" xml:lang="tr-TR">“Sence olabilir mi?”</span></p>
				<p class="duz"><span class="duz" style="font-size:1em;" xml:lang="tr-TR">“Bilmiyorum” dedi Hakan. “Aslında birkaç günümüz daha var. Ama ben yarın çıkmak istiyorum. Haydi, yatalım artık. Biraz uyuyalım.”</span></p>
				<p class="duz"><span class="duz" style="font-size:1em;" xml:lang="tr-TR">Uykusuzluktan ve alkolden altın külçelere dönüşmüş bedenlerini ayaklandırıp salona geçtiler. Afgan kanepeye uzandı. Hakan ise salon kapısının arkasına dayadıkları şilte genişliğindeki ince köpük parçasını alıp terasa çıktı. Günün her saati gölgede kaldığını bildiği bir noktaya yerleştirip üzerine yattı. Birkaç hırıltılı nefes ve mükemmel pozisyon arayışından sonra son kez terasta uyudular.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Dört saat sonra terasın bütün uyuyanları evin ahşap kapısının, çerçevesine hızla çarpmasının yarattığı gürültü üzerine gözlerini açtı. Aslında kapıyı parçalamak için elinden geleni yapmış olan kişi bu hareketi öncesinde birkaç kez yüksek sesle hakaretler savurmuş ama kimseyi uyandıramamıştı. Onun yerine bu işi yaşlı kapı yapmıştı. Gonca koşarak merdivenlerden indi ve bahçe kapısını açıp adımını kaldırıma attı. Bahçe kapısı açık kaldı. Beetle adındaki hilkat garibesi Volkswagen’ine binip direksiyonunu sokağa çevirdi ve gaz pedalına yüklendi. Gonca gece boyunca içtiği dört büyük kadehteki votkanın bir bölümünü sevişirken terleyerek, bir bölümünü de seviştikten sonra ağlayarak çıkarmıştı. Hamilelik yalanını itiraf etmemek için dudaklarını ısırmış ve Barbaros’la son kez kavga ederek, sonsuza dek hayatından çıkacağını söyleyip terası terk etmişti. Gonca’nın Barbaros’a verdiği ceza, hakkında hiçbir şey bilmeyeceği bir çocuğa sahip olduğunu düşündürmekti. Sıradan insanların intikamları da kendi değerleri dahilinde biçim bulduğu için kendi acımasızlığına gülüyordu. “Müthiş bir intikam planı” diyordu kendine. “Hayat boyu acı çekecek” diye söyleniyordu, Beetle’ın hoparlörlerinden yükselen sabah haberlerinin üstüne. Ancak böylesi planlar bir piçle karşılaşınca, granit bir duvara çarpmış gibi olur ve bin parçaya bölünürdü. Barbaros, sırtüstü yattığı serin yatakta, çocuğu olacağı ihtimalini sadece on bir dakika düşündü. Gözlerini yumdu ve uyudu. </span></p>
				<p class="duz"><span class="duz" style="font-size:1em;" xml:lang="tr-TR">Tabiî Gonca’nın ses gösterisine kayıtsız kalamayanlar da vardı. Cenk, uyanmış Nilay’ın çıplak bacaklarını okşuyor, Afgan, kanepede doğrulmuş kendisini hatırlamaya çalışıyor, Hakan üzerinde yattığı köpüğü yanlış hesapladığı bir yere çektiği için burun deliklerine kadar giren güneşten, sırtını dönerek kaçmaya çalışıyordu. Her şeye rağmen piçler yavaşça uyanıyordu. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Yarım saat sonra terası tamamen bastıran güneşten kaçmak için salona teker teker dökülmeye başladılar. Afgan, Nilay ve Cenk kanepede, karşılarındaysa, içeriye taşınmış piknik sandalyelerinde Barbaros ve Hakan oturuyordu. Hangi günde olduklarını Nilay’dan öğrendiler. Bir cumartesiydi. Sıcak bir cumartesi öğleni. Yorgun değillerdi, sadece Gonca’nın krizi yüzünden uyku eksikliği çekiyorlardı. Birbirlerine bakmadan, sessizce oturuyorlardı. Oysa yapmaları gereken işleri vardı. Kendilerine ait eşyaları toplayıp satılabilecek olanları dışarı çıkarmaları, giysilerini valizlere, torbalara yerleştirmeleri gerekiyordu. Aslında eğer Nilay’ın gözlerine biraz daha dikkatli baksalardı, genç kadının birazdan hayatını etkileyecek bir kararı açıklayacağını anlayabilirlerdi. Ama Nilay onların anlamasına fırsat vermedi, sadece konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Bugünden itibaren bende kalıyorsunuz. İki araba bize yeter. Bir arkadaşımı arayacağım. Bize yardım etmeye gelecek.”</span></p>
				<p class="duz"><span class="duz" style="font-size:1em;" xml:lang="tr-TR">Teker teker başlarını kaldırıp Nilay’a baktılar. Sonra da sözleşmiş gibi aynı anda Cenk’e çevirdiler bakışlarını. Cenk gülümsüyordu. Öne ve arkaya doğru çok hafifçe başını sallıyordu. İlk konuşan Barbaros oldu. Hepsi de genç kadına teşekkür edeceğini düşündü ve söylenmesi gereken nezaket sözlerini kendileri telaffuz etmek zorunda kalmadıkları için derin nefesler verdiler. </span></p>
				<p class="duz"><span class="duz" style="font-size:1em;" xml:lang="tr-TR">“Tamam. Ara arkadaşını, gelsin. Biz de eşyalarımızı toplayalım.”</span></p>
				<p class="duz"><span class="duz" style="font-size:1em;" xml:lang="tr-TR">Ne bir teşekkür, ne de bir minnettarlık belirtisi. Tavırlarıyla Rus çarlarını andıran Barbaros kendisine ait bir sarayın hazırlanmasını emreder gibi konuşuyordu. Nilay bütün bunları şimdilik eğlenceli buluyordu. Barbaros isteklerini sıralamaya devam etti:</span></p>
				<p class="duz"><span class="duz" style="font-size:1em;" xml:lang="tr-TR">“Hakan, evde boş kutu var mı? Neyse, buluruz bir yerlerden. Öncelikle paraya ihtiyaç var. Onun için de herkes ceplerini boşaltsın. Ama muhtemelen kimsenin cebinde bir şey olmadığına göre para edecek eşyaları bir araya getirelim. Sonra da birkaçını Nilay’ın arabasına koyup götürelim. Bir şekilde satarız. Nilay, sigaran var mı</span><span class="duz" style="font-size:1em;" xml:lang="tr-TR">?”</span></p>
				<p class="duz"><span class="duz" style="font-size:1em;" xml:lang="tr-TR">Nilay, ne tür bir belayı evinin duvarlarına sıvadığının farkında olmadığı için gülümseyerek başını salladı ve yattığı odada bıraktığı çantasına ulaşmak için antreye yürüdü. Salondan çıkar çıkmaz, Hakan konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Mikro fırın var. Sonra müzik seti. Gördüğünüz hiçbir mobilya bana ait değil. Biraz düşüneyim. Evet, bir tane bilgisayar yazıcısı var. Sonra...”</span></p>
				<p class="duz"><span class="duz" style="font-size:1em;" xml:lang="tr-TR">Afgan öne doğru eğilip dirseklerini dizlerinin üstüne koydu ve ellerini birleştirdi. Önemli bir şey söyleyecekti. En azından birkaç saniyeliğine öyle olduğunu düşündü. </span></p>
				<p class="duz"><span class="duz" style="font-size:1em;" xml:lang="tr-TR">“Boynumdaki biraz para eder. Yirmi dört ayar olması lazım.”</span></p>
				<p class="duz"><span class="duz" style="font-size:1em;" xml:lang="tr-TR">Afgan’ın boynunda sallanan, kuyumculuk sektörünün sanatçıları sadekârlar için utanç kaynağı sayılabilecek bir parçaydı. İşaretparmağı kalınlığında bir zincir ve iki ucunu birleştiren bir asma kilit. Hepsi de altındı. Gümüş, palladyum ve bakırın yüzde doksan dokuz saflıktaki altınla karışımından üretilmişlerdi. Gerçekten de para edebilirdi ama satın alacak olan kişi mutlaka eritme yoluna gidecekti çünkü estetik açıdan rezaletti. </span></p>
				<p class="duz"><span class="duz" style="font-size:1em;" xml:lang="tr-TR">Cenk, büyük bir sorunu çözmüş olmanın getirdiği rahatlık ve üstünlük duygularıyla konuşmayı noktaladı:</span></p>
				<p class="duz"><span class="duz" style="font-size:1em;" xml:lang="tr-TR">“Tamam, şimdilik sadece Afgan’ın kolyesini satarız. Diğerlerini Nilay’a taşıyalım. Sonra bakarız.”</span></p>
				<p class="duz"><span class="duz" style="font-size:1em;" xml:lang="tr-TR">Afgan, boynunda bir ileri bir geri giden ağır asma kilidi okşadı. </span><span class="italik" style="font-size:1em;" xml:lang="tr-TR">Sid and Nancy</span><span class="duz" style="font-size:1em;" xml:lang="tr-TR"> adındaki filmi âşık olduğu kadınla izlemişti. İlişkilerinin başlarındaydılar. Filmin bir sahnesinde ünlü punk müzisyeni Sid Vicious’un boynuna zincir ve asma kilit takan sevgilisi Nancy Spungeon tam olarak şöyle söylüyordu: “Kilidin anahtarı mı? Ne anahtarı?” Sid, bu yanıt üzerine, ölene kadar boynunda taşıyacağı, olabilecek en basit kolyeyi okşarken sevgilisine bakıp gülüyordu. Çünkü anahtarsız kilit, kaba da olsa sonsuz aşkın simgesiydi. Bir hafta sonra Afgan’ın doğum gününde kendisine uzatılan bir paketten filmdeki aksesuarın altını çıkmıştı. Sevgilisi ensesini ve boynunu öperek zinciri dolamış, iki ucunu da asma kilitle birleştirmişti. Afgan kendini o kadar iyi hissetmişti ki bir anahtarın var olup olmadığını bile sormamıştı. Şimdiyse zinciri bir testerenin yardımıyla kesmek gerekecekti. Afgan bütün bunları düşündü. Boynundaki aşk kilidi de gittikten sonra geriye bir piçten başka bir şey kalmayacaktı. Salona dönmüş olan Nilay’dan bir sigara istedi.</span></p>
				<p class="duz"><span class="duz" style="font-size:1em;" xml:lang="tr-TR">Oturdukları yerde arkalarına yaslandılar. Salona duman doldu. Duman önce tavana yükseldi, sonra da terasın açık kapısından uçup gitti. Birkaç nefes sonra Hakan, üç yıldır yaşadığı terasın bir yerlerine bir şeyler yazmayı düşündü. Birkaç cümle ya da dostlarının adları. Ama vazgeçti. Çünkü bunun da bir önemi yoktu. Sadece gidiyorlardı, hepsi bu. Büyütmemek gerekiyordu. Hiçbir şeyi. Özellikle de kendilerini.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Sessizce eşyalarını topladılar. Valizlerini hazırladılar. Afgan’ın üç sokak uzaktaki süper marketten aldığı deterjan kutularını doldurdular. Terasta son bir sigara içerek Nilay’ın arkadaşının gelmesini beklediler. Nilay’ın cep telefonu çalınca, aşağıya inip arabaları yüklediler. Hakan kapıyı kilitlemek için tekrar yukarı çıktı. Pencereleri ve terasa açılan kapıları kapadı. Sigortaları gevşetti. Muslukları kontrol etti. Antrenin taş zeminine tükürdü ve kapıyı kilitledi. Posta kutularının yanından geçerken, üzerinde “1” yazan siyah kutunun deliğinden içeri iki anahtar bıraktı. Bahçe kapısına giden patikada yürürken tel kafesin içinde yaşayan köpekle göz göze geldi. Köpek havlamadı. Hakan bahçe kapısını kapatırken, başını kaldırıp terasa baktı. Nilay’ın arkadaşının arabasının arka koltuğuna açılan kapıdan içeri girdi. Denizi arkalarına alıp caddeye çıktılar. Hakan’ın antredeki tükürüğü kuruyana kadar, piçler terasta geçirdikleri zamanı düşündüler. Tükürük kurudu, terası unuttular. Genç kadınlar arabaları sürdü ve piçler birbirlerini güldürdü. </span></p>
				<p class="duz"/>
				<p class="foto-ustten-bosluklu-6"/>
			</div>
		</div>
	</body>
</html>