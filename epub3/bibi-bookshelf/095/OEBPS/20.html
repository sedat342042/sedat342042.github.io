<html xmlns="http://www.w3.org/1999/xhtml">
	<head>
		<title>20.html</title>
		<link href="template.css" rel="stylesheet" type="text/css"/>
	</head>
	<body>
		<div id="x20.html" xml:lang="tr-TR">
			<div class="story">
				<p class="duz"/>
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Kulübedeki sabahın üzerinden yüz dört gece geçti. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Sokağın trafiği durmuş, kadın, erkek ve çocuklar tek bir noktaya bakıyordu. Yedi polis, kaldırıma oturmuş adama yaklaşmaya ve onunla iletişim kurmaya çalışıyordu. Ancak üzerinde sadece bir pantolon olan adam, elindeki kana batırılmış satırı bırakmıyor ve kimseyi duymuyormuş gibi, kalabalığın içindeki tek boşluğa, kendisini izleyen insanların gözlerine bakıyordu. Polis telsizlerinde, bir kasap dükkânına giren ve üç kişiyi satırla öldürdükten sonra kasadaki parayla kaçmaya çalışan bir şahıstan bahsediliyordu. Şahıs, sokaktan tesadüfen geçen motosikletli bir polisle karşılaşmış ve kaldırıma oturmuştu. Tek bir namlunun denetiminde beklerken üzerine doğrultulmuş tabanca sayısı zaman içinde artmıştı. İzleyiciler ve adam sessizdi. Konuşanlar polisler ve telsizleriydi. Beyaz yüzlü adam üzerine doğrultulmuş çeliklerle ilgilenmiyor, boşta olan sağ elinin işaretparmağıyla sol kolunun derisinden topladığı kanla çıplak göğsüne “tişört” yazıyordu. Bu yüzden arkasından yaklaşıp, sol bileğini kavradıktan sonra kolunu boğazına dolayan polisi fark edemedi. </span></p>
				<p class="duz"><span class="duz" style="font-size:1em;" xml:lang="tr-TR">Bilekleri sırtından kelepçelenmiş olan Cenk, polis arabasının arka koltuğuna ensesinden tutularak bindirildi. </span></p>
				<p class="foto-ustten-bosluklu-3"/>
			</div>
		</div>
	</body>
</html>