<html xmlns="http://www.w3.org/1999/xhtml">
	<head>
		<title>16.html</title>
		<link href="template.css" rel="stylesheet" type="text/css"/>
	</head>
	<body>
		<div id="x16.html" xml:lang="tr-TR">
			<div class="story">
				<p class="duz"/>
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Sahil yolunun kaldırımı yan yana yürüyen dört kişi tarafından kesilmişti. Onlardan hızlı adım atanlar önlerine geçmek için caddeye inmek zorunda kalıyordu. Kimse, babası ve babasının gözlerinin dibine bakarak yaptığı hareket hakkında Barbaros’la konuşmadı. Kimse bir şey sormadı. Barbaros da anlatmadı. Sadece Cenk bir ara kendi babasını düşündü. Yüzünü hatırlayamadığı adamı. “Belki de ölmüştür” dedi sessizce.</span></p>
				<p class="duz"><span class="duz" style="font-size:1em;" xml:lang="tr-TR">“Ne dedin?”</span></p>
				<p class="duz"><span class="duz" style="font-size:1em;" xml:lang="tr-TR">“Yok Barbaros, bir şey demedim.”</span></p>
				<p class="duz"><span class="duz" style="font-size:1em;" xml:lang="tr-TR">Afgan, pantolonunun arka cebinden çektiği paketten aldığı sigarayı, karşılarından gelen bir yabancının çakmağıyla yaktı. Teşekkür etmedi.</span></p>
				<p class="duz"><span class="duz" style="font-size:1em;" xml:lang="tr-TR">“Herhalde yine hiç paramız kalmadı, değil mi?”</span></p>
				<p class="duz"><span class="duz" style="font-size:1em;" xml:lang="tr-TR">Soru Hakan’aydı.</span></p>
				<p class="duz"><span class="duz" style="font-size:1em;" xml:lang="tr-TR">“Şöyle tarif edeyim: o kadar çok paramız var ki çalışmıyoruz ve o kadar az paramız var ki çalışmıyoruz.”</span></p>
				<p class="duz"><span class="duz" style="font-size:1em;" xml:lang="tr-TR">Cenk kollarını açarak durdu.</span></p>
				<p class="duz"><span class="duz" style="font-size:1em;" xml:lang="tr-TR">“Bir dakika.”</span></p>
				<p class="duz"><span class="duz" style="font-size:1em;" xml:lang="tr-TR">Piçler de durdu. Kaldırıma et barajı kuruldu. </span></p>
				<p class="duz"><span class="duz" style="font-size:1em;" xml:lang="tr-TR">“Evet, çalışmıyoruz. Çünkü çalışmak istemiyoruz. Çünkü bunlara benzemek istemiyoruz.”</span></p>
				<p class="duz"><span class="duz" style="font-size:1em;" xml:lang="tr-TR">“Bunlara” derken uzattığı sol kolunun ucundaki elle bir hilal çizmiş ve sahil yolunda olup da hilale dahil olan bütün insanları göstermişti. Piçler de hepsine bakmıştı. Devam etti:</span></p>
				<p class="duz"><span class="duz" style="font-size:1em;" xml:lang="tr-TR">“Bunlar ne yapıyor? Bilgi satıyor. Yetenek satıyor. Kendileri için saklamaları gereken her şeyi satıyorlar. Ama çalışmak sadece bu değil. Paha biçilemeyecek, hiçbir bilginin erişemeyeceği değerde olan bir şey var: kol gücü. Bence derhal organize sanayi bölgelerinden birinde iş bulmalıyız. Ya da bir inşaatta.”</span></p>
				<p class="duz"><span class="duz" style="font-size:1em;" xml:lang="tr-TR">Cenk iki saniye boyunca sustu.</span></p>
				<p class="duz"><span class="duz" style="font-size:1em;" xml:lang="tr-TR">“İnşaat olmaz. Bizi almazlar. Elli yerden elli adam tanımak gerekir. Ama bir fabrika olabilir. Ya da bir atölye. Sadece bedenlerimizi çalıştıracağımız, hiçbir karar almayacağımız, emirleri uygulayacağımız bir yer olabilir.”</span></p>
				<p class="duz"><span class="duz" style="font-size:1em;" xml:lang="tr-TR">“Olabilir” dedi Afgan. “kol gücüyle çalışmak benim içi uygun.”</span></p>
				<p class="duz"><span class="duz" style="font-size:1em;" xml:lang="tr-TR">“Fark etmez” dedi Hakan “yeter ki benden hayal gücü istemesinler.”</span></p>
				<p class="duz"><span class="duz" style="font-size:1em;" xml:lang="tr-TR">Üç piç Barbaros’a baktı. Barbaros’un elinde iki metal parçası vardı. Yuvarlak metaller. Bozuk paralar.</span></p>
				<p class="duz"><span class="duz" style="font-size:1em;" xml:lang="tr-TR">“Haydi, gazete alalım.”</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">“İşte bu ilan, tam bize göre! Kuru gıda fabrikasına vasıfsız işçi aranıyor.”</span></p>
				<p class="duz"><span class="duz" style="font-size:1em;" xml:lang="tr-TR">Barbaros gazeteyi kapatıp iş arama seansına son verdi ve konuşmaya devam etti:</span></p>
				<p class="duz"><span class="duz" style="font-size:1em;" xml:lang="tr-TR">“Yalnız bir telefon lazım. Fabrikanın nerede olduğunu öğrenmek için telefon etmemiz gerek.”</span></p>
				<p class="duz"><span class="duz" style="font-size:1em;" xml:lang="tr-TR">Oturdukları bankın çivilendiği kaldırımın karşısında bir büfe vardı.</span></p>
				<p class="duz"><span class="duz" style="font-size:1em;" xml:lang="tr-TR">“Gazeteyi ver” dedi Hakan, “ben adreslerini alayım.”</span></p>
				<p class="duz"><span class="duz" style="font-size:1em;" xml:lang="tr-TR">Piçler, dostlarının telefon etmesini ve dönmesini beklediler.</span></p>
				<p class="duz"><span class="duz" style="font-size:1em;" xml:lang="tr-TR">“Tamam, konuştum. Ama biraz uzakta. Hiç para kalmadı. Yürümek gerekiyor. Fabrika Halkalı’daymış.”</span></p>
				<p class="duz"><span class="duz" style="font-size:1em;" xml:lang="tr-TR">“Saat kaç</span><span class="duz" style="font-size:1em;" xml:lang="tr-TR">?” diye sordu Cenk, ayaklarının önünden geçen çocuğa.</span></p>
				<p class="duz"><span class="duz" style="font-size:1em;" xml:lang="tr-TR">“Beş buçuk abi.”</span></p>
				<p class="duz"><span class="duz" style="font-size:1em;" xml:lang="tr-TR">“Tamam, şimdi yürümeye başlasak beş ya da altı saat sonra orada oluruz. Geceyi oralarda bir yerlerde geçirir, sabahı bekleriz. Sonra da fabrika kapılarını açtığı anda işe başvururuz.”</span></p>
				<p class="duz"><span class="duz" style="font-size:1em;" xml:lang="tr-TR">O kadar aptalca bir plandı ki, sadece piçler kabul edebilirdi. Banktan kalkıp yürümeye başladılar. Ulaşmaları gereken semti bulmak için yabancılara sorular sordular. Sokaklardan, caddelerden geçtiler. Dinlendiler. Kentin beton sıcaklığının azaldığı çevre yollarına çıktılar. Dinlendiler. Yürüdüler. Konuşmadılar. Yürüdüler. Konuştular.</span></p>
				<p class="duz"><span class="duz" style="font-size:1em;" xml:lang="tr-TR">“Saat herhalde on iki olmuştur. Biraz dinlenelim.”</span></p>
				<p class="duz"><span class="duz" style="font-size:1em;" xml:lang="tr-TR">Cenk üşümeye başlamış ve kurduğu cümleyi ağzından titreterek çıkarmıştı. Üç şeritli bir çevre yolunun bariyerlerinin yanından yürüyorlar ve gecenin içinde sadece kamyonların farlarını görüyorlardı. </span></p>
				<p class="duz"><span class="duz" style="font-size:1em;" xml:lang="tr-TR">“Tamam” dedi Afgan ve durdu. Eller uzatıldı ve Afgan’ın dağıttığı sigaralar toplandı. Çakmak ya da kibritleri olmadığını sandıkları süre içinde ölmeyi istediler ama Cenk, Adidas eşofman üstünün iç cebinde katlanmış bir kibrit kutusu buldu. Dirildiler. Sigaralarını ateşleyip dumanlarını kamyonların ayarsız farlarına üflediler. Ağır vasıta şoförleri iki ayakları üzerinde duran canlılar görmeye alışmadıkları bir nokta ve saatte dört sigara ucu görünce kornalarına bastılar. Piçlerin ne sattıklarını anlamaya çalıştılar. Ama bariyer kenarı çocuklarıyla göz göze gelemeyince hiçbir alışverişin söz konusu olmadığını anladılar. Sigaralar sessizce yendi, hazmetmek üzere adımlar atıldı. </span></p>
				<p class="duz"><span class="duz" style="font-size:1em;" xml:lang="tr-TR">Bir kentin uçları arasında yürüyerek yol almak, tabanları şiştikçe yerden yükselen bir insana birinci saatte gezinti, ikinci saatte spor, üçüncü saatte savaş, daha sonraki saatlerde yenilgi gibi gelir. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Üzerinde “Halkalı”  yazan tabelayı gördüklerinde güneş de gözlerine girdi. Çevre yolundan kurtulup Halkalı sapağına yakalandılar. Yorgunluk ve açlıktan ötürü konuşmayan piçler fabrikayı, çevre insanları ayaklanana kadar bulamayacaklarını anladı ve gördükleri ilk ağacın altındaki çimlerin üzerine yattılar. Aradıkları semti başlatan kavşağın yakınlarındaki tek parkta uyudular. Oysa çamur mevsimindeydiler. Parkların uyunamayacak kadar kahverengi olduğu bir ayda.</span></p>
				<p class="duz-ilk-paragraf"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">“Uyuyamıyorum. Üşüyorum.”</span></p>
				<p class="duz"><span class="duz" style="font-size:1em;" xml:lang="tr-TR">“Ben de” dedi Afgan. Yanında bir salyangoz gibi yatan Cenk’e bakmadan.</span></p>
				<p class="duz"><span class="duz" style="font-size:1em;" xml:lang="tr-TR">“Sence kaç saat vardır, fabrikanın açılmasına?”</span></p>
				<p class="duz"><span class="duz" style="font-size:1em;" xml:lang="tr-TR">“Ekmek kamyonları geçtiğine göre, en fazla bir saat.”</span></p>
				<p class="duz"><span class="duz" style="font-size:1em;" xml:lang="tr-TR">“Biliyor musun Afgan, ben bu fabrikada gerçekten çalışabilirim. Kendimi gerçekten iyi hissedebilirim. Tek istediğim, işin bir şeyleri kaldırıp indirmekten ibaret olması. Olabilecek en basit işi yapmak istiyorum. Eğer öyle bir iş verirlerse dünyanın en mutlu adamı bile olabilirim. Kendimi kandırmıyorum. Gerçekten de mutlu bir insan olurum.”</span></p>
				<p class="duz"><span class="duz" style="font-size:1em;" xml:lang="tr-TR">Cenk, anlattıklarının ateşiyle ısınmış ve olduğu yerde doğrulup oturmuştu. Çamurlanmış paçalarına bile bakmadı çünkü tek gördüğü, bir hangarda, isten ve makine yağından simsiyah olmuş bir Cenk’in ağır demir parçalarını kaldırıp bir kasaya yerleştirdiği sahneydi. Sahneye Afgan girdi:</span></p>
				<p class="duz"><span class="duz" style="font-size:1em;" xml:lang="tr-TR">“Hatta bir han odası bile tutabiliriz. Çok az, ama çok az bir parayla yaşarız. En kötü sigarayı içeriz. İçkiyi bırakırız. Ya da belki çok seyrek içeriz. Bir han odasında yaşarız. Bizi tanımayanlarla dolu bir handa. Hayatımızda sadece işimiz olur. Akşam odamıza dönünce o kadar yorgun oluruz ki hiçbir şey düşünmeden yatar uyuruz.”</span></p>
				<p class="duz"><span class="duz" style="font-size:1em;" xml:lang="tr-TR">Afgan nefes almak için durduğunda Cenk devraldı hayalin dümenini:</span></p>
				<p class="duz"><span class="duz" style="font-size:1em;" xml:lang="tr-TR">“Yedi gün çalışırız. Günde on iki saat. Belki on dört. Her gün aynı kıyafeti giyeriz. Kirleniriz. Yıkanırız. Zaman geçer. Hiçbir şey gelmez aklımıza. Sadece ağır demir parçalarını bir yerden diğerine taşırız. Bazen çekiçler alıp elimize, sıcak demirlere vururuz. Öğlenleri bir ekmeğin içine serpiştirilmiş beyazpeynir yeriz. Hayvan gibi yeriz. Litrelerce su içeriz. Terleriz. O kadar çok çalışırız ki yaşadığımızı unuturuz.”</span></p>
				<p class="duz"><span class="duz" style="font-size:1em;" xml:lang="tr-TR">Cenk ve Afgan, aydınlanmış gökyüzünde çevirdikleri filmi, yüzlerindeki o güne kadar görülmüş en temiz tebessümle izlediler. Nabızları hızlandı ve diğerlerinin gözkapakları kalkana kadar bulutlar, gri gökyüzünde rol yaptılar. </span></p>
				<p class="duz"><span class="duz" style="font-size:1em;" xml:lang="tr-TR">Hakan kalkmış, üzerindeki kurumuş çamurları, pantolonuna tokat atarak temizlemeye çalışıyordu. Bir yandan da söyleniyordu:</span></p>
				<p class="duz"><span class="duz" style="font-size:1em;" xml:lang="tr-TR">“Niye uyandırmadınız? Geç kalacağız. Haydi Barbaros, kalk, yürü, gidiyoruz.”</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">“Kime bakmıştınız?” </span></p>
				<p class="duz"><span class="duz" style="font-size:1em;" xml:lang="tr-TR">“8 Alemdar 0”ın girişine benzeyen geniş bir boşluğa adımlarını atmışlar ve birkaç dakika boyunca çevrelerini incelemişlerdi. Sorusuyla beraber, küçük fabrikanın içlerinden kendi yaşlarında bir adam gelmişti. Ancak sorusunun duyulmadığını düşündü ve tekrarladı:</span></p>
				<p class="duz"><span class="duz" style="font-size:1em;" xml:lang="tr-TR">“Kime bakmıştınız?”</span></p>
				<p class="duz"><span class="duz" style="font-size:1em;" xml:lang="tr-TR">Sözcülüğü şimdilik Hakan yapacaktı:</span></p>
				<p class="duz"><span class="duz" style="font-size:1em;" xml:lang="tr-TR">“Biz ilan için gelmiştik. Gazetedeki ilan için.”</span></p>
				<p class="duz"><span class="duz" style="font-size:1em;" xml:lang="tr-TR">İlkokulun dördüncü yılından beri babasının atölyeden fabrikaya terfi etmeye çalışan işyerinde günlerini geçirmiş genç adam şaşırdı ama belli etmedi. Çünkü işin satış bölümüyle de ilgileniyor ve yüz ifadesini gizlemeyi biliyordu. Ama emin olmak istedi:</span></p>
				<p class="duz"><span class="duz" style="font-size:1em;" xml:lang="tr-TR">“İşçi ilanı için mi geldiniz?”</span></p>
				<p class="duz"><span class="duz" style="font-size:1em;" xml:lang="tr-TR">“Evet” dedi Hakan, “vasıfsız.”</span></p>
				<p class="duz"><span class="duz" style="font-size:1em;" xml:lang="tr-TR">Bırakmaya başlayalı beş gün olan bıyığının altındaki dudakları açılan adam, kararını vermişti. Biraz ilerisinde duran masanın arkasındaki tahta sandalyeye oturdu. Piçler attıkları ilk adımlarda kalmışlardı. Gördükleri belki hayal ettikleri fabrika değildi ama bir hangar büyüklüğündeki yerin ilerilerinde aşağı ve yukarı çıkan merdivenleri görebiliyor ve o basamakların gittiği yerlerden gelen demirin demire çarpma sesini duyuyorlardı.</span></p>
				<p class="duz"><span class="duz" style="font-size:1em;" xml:lang="tr-TR">“Yalnız, iş biraz ağır. Kazanları kaldıracak, indirecek adamlar arıyoruz. Haftanın yedi günü çalışılıyor. Sabah sekiz, akşam sekiz. Asgarî ücret veriyoruz. Keşke daha çok verebilsek ama ancak bu kadar. Anlayacağınız hayli ağır bir iş.”</span></p>
				<p class="duz"><span class="duz" style="font-size:1em;" xml:lang="tr-TR">Afgan’ın gözleri büyüdü:</span></p>
				<p class="duz"><span class="duz" style="font-size:1em;" xml:lang="tr-TR">“Tamam! Yaparız. Şartlar bize uygun.”</span></p>
				<p class="duz"><span class="duz" style="font-size:1em;" xml:lang="tr-TR">Üniversitede teknik ressamlık eğitimi görmüş olmasına rağmen kurduğu yeni ailesi ve kendisini büyütene sahip çıkmak için babasının fabrikasını çalıştırmak zorunda kalmış olan genç adam verdiği karardan bir kez daha emin oldu.</span></p>
				<p class="duz"><span class="duz" style="font-size:1em;" xml:lang="tr-TR">“Peki. İsimleri alayım.”</span></p>
				<p class="duz"><span class="duz" style="font-size:1em;" xml:lang="tr-TR">Önündeki kâğıtta bir liste vardı. En alta “22” yazıp bekledi. Hakan, adını ve soyadını söyledi. Ağzından çıkanlar “22”nin yanına yazıldı. </span></p>
				<p class="duz"><span class="duz" style="font-size:1em;" xml:lang="tr-TR">“Nerelisin?”</span></p>
				<p class="duz"><span class="duz" style="font-size:1em;" xml:lang="tr-TR">Hakan yanıt verdi. Yalan söyledi, çünkü nereli olduğunu bilmiyordu.</span></p>
				<p class="duz"><span class="duz" style="font-size:1em;" xml:lang="tr-TR">“Doğum tarihi?”</span></p>
				<p class="duz"><span class="duz" style="font-size:1em;" xml:lang="tr-TR">Hakan yanıt veriyordu ki “Aya, güne gerek yok” cümlesi üzerine sadece doğum yılını söyledi.</span></p>
				<p class="duz"><span class="duz" style="font-size:1em;" xml:lang="tr-TR">Diğer piçler de numaralandılar ve söyledikleri, listeye kaydedildi. Piçlerin kelime haznelerinin kendininkinden daha geniş olduğunu çoktan anlamış olan genç adam konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Telefon</span><span class="duz" style="font-size:1em;" xml:lang="tr-TR">?”</span></p>
				<p class="duz"><span class="duz" style="font-size:1em;" xml:lang="tr-TR">“Yok” dedi Hakan, “bakın, bizim bu işe ihtiyacımız var. Hatta hemen başlamak istiyoruz.”</span></p>
				<p class="duz"><span class="duz" style="font-size:1em;" xml:lang="tr-TR">“Yok” dedi fabrikanın ikinci patronu, “kusura bakmayın. Hemen karar veremeyiz. Size haber vereceğiz. Bana bir telefon numarası verin.”</span></p>
				<p class="duz"><span class="duz" style="font-size:1em;" xml:lang="tr-TR">Barbaros genç adamın ne düşündüğünü “Kime bakmıştınız?” derken seçtiği tondan anladığı için o dakikaya kadar konuşmamış ancak küçük komedinin daha fazla sürmesini istemediği için de soruya yanıt vermek zorunda kalmıştı. Deren’e verdiği telefon numarasını iki kez ve ağır ağır, yüksek sesle tekrarladı. Diğer piçler Barbaros’a baktılar. Barbaros saç teli inceliğinde bir baş sallamasıyla hiçbir zaman hiçbir işe alınamayacakları gibi binlerce kelimelik açıklamalar gerektiren bir gerçeği dostlarına anlattı. Hangar benzeri fabrikadan sokağa döküldüklerinde, arkalarından bakan genç patron ekşi ekşi tebessüm etti. Piçleri reddetmesinin üç nedeni vardı: işçi ve patron doğasına aykırılığı. Hiçbir işçi patronundan daha patron gibi duramazdı. Durursa, söz konusu ikilinin içinde bulunduğu işletme kısa sürede karışırdı. Sadece kas gücünün çalıştırıldığı iş için gereken dayanıklılığın piçlerde var olmadığını düşünmesi. Ve son olarak, bir dakika önce karşısına dizilmiş insanların sıradan hayatlarına garip heyecanlar katmak isteyen zenginlere benzemesi. Oysa dört piç de karaktersiz, dolayısıyla her biçime girebilecek, bir patronun hiçbir sorunla karşılaşmadan emirler yağdırabileceği işçilere dönüşebilecek yapıdaydı. Oysa beyinleri ancak altı kilo etse de dört piç iki yüz kilonun üstünde kas ederdi ve var olan en ağır işin altına girmek için gereken dayanıklılık bile, onların sadece hayatta kalabilmek için sergilediklerinin yanında doğum günü pastasındaki mumları söndürmek gibi kalırdı. Ve son olarak, piçler günün her saatinde farklı görünürlerdi: zengin, yoksul, aptal, zeki... Sonuçta genç işadamı yanlış bir karar vermiş ve hiçbir zaman tahmin edemeyeceği nedenlerden dolayı köle olmayı kabul etmiş dört kişiyi sömürme fırsatını kaçırmıştı.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">“Siktir! Orospu çocuğu! Sanki bizden daha iyisini bulabilecekmiş gibi!”</span></p>
				<p class="duz"><span class="duz" style="font-size:1em;" xml:lang="tr-TR">Hakan, kimsede sigara kalmadığını öğrenince daha da sinirlendi:</span></p>
				<p class="duz"><span class="duz" style="font-size:1em;" xml:lang="tr-TR">“Siktir!”</span></p>
				<p class="duz"><span class="duz" style="font-size:1em;" xml:lang="tr-TR">Barbaros’un tebessümü de en az genç patronunki kadar ekşiydi:</span></p>
				<p class="duz"><span class="duz" style="font-size:1em;" xml:lang="tr-TR">“Bulur” dedi, “bizden çok daha iyisini bulur. Her yer onlarla kaynıyor. Herkes bizden iyi.”</span></p>
				<p class="duz"><span class="duz" style="font-size:1em;" xml:lang="tr-TR">“Oysa” dedi Cenk, “bu sabah Tanrı’yla bir anlaşma yapmıştım. Eğer bu işe kabul edilseydik, ölene kadar çalışacaktım. Kazandığım her Türk lirasının yarısını kimsesiz çocuklar için harcayacaktım.”</span></p>
				<p class="duz"><span class="duz" style="font-size:1em;" xml:lang="tr-TR">Afgan güldü:</span></p>
				<p class="duz"><span class="duz" style="font-size:1em;" xml:lang="tr-TR">“Ben artık Tanrı’yla görüşmüyorum. Birbirimize karışmıyoruz. İlişkimiz tamamen kesildi.”</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Dünya üzerindeki yaşıtlarının yarısı gibi “Tanrı var mı, yok mu?” sorusunu hiçbir zaman sormamış olan piçler, Tanrı’nın var olduğunu bilir ancak ona inanmaz ve kulları olmayı reddederler. Tanrıtanımazların aksine Tanrı’yı bilir ama tanımazlar. Tanrı’nın yaratıklarını hatalı bulurlar. Tanrı’nın çalışma tarzını beğenmezler. Dolayısıyla O’nunla hiçbir ilişkilerinin olmasını istemezler. Tanrı’nın varlığını bilen ancak ona isyan etmiş Şeytan’la da hiçbir benzerlik ve ilgileri yoktur. Çünkü piçler güvenmedikleri Tanrı’ya karşı savaşmazlar. Piçler ve Tanrı birçok konu hakkında farklı düşünür. Ancak piçler bu görüş ayrılığını kine dönüştürecek kadar konuyu önemsemezler. Oysa Tanrı’nın bu olgunlukta olduğunu düşünmez ve kendilerinden nefret ettiğini bilirler. Ancak Tanrı’nın adlarına biçtiği hiçbir cezanın vereceği acının kendilerine ısmarladıklarından daha koyu olamayacağını da bilirler. İki ayağı üzerinde sürünen hayvanlar olarak cehenneme sadece bronzlaşmak için gideceklerinden emindirler. Ayrıca, sadece İslam dininde bile doksan dokuz adı olan bir varlığın çok kalabalık olduğunu düşünür ve layık oldukları mutlak yalnızlığın Tanrı’nın evrenini reddetmekten geçtiğine inanırlar. Ruhlarını yaratmış olduğunu bildikleri halde Tanrı’nın beceriksizliğine ortak olmamak için O’nu umursamaz, aralarına almaz ve kendileriyle oynatmazlar. Yaratılmış evrenin içinde bir araya getirilmiş insan, dünya ve hayatın hiçbirini heyecan verici bulmayan piçler, “Hayatın anlamı nedir?” olan insanlığın temel sorusunun yanıtını merak etmez ve aramazlar çünkü hayatın anlamının da en az hayatın kendisi kadar aptalca olduğunu bilirler. Sorunun yanıtının iyilik, sevgi, aşk, dostluk, inanç gibi insanî erdemlerden biri olabileceği ihtimaliyle alay ederek zaman geçirirler. Çünkü Tanrı, insan, dünya ve hayatı öylesine amatörce bir araya getirmiştir ki insan, dünya ve hayattan nefret etmiştir. Evrenin büyük bir yatırım olduğunu kabul eden piçler, bunun ölü bir yatırım olduğunu da bilirler. Doğanın ve organizmaların mükemmel işleyişlerinin, Discovery Channel’daki hayvanî mucizeler gibi komik gösterilerin bu yatırımı kurtaramayacak kadar zayıf girişimler olduğuna inanırlar. Piçlere göre Tanrı iyi niyetlidir ama yaratmak da iyi niyetten fazlasını gerektirir.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">İşçiler gördüler. Yanlarından, önlerinden, arkalarından geçen. Düşük yüzlü insanlar. Kamburları yüzünden başları ters dönmüş baykuşlara benzeyen insanlar. Acelesi olanlara yol verdiler. Kimsenin işine geç kalmasını istemediler. Aynı kaldırımda yürüdükleri insanların aksine hiçbir sosyal güvenceleri yoktu çünkü ne SSK, ne Bağ-Kur, ne Emekli Sandığı ne de özel bir sağlık sigortası firmasının ilgi alanına giriyorlardı. Hastalandıklarında satın alacakları ilaçların yüzde seksenini devlet hiçbir zaman ödemeyecekti. Devletle ilişkileri, Tanrı’yla aralarında olana benziyordu. Devlet ya da örgütlü herhangi bir kurumla ilişkiye girmek bir piç için sadece utanç vericiydi. Devlet ve piçler farklı gezegenlerde farklı yönlere yürüyorlardı. Devlet nereye gittiğini biliyordu ama piçler nereye gittiklerini bilmeden yürüdüler. Soracakları tek bir adres bile olmadığı için de kaybolmadılar. Afgan, pantolonunun derinlerinde biraz bozukluk buldu ve bir bakkala girip tuzlu ayçekirdeği aldı. Yüz gram. Bir zil sesi duydular. Sonra yok oldu ama hafızalarına güvenip sesin geldiği sokağı buldular. Bir ilkokul gördüler. Mavi demir parmaklıkların ardındaki bahçesinde küçük insanların durduğu, koştuğu bir okul. İki de bank gördüler. İki kişilik banklar. Bölündüler. Ayçekirdeklerini de bölüştüler. İlkokul öğrencilerine bakarak çekirdekleri dişleriyle ayıklayıp yemeye başladılar.</span></p>
				<p class="duz"><span class="duz" style="font-size:1em;" xml:lang="tr-TR">“Çocuklar...” dedi Barbaros.</span></p>
				<p class="duz"><span class="duz" style="font-size:1em;" xml:lang="tr-TR">Hakan, bir folklor figürünü tekrar eden ve kol kola girmiş üç küçük kıza bakıyordu. </span></p>
				<p class="duz"><span class="duz" style="font-size:1em;" xml:lang="tr-TR">“Evet” dedi, “çocuklar... Belki onlar...” </span></p>
				<p class="duz"><span class="duz" style="font-size:1em;" xml:lang="tr-TR">Cümlesini tamamlamadı çünkü söyleyeceklerinin eskiliğine ve saçmalığına güldü. Kim bilir kaç bin yıldır insanın sadece çocuğundan umudu vardı</span><span class="duz" style="font-size:1em;" xml:lang="tr-TR">? Sırf boyu bir metrenin altında diye dünyayı cennete çevireceğine inanılan kaç çocuğun başı “Sizler her şeyi değiştireceksiniz” cümlesi eşliğinde okşanmıştı? Hakan düşündü. Cümlesinin sonunu değiştirdi:</span></p>
				<p class="duz"><span class="duz" style="font-size:1em;" xml:lang="tr-TR">“Belki onlar kendilerini bizden daha da kötü hissedecekler.”</span></p>
				<p class="duz"><span class="duz" style="font-size:1em;" xml:lang="tr-TR">“Kötü değil” dedi Barbaros, “aptal, aldatılmış, dolandırılmış, kandırılmış. İşte böyle hissedecekler. Tabiî bunu sadece açıkgözler hissedecek. Diğerleri dünyayı döndürmekle meşgul olacaklarından farkına bile varamayacaklar. Aynı şimdi olduğu gibi, bu çocuklar da her işleri, duyguları, düşünceleri yarım kalmış olarak ölecekler. Tama varamayanlar sürüsünün itaatkâr üyeleri olarak kimliklerinden televizyonlarına kadar her şeyin oyuncağı olacaklar. Oysa şimdi onlara, bak! İyiler. Koşuyorlar, düşüyorlar, gülüyorlar, umursamıyorlar, çünkü bilmiyorlar. Şu an için dünya onlar için bir oyuncak. Ama bir gün gelecek ve onlar da hepimiz gibi bir oyuncak olacak.”</span></p>
				<p class="duz"><span class="duz" style="font-size:1em;" xml:lang="tr-TR">Artık birbirlerini dinlemiyor ve sadece konuşuyorlardı. Sıra Hakan’daydı:</span></p>
				<p class="duz"><span class="duz" style="font-size:1em;" xml:lang="tr-TR">“Bir roman okumuştum. Yıllar önce. Korkunç bir kitaptı. Her sayfası dikenli tel gibi olan bir kitap. Hiçbir şeye inanmadıkları için insanları öldüren ve kendileri dahil her şeyi tüketen çaresiz iki insanın hikâyesi. Kitap bitiyor ve ikinci bir kitap başlıyordu. Birinci kitaptaki, insan felaketleriyle dolu, hilkat garibesi ruhların kol gezdiği hikâye çocuklar için bir masala dönüştürülerek anlatılıyordu. Yazan insanın gerçekten de bir dâhi olduğuna inanmıştım. Çünkü bir çocuğa kendini tüketme isteğini, mutlak inançsızlığı anlatmak için doğru kelimeleri bulmak ve bütün bunları bir masal kılıfına sokabilmek bana üstün bir yeteneğin eseri gibi görünmüştü.”</span></p>
				<p class="duz"><span class="duz" style="font-size:1em;" xml:lang="tr-TR">İki metre sollarındaki bankta, ayçekirdeği kabuklarının çatlama gürültüsü eşliğinde başka bir konuşma vardı. Cenk kendinden bahsediyor, Afgan da, gözleri patlak bir topun arkasında koşan yedi yaşındaki bir çocuğun peşinde, dinliyordu.</span></p>
				<p class="duz"><span class="duz" style="font-size:1em;" xml:lang="tr-TR">“Hiç hatırlamıyorum. Bunların yaşındayken ne yaptığımı, nasıl bir çocuk olduğumu, ilk aşkımı, ilk öpücüğümü, öğretmenlerimin yüzlerini, arkadaşlarımın adlarını, hiçbir şeyi hatırlamıyorum. Sanki dünyaya dün gelmiş gibiyim.”</span></p>
				<p class="duz"><span class="duz" style="font-size:1em;" xml:lang="tr-TR">“Ben” dedi Afgan, “sekse dair olan her gelişim aşamamı hatırlıyorum. Dokuz yaşımdayken odamın penceresine çırılçıplak yanaştığımı ve birilerinin beni görebileceği ihtimaliyle heyecanlandığımı hatırlıyorum. Onun dışında benim için de karanlık o günler. Ama hiçbir ayrıntıyı hatırlamadığım için de kesinlikle üzülmüyor ya da sinirlenmiyorum. Geçmiş umurumda değil.”</span></p>
				<p class="duz"><span class="duz" style="font-size:1em;" xml:lang="tr-TR">Afgan âşık olduğu tek kadını hatırladı ve kalbiyle beyni arasındaki tünelde yaşayan kadının hayalinin Doktor Frankenstein’ın o meşhur yaratığı kadar canlı olduğunu fark etti. O kadın Afgan’ın kalbini saran zarı yaşadığı müddetçe soyacak ve dokunduğu ilk eti yiyecekti. O kadın, Afgan ne yaşıyor olursa olsun, genç adamın kalbini yiyip bitirecekti. Çünkü Afgan gerçek bir piç gibi âşık olmuştu. Gerçek bir piç gibi âşık olmanın tek tedavisi ölümdü. Kadının değil, piçin ölümü.</span></p>
				<p class="duz"><span class="duz" style="font-size:1em;" xml:lang="tr-TR">Cenk dudaklarının ucundaki siyah kabukları başını hafifçe sağa çevirerek boşluğa tükürdü. “Biliyor musun” dedi, “şu an çok üzgünüm. Hıçkıra hıçkıra ağlamak istiyorum. Bağıra bağıra, kafamı şu demirlere vura vura. Ama bunları yapacak kadar kendimden geçemeyeceğimi de biliyorum. O kadar üzgünüm ki ağlayamayacak bir haldeyim. O kadar mutsuzum ki dondum. Aklıma </span><span class="italik" style="font-size:1em;" xml:lang="tr-TR">Pal Sokağı Çocukları</span><span class="duz" style="font-size:1em;" xml:lang="tr-TR"> geldi. Boylarından büyük onurları olan çocukların hikâyesinin anlatıldığı o kitap.”</span></p>
				<p class="duz"><span class="duz" style="font-size:1em;" xml:lang="tr-TR">Afgan, içindeki tüneli genişleten kadının daimî kazma kürek gürültüsünü bir süreliğine kısıp sordu:</span></p>
				<p class="duz"><span class="duz" style="font-size:1em;" xml:lang="tr-TR">“Neden?”</span></p>
				<p class="duz"><span class="duz" style="font-size:1em;" xml:lang="tr-TR">“Çocuklar. Yaptığım hiçbir hatayı yapmamış olan bir sürü çocuk. Bana hiç benzemiyorlar. Benim gibi olmayacaklar. İsteseler de olamazlar. Çünkü her hayat kişiye özeldir. Ama ben hiç bu çocuklar gibi koştum mu, oynadım mı, güldüm mü, bilmiyorum.”</span></p>
				<p class="duz"><span class="duz" style="font-size:1em;" xml:lang="tr-TR">Ziller çaldı. Okul binası çocukları yuttu. Ziller çaldı. Okul binası çocukları kustu. Yüz gram ayçekirdeğinin kabukları bir bataklık gibi bankların çevresini sardı. Ölü böcekler gibi piçlerin ayaklarının çevresine yattılar. Ama o ayaklar hareket etmedi, çünkü saatlerce çocukları izleyen sahipleri vardı. O güne kadar gördükleri en acı veren filmi izler gibi. Bazen güldüler. Çünkü çocuklar onlara güldü. Topları parmaklıkları aşıp sokağa taştı ve Cenk sadece o zaman ayağa kalkıp topu küçük sahiplerine iade etti. Diğer piçler de ayağa kalktı ve yürümeye başladı. Çünkü daha fazla çocukların büyümesini izlemek istemiyorlardı. Çünkü akıl sağlığı yerinde hiçbir insanın midesi bir insanın büyümesini izlemeyi kaldıramazdı. Siyah saçlı bir oğlan arkalarından el salladı. Bir saniyeliğine ardına bakan Hakan tesadüfen gördü sallanan küçük eli. Omzunun üstünden kendi avucunu gösterdi. Piçler dönmemek üzere okuldan uzaklaştı. Çocuklar geride kaldı. Önlerini bir sokak kesti. İçine girdiler ve çocuklar görünmez oldu. Dönülüp bakılsa da görülemezlerdi. Piçlerin çocuklukları gibi. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Piçler tek kişilik ailelerdir. Anne, baba ve çocuğu tek bedende yaşatırlar. Aile boyu insanlar olan piçler, ruhlarının ceplerinde taşıdıkları anne, baba ve çocuğa özgü acı, kaygı ve zevkleri eksiksiz hissedebilirler. Daimî çocuklar olarak babaları gibi kendilerini cezalandırır, anneleri gibi kendilerini affederler. Biyolojik aileleriyle ilişkilerinin karmaşıklığı “anne, baba ve çocuk” üçlüsünü eritip içmelerine neden olmuştur. Çünkü enselerindeki delikte çelik bir tıpa vardır ki bunun adı ailelerinin hayal kırıklığıdır. Çelik tıpanın acısını dayanılabilir kılan da piçin içindeki ailedir. Her piç hayalindeki aileyi kurar ve sonsuza dek mutlu yaşamak ister. Oysa psikoloji kitaplarına göre kişinin ailesini zihninde yaratması bir hastalık, sonsuza dek mutlu yaşamak da edebiyat kitaplarına göre masaldır. Ancak bilindiği gibi piçlerin kitaplarla arası birkaç kilometreden fazladır. </span></p>
				<p class="foto-ustten-bosluklu"/>
			</div>
		</div>
	</body>
</html>