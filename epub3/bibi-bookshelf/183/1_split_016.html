<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_214">XVI</h2>
				<p class="kapakmetin"> </p>
				<p class="normal">Saat onda yaşlı prens, Sergey İvanoviç ve Stepan Arkadyiç, Levin’in evinde oturmuş, biraz loğusadan söz ettikten sonra başka şeylerden konuşuyorlardı. Levin onları dinliyor ve bu konuşmalar sırasında elinde olmadan geçmişi, bu sabaha kadar olanları anımsayarak dün, bu olaydan önceki halini aklına getiriyordu. O zamandan bu yana sanki yüz yıl geçmişti. Kendini konuştuğu insanları gücendirmemek için özene bezene indiği o erişilmez yükseklikte hissediyordu. Konuşuyordu ve sürekli olarak karısını, karısının şu anki durumunun ayrıntılarını ve varlık düşüncesine kendini alıştırmaya çalıştığı oğlunu düşünüyordu. Evlendikten sonra onun için yeni ve bilinmeyen bir anlam kazanmış olan kadın dünyası şimdi zihninde öylesine yükselmişti ki, bu dünyayı hayaline sığdıramıyordu. Dünkü öğle yemeğiyle ilgili konuşmayı dinliyordu ve “Kiti ne yapıyor, uyudu mu acaba? Sağlığı nasıl? Ne düşünüyor? Oğlum Dmitriy ağlıyor mu?” diye düşünüyordu. Ve konuşmanın ortasında, bir tümcenin tam ortasındayken yerinden fırladı ve odadan çıktı.</p>
				<p class="normal">— Birini yolla da, Kiti’nin yanına gidip gidemeyeceğimi haber versin bana, –dedi prens.</p>
				<p class="normal">— Olur, hemen, –diye yanıtladı Levin ve hiç beklemeden Kiti’nin yanına gitti.</p>
				<p class="normal">Kiti uyumuyordu, vaftiz töreni üzerine planlar yaparak sessizce annesiyle konuşuyordu.</p>
				<p class="normal">Üstüne başına çekidüzen verilmiş, saçları taranmış, başında mavi süsü olan şık bir başlıkla ellerini battaniyenin üzerine uzatmış, sırtüstü yatıyordu, Levin’in bakışıyla karşılaşınca onu bakışlarıyla yanına çağırdı. Kiti’nin zaten parlak olan bakışları, Levin ona yaklaştıkça daha da parlıyordu. Yüzünde ölülerin yüzünde görülen, bu dünyaya ait olandan öte dünyaya ait olana geçişin aynısı vardı; ama ölülerde veda söz konusuydu, burada ise kavuşma. Doğum anında hissettiğine benzer bir heyecan kapladı yine Levin’in yüreğini. Kiti kocasının elini tuttu ve uyuyup uyumadığını sordu. Levin yanıt veremedi ve zayıflık gösterebileceğini düşünerek başını çevirdi.</p>
				<p class="normal">— Ben kestirdim biraz Kostya! –dedi Kiti.– Şimdi kendimi çok iyi hissediyorum.</p>
				<p class="normal">Kocasına baktı, ama birden yüzündeki ifade değişti.</p>
				<p class="normal">Bebeğin ağladığını duyunca:</p>
				<p class="normal">— Bana verin onu, –dedi Kiti.– Verin Lizaveta Petrovna, hem babası da görsün.</p>
				<p class="normal">Lizaveta Petrovna kırmızı, tuhaf, kıpırdayan bir şeyi kaldırıp getirirken:</p>
				<p class="normal">— Tamam, babası da görsün. Durun ama önce üstümüze bir çekidüzen verelim, –dedi ve bu kıpırdanan kırmızı şeyi yatağın üstüne koyup bebeğin kundağını açtı, tek parmağıyla kaldırıp döndürerek ve pudra serperek tekrar kundakladı.</p>
				<p class="normal">Levin, bu minicik, acınacak yaratığa bakarken ona karşı içinde babalık duygusunun birtakım işaretlerini bulmak için boşuna çaba harcıyordu. Bebeğe karşı tek hissettiği tiksintiydi. Ama bebeği soydukları ve ipincecik kolları, miniminnacık parmakları, hatta diğer parmaklarından farklı bir başparmağı da olan safran sarısı ayakları ortaya çıktığı zaman, yumuşak birer yayı andıran bu iki yana açılmış küçük kolları Lizaveta Petrovna’nın keten bir giysinin içine hapsederek sıkıştırdığını gördüğü zaman Levin, bu minik yaratığa öyle acıdı, ona zarar vermesinden öyle korktu ki, ebenin elini tuttu.</p>
				<p class="normal">Lizaveta Petrovna gülmeye başladı:</p>
				<p class="normal">— Korkmayın, korkmayın!</p>
				<p class="normal">Bebek giydirilip kaskatı bir oyuncak bebek haline getirildiğinde Lizaveta Petrovna, onu yaptığı işten gurur duyarcasına salladı ve Levin’in, oğlunu bütün güzelliğiyle görebilmesi için geri çekildi.</p>
				<p class="normal">Kiti de yandan yandan, gözlerini ayırmadan oraya bakıyordu.</p>
				<p class="normal">— Verin, verin! –dedi ve hatta yerinden doğrulmaya kalktı.</p>
				<p class="normal">— Ne yapıyorsunuz, Katerina Aleksandrovna, böyle hareketler yapamazsınız! Biraz bekleyin, ben getireceğim. Önce nasıl bir delikanlı olduğumuzu babamıza gösterelim!</p>
				<p class="normal">Ve Lizaveta Petrovna, kıpırdayan ve başını kundağın kenarına saklayan bu tuhaf, kırmızı yaratığı tek eliyle Levin’e doğru kaldırdı (öbür elinin parmaklarıyla bebeğin sallanan boynuna destek oluyordu). Ama bu küçük yaratığın burnu da, şehla gözleri de, şapırdayan dudakları da vardı.</p>
				<p class="normal">— Çok güzel bebek! –dedi Lizaveta Petrovna.</p>
				<p class="normal">Levin üzüntüyle iç geçirdi. Bu çok güzel bebek ona sadece tiksinti ve acıma duygusu veriyordu. Hiç de onun beklediği duygu değildi bu.</p>
				<p class="normal">Lizaveta Petrovna, bebeği, annenin henüz emzirmeye alışkın olmayan memesine yerleştirdiği sırada Levin başını öbür tarafa çevirdi.</p>
				<p class="normal">Birden bir gülüş, Levin’i başını kaldırmak zorunda bıraktı. Gülen Kiti’ydi. Bebek memeyi almıştı.</p>
				<p class="normal">— Tamam, yeter, yeter! –diyordu Lizaveta Petrovna, ama Kiti bebeği bırakmıyordu. Bebek Kiti’nin kucağında uyudu.</p>
				<p class="normal">Kiti Levin’in görebileceği şekilde bebeği ona doğru çevirerek:</p>
				<p class="normal">— Bak bakalım şimdi, –dedi. Minicik, yaşlı görünüşlü bu yüz birden daha da kırıştı ve bebek hapşırdı.</p>
				<p class="normal">Levin gülümseyerek ve duygulu gözyaşlarını tutamayarak karısını öptü ve karanlık odadan çıktı.</p>
				<p class="normal">Bu küçük varlığa karşı hissettiği şey, hiç de beklediği gibi değildi. Bu duyguda neşeli ve sevinçli hiçbir şey yoktu; tersine yeni, acı veren bir korkuydu. İnsanın zayıf olduğu yeni bir alanın bilincine varmasıydı. Ve bu bilinç ilk zamanlar o kadar acı verici, bu çaresiz varlığın canı yanmasın diye duyulan korku o kadar güçlüydü ki, bebek hapşırdığında Levin’in hissettiği anlamsız sevinç ve hatta gurur duygusu bu korkunun arkasında fark edilmeden kalmıştı.</p>
				<p class="kapakmetin"> </p>
				<h2 class="h2baslik" id="calibre_toc_215">XVII</h2>
				<p class="kapakmetin"> </p>
				<p class="normal">Stepan Arkadyiç’in işleri kötü durumdaydı.</p>
				<p class="normal">Korunun üçte ikisinin satışından gelen para çoktan harcanıp bitmişti ve son üçte birin karşılığı paranın da neredeyse tamamını yüzde on eksiğine bir tüccardan peşin olarak almıştı. Tüccar artık para vermiyordu, üstelik Darya Aleksandrovna bu kış ilk kez kendi mülkü üzerindeki haklarını açıklayıp, korunun son kalan üçte biri için para alındığına ilişkin sözleşmeyi imzalamayı reddetmişti. Bütün maaşı evin masraflarına ve geri çevrilemeyecek küçük borçların ödenmesine gidiyordu. Hiç para yoktu.</p>
				<p class="normal">Stepan Arkadyiç’e göre bu hoş olmayan, rahatsız edici bir şeydi ve böyle devam etmemeliydi. Ona göre bunun nedeni, son derece az maaş almasıydı. İşgal ettiği mevki, belli ki beş yıl önce çok iyiydi, ama artık öyle değildi. Banka müdürü Petrov on iki bin ruble alıyordu; bir şirketin yönetim kurulu üyesi Sventitskiy on yedi bin ruble alıyordu; bir banka kuran Mitin ise elli bin ruble almıştı. “Besbelli ben uyumuşum ve beni unutmuşlar,” –diye düşünüyordu Stepan Arkadyiç kendi kendine. Sağa sola kulak kabartmaya, bakınmaya başlamış, kışa doğru çok iyi bir işi gözüne kestirmiş ve önce Moskova’dan teyzeler, amcalar, arkadaşlar vasıtasıyla bu iş için atağa geçmiş, daha sonra işin tam kıvamına geldiği ilkbaharda ise kendisi Petersburg’a gitmişti. Günümüzün bin ila elli bin ruble yıllık maaşlı, eskininse rüşvet alınabilen rahat işlerine göre daha yüksek bir görevdi bu; güney demiryollarının ve banka kuruluşlarının karşılıklı kredi dengesini sağlayan birleşik bir acentenin komisyon üyeliği işiydi. Bu iş, bu türden bütün işler gibi tek bir insanda bir arada bulunması zor olan çok fazla bilgiyi ve çalışkanlığı gerektiriyordu. Bu niteliklerin ikisine birden sahip olan bir insan bulunmadığına göre, bu mevkiyi dürüst olmayan birindense dürüst birinin işgal etmesi yine de daha iyi bir şeydi. Stepan Arkadyiç ise sadece dürüst değil, aynı zamanda dürüst adam, dürüst yazar, dürüst dergi, dürüst kuruluş, dürüst bir eğilim denildiğinde bu sözcüğün Moskova’da sahip olduğu ve bu dürüst adamın ya da dürüst kuruluşun dürüst olmanın ötesinde, gerektiğinde hükümeti bile iğneleyebilecek bir yeteneğe sahip olduğu şeklinde belirtilebilecek özel anlamı taşıyan biriydi. Stepan Arkadyiç Moskova’da bu sözcüğün geçerli olduğu çevrelerde dolaşıyor, buralarda dürüst bir insan olarak kabul görüyordu, bu yüzden bu iş üzerinde başkalarına oranla daha fazla hakka sahipti.</p>
				<p class="normal">Bu iş yılda yediyle on bin ruble arasında para kazandırıyordu ve Oblonskiy devlet memurluğunu bırakmadan burada çalışabilirdi. İş, iki bakanlığa, bir kadına ve iki Yahudi’ye bağlıydı; bu insanların hepsi daha önce durumdan haberdar edildikleri halde Stepan Arkadyiç’in Petersburg’a gidip onları görmesi gerekiyordu. Bundan başka Stepan Arkadyiç kız kardeşi Anna’ya Karenin’den kesin boşanma yanıtını almaya söz vermişti. Ve yalvara yakara Dolli’den elli ruble alıp Petersburg’a gitti.</p>
				<p class="normal">Stepan Arkadyiç, Karenin’in çalışma odasında oturmuş, onun Rus maliyesinin içinde bulunduğu kötü durumun nedenleri üzerine hazırladığı bir tasarıyı dinleyerek kendi işiyle ve Anna’yla ilgili konuşmaya başlayabilmek için Karenin’in konuşmasını bitireceği anı bekliyordu.</p>
				<p class="normal">Aleksey Aleksandroviç, artık gözüne takmadan hiçbir şey okuyamadığı pince-nez’ini çıkartıp eski kayınbiraderine ne düşündüğünü sorar gibi baktığında Stepan Arkadyiç:</p>
				<p class="normal">— Evet bu çok doğru, –dedi,– ayrıntılar açısından çok doğru ama yine de zamanımızın ilkesi özgürlüktür.</p>
				<p class="normal">Aleksey Aleksandroviç dinleyicisine en önemli sözlerin söylendiği yeri bir kez daha okumak için pince-nez’ini tekrar takarak ve “kapsayan” sözcüğünün üstüne basarak:</p>
				<p class="normal">— Evet, ama ben özgürlük ilkesini kapsayan başka bir ilke ileri sürüyorum, –dedi.</p>
				<p class="normal">Aleksey Aleksandroviç, kenarlarda geniş boşluklar bırakılarak güzel bir el yazısıyla yazılmış müsveddelerini tekrar eline alıp ikna edici yeri bir kez daha okudu.</p>
				<p class="normal">— Korumacılık sistemini tek tek insanların çıkarları için değil, kamunun yararı için, hem alt, hem de üst sınıflar için aynı ölçüde istiyorum, –diyordu pince-nez’inin üstünden Oblonskiy’e bakarak.– Ama onlar bunu anlayamıyor, onlar sadece kişisel çıkarlarıyla ilgileniyor ve tümcelerle oyalanıyorlar.</p>
				<p class="normal">Stepan Arkadyiç, Karenin’in onlar’ın, yani onun tasarılarını kabul etmek istemeyenlerin ve Rusya’daki bütün kötülüklerin nedeni olanların ne yaptıklarından ve ne düşündüklerinden söz etmeye başladığında artık konuşmanın sonuna geldiğini biliyordu; bu yüzden de özgürlük ilkesini savunmaktan seve seve vazgeçmiş ve Karenin’in her dediğini tam olarak kabul etmişti. Aleksey Aleksandroviç müsveddesinin sayfalarını dalgın dalgın çevirerek sustu.</p>
				<p class="normal">— Ah, ben de tam senden eğer Pomorskiy’le görüşürsen yeni açılan güney demiryolunun karşılıklı kredi dengesini sağlayan birleşik acentenin komisyon üyeliğine geçmeyi çok istediğim konusunda ona bir iki kelimecik söylemeni rica edecektim, –dedi Stepan Arkadyiç.</p>
				<p class="normal">Stepan Arkadyiç’e bu işin adı o kadar yakın geliyordu ve artık o kadar alışmıştı ki, hata yapmadan bir çırpıda söylüyordu.</p>
				<p class="normal">Aleksey Aleksandroviç, bu yeni komisyonun görevinin ne olduğunu sordu ve düşünmeye başladı. Bu komisyonun çalışmasında onun tasarılarına ters düşen bir şey olup olmadığını düşünüyordu. Ancak bu yeni kuruluşun faliyet alanı çok karmaşık ve Aleksey Aleksandroviç’in tasarıları da çok büyük bir alanı kapsadığı için bunu bir anda düşünemedi ve pince-nez’ini çıkartarak:</p>
				<p class="normal">— Elbette, ona söyleyebilirim; ama sen bu işi tam olarak neden istiyorsun?</p>
				<p class="normal">— Maaş daha iyi, dokuz bin rubleye kadar çıkıyor, benim para durumum ise...</p>
  <p class="normal">— Dokuz bin, –diye yineledi Aleksey Aleksandroviç ve kaşlarını çattı. Bu yüksek rakam, ona Stepan Arkadyiç’in olası işinin kendisinin her zaman tasarruf eğiliminde olan tasarılarının ana fikrine bu bakımdan ters düştüğünü anımsatıyordu.</p>
				<p class="normal">— Bu konudaki bir raporda da belirttiğim gibi, zamanımızda bu çok yüksek maaşların yöneticilerimizin yanlış ekonomik assiette’inin<sup class="calibre4"><a href="1_split_204.html#footnote-100-187" id="footnote-100-187-backlink" name="footnote-100-187-backlink">[187]</a></sup> bir işareti olduğunu düşünüyorum.</p>
				<p class="normal">— Peki sen nasıl olsun istiyorsun? –dedi Stepan Arkadyiç.– Diyelim ki, bir banka müdürü on bin ruble alıyor, demek bu parayı hak ediyor. Ya da bir mühendis yirmi bin alıyor. Sen ne dersen de önemli bir iş yapıyorlar!</p>
				<p class="normal">— Ben maaşın bir malın fiyatı olduğunu düşünürüm, maaşlar da arz ve talep yasasına bağlı olmalıdır. Eğer maaşların belirlenmesi işi bu yasaya uymuyorsa, örneğin her ikisi de aynı bilgi ve yeteneklere sahip iki mühendisin okuldan mezun olduklarını görüyorum, biri kırk bin alıyor, diğeri ise iki binle yetiniyor; ya da şirketler, hiçbir özel uzmanlık bilgisi olmayan hukukçuları, subayları çok yüksek maaşla banka müdürlüklerine yerleştiriyorlar. Ben maaşların arz ve talep yasasına göre değil, düpedüz adam kayırmaya göre belirlendiği sonucunu çıkarıyorum. Hem burada başlı başına önemli bir şey olan ve devlet hizmetine zararlı bir şekilde yansıyan bir kötüye kullanma da vardır. Bence...</p>
				<p class="normal">Stepan Arkadyiç hemen eniştesinin sözünü kesti.</p>
				<p class="normal">— Evet, ama yeni, kesinlikle yararlı bir kuruluşun açıldığını da kabul et. Ne dersen de, önemli bir iş! Asıl değer verdikleri şey, işin dürüstçe yürütülmesi, –dedi Stepan Arkadyiç “dürüstçe” sözcüğünün üzerine basarak.</p>
				<p class="normal">Dürüst sıfatının Moskova’daki anlamı Aleksey Aleksandroviç için anlaşılır bir şey değildi.</p>
				<p class="normal">— Dürüstlük yalnızca olumsuz bir özelliktir, –dedi.</p>
				<p class="normal">— Ama sen Pomorskiy’e birkaç kelimecik edersen, –dedi Stepan Arkadyiç,– bana yine de büyük bir lütufta bulunmuş olacaksın. Hani şöyle laf arasında...</p>
				<p class="normal">— Ama bu iş daha çok Bolgarinov’un elinde galiba, –dedi Aleksey Aleksandroviç.</p>
				<p class="normal">— Bolgarinov, kendi adına buna tamamen razı, –dedi Stepan Arkadyiç kızararak.</p>
				<p class="normal">Bolgarinov’un adı geçince Stepan Arkadyiç kızarmıştı, çünkü aynı gün sabah Yahudi Bolgarinov’a gitmiş ve bu ziyaret onda tatsız bir izlenim bırakmıştı. Stepan Arkadyiç çalışmak istediği işin yeni, önemli ve dürüst bir iş olduğunu kesinlikle biliyordu; ama bu sabah Bolgarinov’un onu bekleme odasında başka ziyaretçilerle birlikte belli ki kasıtlı olarak iki saat bekletmesi birden canını sıkmıştı.</p>
				<p class="normal">Canını sıkan şey, Rürik’in soyundan gelen Prens Oblonskiy’in bir çıfıtın bekleme odasında iki saat beklemiş olması ya da hayatında ilk kez atalarını örnek almayarak hükümete hizmet etmeyip, yeni bir alana adım atmış olması da olsa canının çok sıkıldığı bir gerçekti. Bolgarinov’da beklediği bu iki saat içinde odada hızlı hızlı dolaşırken, favorilerini düzeltirken, diğer ziyaretçilerle konuşurken ve çıfıtın bekleme odasında nasıl beklediğini anlatacak bir söz oyunu düşünürken bu duygusunu başkalarından, hatta kendinden bile büyük bir özenle saklıyordu.</p>
				<p class="normal">Ama bütün bu süre içinde kendini rahatsız hissetmiş ve canı sıkılmıştı, bunun nedeni, “Çıfıt’a işim düştü, çıfıt çarşısına döndüm,” sözcük oyunundan hiçbir şey çıkmamış olması mı, yoksa başka bir şey mi kendisi de bilmiyordu. Sonunda Bolgarinov son derece nazik bir şekilde, onu küçük düşürdüğü için belli ki sevinerek Oblonskiy’i kabul ettiğinde ve ricasını hemen hemen geri çevirdiğinde Stepan Arkadyiç, bunu olabildiğince çabuk unutmaya çalışmıştı. İşte şimdi bunu anımsar anımsamaz da kızarmıştı.</p>
				<p class="kapakmetin"> </p>
				<h2 class="h2baslik" id="calibre_toc_216">XVIII</h2>
				<p class="kapakmetin"> </p>
				<p class="normal">Stepan Arkadyiç kısa bir süre sustuktan ve bu tatsız anıdan kendini kurtardıktan sonra:</p>
				<p class="normal">— Şimdi benim bir işim daha var, ne olduğunu biliyorsun. Anna’yla ilgili, –dedi.</p>
				<p class="normal">Oblonskiy, Anna’nın adını söyler söylemez Aleksey Aleksandroviç’in yüzü tamamen değişti, önceki canlılığın yerini yorgun ve ölgün bir ifade aldı.</p>
				<p class="normal">Koltuğunda kımıldanarak ve pince-nez’ini kapatarak:</p>
				<p class="normal">— Benden tam olarak ne istiyorsunuz? –dedi.</p>
				<p class="normal">— Bir karar, herhangi bir karar Aleksey Aleksandroviç. Şimdi ben sana (“küçük düşürülmüş bir koca olarak değil” demek istiyordu Stepan Arkadyiç, ama işi bozmaktan korkarak sözünü değiştirmişti), bir devlet adamı olarak değil (bu da pek uygun düşmemişti), sadece bir insan olarak, iyi yürekli bir insan ve bir Hıristiyan olarak başvuruyorum. Ona acımalısın, –dedi.</p>
				<p class="normal">— Yani, tam olarak ne istiyorsunuz? –dedi Karenin sessizce.</p>
				<p class="normal">— Evet, ona acımalısın. Onu benim kadar görmüş olsaydın, ki ben bütün kışı onunla geçirdim, ona acırdın. Durumu korkunç, tam anlamıyla korkunç.</p>
				<p class="normal">Aleksey Aleksandroviç, daha tiz, neredeyse ciyak ciyak bir sesle:</p>
				<p class="normal">— Bana öyle geliyor ki, Anna Arkadyevna istediği her şeye sahip, –dedi.</p>
				<p class="normal">— Ah, Aleksey Aleksandroviç, Tanrı aşkına karşılıklı suçlamalar yapmayalım! Olanlar geçmişte kaldı, onun ne istediğini ve ne beklediğini sen de biliyorsun: Boşanma.</p>
				<p class="normal">— Ama oğlumun bana bırakılmasını talep ettiğim takdirde Anna Arkadyevna’nın boşanmak istemediğini sanıyordum ben. Ona göre yanıt verdim ve bu meselenin bu şekilde kapanacağını düşünüyordum. Zaten de kapanmış sayıyorum, –dedi Aleksey Aleksandroviç tiz sesiyle.</p>
				<p class="normal">Stepan Arkadyiç eniştesinin dizine dokunarak:</p>
				<p class="normal">— Tanrı aşkına, sinirlenme, –dedi.– Mesele kapanmadı. Meseleyi şu şekilde özetlememe izin verirsen: Ayrıldığınız zaman sen büyüklük gösterdin, olabildiğince yüce gönüllü davrandın; ona her şeyi, özgürlüğünü, hatta boşanma sözünü verdin. Bunu takdir etti. Hayır, tersini düşünme. Takdir etmişti. O derece ki, o ilk anlarda, sana karşı kendini suçlu hissederek her şeyi enine boyuna düşünmemişti ve düşünemezdi de zaten. Her şeyden vazgeçmişti. Ama gerçekler ve zaman, içinde bulunduğu durumun ne kadar acı verici, ne kadar çaresiz olduğunu gösterdi.</p>
				<p class="normal">Aleksey Aleksandroviç kaşlarını kaldırarak:</p>
				<p class="normal">— Anna Arkadyevna’nın hayatı beni ilgilendirmez, –diye Stepan Arkadyiç’in sözünü kesti.</p>
				<p class="normal">— İzninle buna inanmayacağım, –diye yavaşça itiraz etti Stepan Arkadyiç.– Durumu hem çok acı verici, hem de hiç kimseye yararı olmayan bir durum. Bunu hak ettiğini söyleyeceksin. Bunu biliyor ve senden bir şey istemiyor; hiçbir şey istemeye yüzü olmadığını açık açık söylüyor. Ama ben ve biz, yani bütün yakınları, onu sevenler senden rica ediyoruz, sana yalvarıyoruz. Niye acı çeksin? Bunun kime bir hayrı dokunur?</p>
				<p class="normal">— İzninizle, siz galiba beni suçlu durumuna düşürüyorsunuz, –dedi Aleksey Aleksandroviç.</p>
				<p class="normal">— Yo hayır, hayır, hiç değil, beni anla, –dedi Stepan Arkadyiç, sanki dokununca eniştesinin yumuşayacağından eminmiş gibi onun eline tekrar dokunarak.– Ben sadece şunu söylüyorum: Onun durumu içler acısı ve bu durumu sen hafifletebilirsin, hiçbir şey de kaybetmezsin. Ben her şeyi öyle ayarlarım ki, sen fark etmezsin bile. Zaten söz vermiştin.</p>
				<p class="normal">Benzi atmış olan Aleksey Aleksandroviç titreyen dudaklarıyla:</p>
  <p class="normal">— Söz önceden verilmişti. Oğlumla ilgili durumun da konuyu hallettiğini sanıyordum. Ayrıca Anna Arkadyevna’nın yeterince yüce gönüllü olduğunu umuyordum... –dedi.</p>
				<p class="normal">— Her şeyi senin yüce gönüllülüğüne bırakıyor. Bir tek şey istiyor ve bir tek şey için, içinde bulunduğu bu çaresiz durumdan kurtarılmak için yalvarıyor. Artık oğlunu istemiyor. Aleksey Aleksandroviç, sen iyi bir insansın. Bir an için kendini onun yerine koy. Onun için boşanma, bir ölüm kalım sorunu. Daha önce söz vermemiş olsaydın, durumunu kabul eder, köyde yaşardı. Ama söz verdin, sana mektup yazdı ve Moskova’ya taşındı. Her karşılaşmanın yüreğine bıçak gibi saplandığı Moskova’da altı aydır her gün çözüm bekleyerek yaşıyor. Bu durum, ölüme mahkûm birini, belki öleceksin, belki bağışlanacaksın diye aylarca boynunda ilmekle bekletmekten farksız. Ona merhamet et, sonra her şeyi yoluna koymayı ben üzerime alıyorum... Vos scrupules...<sup class="calibre4"><a href="1_split_205.html#footnote-100-188" id="footnote-100-188-backlink" name="footnote-100-188-backlink">[188]</a></sup></p>
				<p class="normal">Aleksey Aleksandroviç, iğreniyormuş gibi bir tavırla:</p>
				<p class="normal">— Benim sözünü ettiğim o değil, o değil... –diye Stepan Arkadyiç’in sözünü kesti.– Ama belki de söz verme hakkına sahip olmadığım bir şeye söz verdim.</p>
				<p class="normal">— Bu durumda verdiğin sözden vaz mı geçiyorsun?</p>
				<p class="normal">— Yapılabilecek bir şeyi yapmayı hiçbir zaman reddetmedim, ama söz verdiğim şeyin ne derece mümkün olduğunu enine boyuna düşünmek için zaman istiyorum.</p>
				<p class="normal">Oblonskiy ayağa fırlayarak:</p>
  <p class="normal">— Hayır, Aleksey Aleksandroviç! –dedi.– Buna inanmak istemiyorum! O, bir kadının düşebileceği en zavallı duruma düşmüşken sen böyle bir şeyi reddedemezsin...</p>
				<p class="normal">— Söz verdiğim şey artık ne kadar olabilirse. Vous professez d’être un libre penseur.<sup class="calibre4"><a href="1_split_206.html#footnote-100-189" id="footnote-100-189-backlink" name="footnote-100-189-backlink">[189]</a></sup> Ama ben, dindar biri olarak böyle önemli bir konuda Hıristiyan yasasına aykırı davranamam.</p>
				<p class="normal">— Ama Hıristiyan toplumlarında ve bildiğim kadarıyla bizde de boşanmaya izin verilir, –dedi Stepan Arkadyiç.– Boşanmaya bizim kilisemiz tarafından da izin verilir. Hem görüyoruz ki...</p>
				<p class="normal">— İzin verilir, ama bu anlamda değil.</p>
				<p class="normal">Oblonskiy bir an sustuktan sonra:</p>
				<p class="normal">— Aleksey Aleksandroviç, seni tanıyamıyorum, –dedi.– Her şeyi bağışlayan (bunu takdir eden biz değil miydik?) ve tam bir Hıristiyan duygusuyla hareket ederek her türlü fedakârlığı yapmaya hazır olan sen değil miydin? Gömleğinizi aldıklarında kaftanınızı da verin diyen sen değil miydin? Şimdi ise...</p>
				<p class="normal">Aleksey Aleksandroviç, birden benzi atmış bir halde, çeneleri titreyerek ayağa kalkıp, incecik bir sesle:</p>
				<p class="normal">— Rica ediyorum, –dedi,– sizden bu konuşmaya son vermenizi rica ediyorum.</p>
				<p class="normal">Stepan Arkadyiç mahcup bir şekilde gülümseyerek ve elini uzatarak:</p>
				<p class="normal">— Ah hayır! Seni üzdümse bağışla, bağışla beni, –dedi.– Ama ben yine de bir elçiyim, sadece bana verilen görevi yerine getirdim.</p>
				<p class="normal">Aleksey Aleksandroviç elini uzattı, biraz düşündü ve:</p>
				<p class="normal">— Ayrıntılı olarak düşünmeli ve akıl danışmalıyım, –dedi ve biraz düşünüp,– öbür gün size kesin yanıtımı veririm, –diye ekledi.</p>
				<h2 class="h2baslik" id="calibre_toc_217">XIX</h2>
				<p class="kapakmetin"> </p>
				<p class="normal">Stepan Arkadyiç tam kalkmaya niyetlendiği sırada Korney gelip:</p>
				<p class="normal">— Sergey Alekseyiç! –diye haber verdi.</p>
				<p class="normal">Stepan Arkadyiç tam:</p>
				<p class="normal">— Sergey Alekseyiç de kim? –diyecekti ki, birden anımsadı.</p>
				<p class="normal">— Ah, Seryoja! –dedi. “Sergey Alekseyiç deyince daire başkanı falan sandım. Anna benden onu görmemi de istemişti,” –diye anımsadı.</p>
				<p class="normal">Anna’nın onu gönderirken ve “Ne olursa olsun onu gör. Nerede, yanında kim var ayrıntılı olarak öğren. Hem Stiva... keşke mümkün olsa da! Ne dersin olabilir mi?” derken yüzünün aldığı ürkek ve acınası ifadeyi de anımsadı. Stepan Arkadyiç, bu “keşke mümkün olsa”nın keşke oğlunun ona verileceği şekilde bir boşanma mümkün olsa anlamına geldiğini anlamıştı. Şimdi Stepan Arkadyiç bunu düşünmenin bile gereksiz olduğunu görüyordu, ama yine de yeğenini gördüğüne sevinmişti.</p>
				<p class="normal">Aleksey Aleksandroviç, oğluna annesinden hiç söz etmediklerini kayınbiraderine anımsattı ve ondan da Seryoja’ya annesi hakkında tek söz etmemesini istedi.</p>
				<p class="normal">— Tedbirsizliğimiz sonucu annesiyle yaptığı görüşmeden sonra Seryoja çok hastalandı, –dedi Aleksey Aleksandroviç.– Hatta hayatından endişe ettik. Ama akıllı bir tedavi ve yazın deniz banyoları sağlığını düzeltti, doktorun tavsiyesi üzerine onu okula da gönderdim. Gerçekten de arkadaşlarının onun üzerinde olumlu etkisi oldu, şu anda son derece sağlıklı bir durumda, dersleri de iyi.</p>
				<p class="normal">Stepan Arkadyiç, canlı adımlarla, utanıp sıkılmadan içeri giren mavi kısa ceketli, uzun pantolonlu, geniş omuzlu, yakışıklı çocuğa bakarak gülümsedi ve:</p>
				<p class="normal">— Vay vay, ne yaman delikanlı olmuş! Sahiden de Seryoja değil, koskocaman Sergey Alekseyiç! –dedi.– Çocuk sağlıklı ve neşeli görünüyordu. Dayısıyla bir yabancıyla selamlaşır gibi eğilerek selamlaştı, ama onu tanıyınca kızardı ve sanki kalbi kırılmış, bir şeye kızmış gibi hemen başını öbür tarafa çevirdi. Çocuk babasının yanına gitti ve ona okulda aldığı notların listesini uzattı.</p>
				<p class="normal">— Pekâlâ iyi sayılır, –dedi babası,– gidebilirsin.</p>
				<p class="normal">Stepan Arkadyiç:</p>
				<p class="normal">— Biraz zayıflamış ve boy atmış, çocukluktan çıkmış, delikanlı olmuş; bunu severim, –dedi.– Peki beni anımsıyor musun?</p>
  <p class="normal">Çocuk hemen babasına bir göz attı.</p>
				<p class="normal">— Anımsıyorum, mon oncle<sup class="calibre4"><a href="1_split_207.html#footnote-100-190" id="footnote-100-190-backlink" name="footnote-100-190-backlink">[190]</a></sup>, –diye yanıtladı dayısına bakıp ve bakışlarını tekrar yere indirdi.</p>
				<p class="normal">Dayısı çocuğu yanına çağırıp elini tuttu.</p>
				<p class="normal">Konuşmak isteyerek, ancak ne diyeceğini bilemeyerek:</p>
				<p class="normal">— E, ne var ne yok, nasılsın? –dedi.</p>
				<p class="normal">Çocuk kızararak ve yanıt vermeksizin elini dayısının elinden dikkatle geri çekti. Stepan Arkadyiç elini bırakır bırakmaz da babasına soru dolu bakışlarla bakıp, özgürlüğüne kavuşmuş bir kuş gibi hızlı adımlarla odadan çıktı.</p>
				<p class="normal">Seryoja’nın annesini son kez görüşünden bu yana bir yıl geçmişti. O zamandan beri bir daha annesiyle ilgili bir şey duymamıştı. Aynı yıl okula verilmiş, arkadaşlarla tanışmış ve onları sevmişti. Annesiyle görüştükten sonra hastalanmasına neden olan hayaller ve anılar artık onu ilgilendirmiyordu. Bu hayaller ve anılar aklına geldiğinde, bunları bir delikanlıya değil, ancak kızlara özgü utanç verici şeyler sayarak büyük bir çabayla kafasından uzaklaştırıyordu. Babasıyla annesi arasında ayrılmalarına yol açan bir tartışma olduğunu, babasıyla kalmasına karar verildiğini biliyordu ve bu düşünceye alışmaya çalışıyordu.</p>
				<p class="normal">Annesine benzeyen dayısını görmek hoşuna gitmemişti, çünkü bu durum onda utanç verici saydığı anıları canlandırmıştı. Çalışma odasının kapısında beklerken duyduğu bazı sözlerden, özellikle babasının ve dayısının yüz ifadelerinden aralarında annesiyle ilgili bir konuşma geçtiğini tahmin etmesiyle hoşnutsuzluğu daha da artmıştı. Birlikte yaşadığı ve bağımlı olduğu babasını suçlu durumuna düşürmemek, son derece aşağılayıcı bir şey olarak gördüğü duygusallığa kapılmamak için Seryoja, huzurunu bozmaya gelen dayısına bakmamaya, dayısının aklına getirdiği şeyleri düşünmemeye çalışıyordu.</p>
				<p class="normal">Ancak çocuğun arkasından dışarı çıkan Stepan Arkadyiç, merdivende onu görüp de yanına çağırınca ve okulda ders aralarında nasıl zaman geçirdiğini sorunca Seryoja, babası yanında olmadığı için onunla konuştu.</p>
				<p class="normal">— Şimdi tren oyunu oynuyoruz, –dedi dayısının sorusunu yanıtlayarak.– Nasıl oynanıyor biliyor musunuz? İki kişi bir sıraya oturuyor. Bunlar yolcu oluyorlar. Birisi de aynı sıranın üstünde ayakta duruyor. Hepsi de sıraya ya elleriyle tutunuyorlar ya da kemerleriyle bağlanıyorlar ve bütün salonlardan geçiyorlar. Önlerine çıkan kapılar açılıyor. Ama kondüktör olmak çok zor iş!</p>
				<p class="normal">— Ayakta duran mı kondüktör oluyor? –diye sordu Stepan Arkadyiç gülümseyerek.</p>
				<p class="normal">— Evet, bu işte hem cesur, hem de becerikli olmak gerekiyor, özellikle de ansızın durduğunda ya da biri yere düştüğünde.</p>
				<p class="normal">Stepan Arkadyiç, annesininkileri andıran, artık pek çocukça ve tamamen masum olmayan canlı gözlere hüzünle bakarak:</p>
				<p class="normal">— Evet, şakaya gelmez, –dedi ve Anna’dan söz etmemek konusunda Aleksey Aleksandroviç’e söz verdiği halde dayanamadı.</p>
				<p class="normal">— Peki anneni anımsıyor musun? –diye sordu birden.</p>
				<p class="normal">Seryoja hemen:</p>
				<p class="normal">— Hayır, anımsamıyorum, –dedi ve kıpkırmızı olup bakışlarını yere indirdi. Dayısı bundan sonra ağzından tek bir söz alamadı.</p>
				<p class="normal">Slav eğitmeni, yarım saat sonra öğrencisini merdivende buldu ve kızgın mı, yoksa ağlıyor mu uzun süre anlayamadı.</p>
				<p class="normal">— Yoksa düştünüz de bir yeriniz mi acıdı? –dedi eğitmen.– Bunun tehlikeli bir oyun olduğunu söylemiştim. Müdüre de söylemeli.</p>
				<p class="normal">— Bir yerim acımış olsa bunu hiç kimse fark etmezdi. Bu kesin.</p>
				<p class="normal">— O zaman neyiniz var?</p>
				<p class="normal">— Bırakın beni! Anımsıyorum, anımsamıyorum... Ona ne? Niye anımsayayım? Beni rahat bırakın! –dedi. Ama artık eğitmenine değil, bütün dünyaya sesleniyordu.</p>
				<p class="kapakmetin"> </p>
				<h2 class="h2baslik" id="calibre_toc_218">XX</h2>
				<p class="kapakmetin"> </p>
				<p class="normal">Stepan Arkadyiç, her zaman olduğu gibi Petersburg’da vaktini boşa harcamadı. Petersburg’da yapacağı işlerin, yani kız kardeşinin boşanması ve geçmek istediği iş dışında her zamanki gibi, kendi deyimiyle Moskova’nın pis kokusundan kurtulması da gerekiyordu.</p>
				<p class="normal">Cafés chantant’larına ve atlı tramvaylarına karşın Moskova yine de durgun bir bataklıktı. Bunu her zaman hissederdi Stepan Arkadyiç. Moskova’da, hem de ailesiyle bir arada yaşayınca moralinin bozulduğunu hissederdi. Uzun süre hiçbir yere gitmeden Moskova’da yaşayınca içinde bulunduğu kötü durumdan, karısının sitemlerinden, çocukların sağlık ve eğitimlerinden, memuriyetinin küçük ayrıntılarından rahatsız olmaya başlardı; hatta borçlarının olması da onu rahatsız ederdi. Ama sadece Petersburg’a gitmek ve burada kendi düşüp kalktığı çevrede, insanların Moskova’daki gibi sürünmediği, gerçekten yaşadığı bir çevrede bir süre yaşamak ona yeterdi ve bütün düşünceleri anında kaybolur, ateşi gören mum gibi erir giderdi.</p>
				<p class="normal">Ya karısı?.. Daha bugün Prens Çeçenskiy’le konuşmuştu. Prens Çeçenskiy’in karısı ve bir ailesi, sarayda çalışan yetişkin oğulları ve bir de yasal olmayan diğer ailesi ve bu aileden çocukları vardı. Birinci ailesi de iyi bir aile olduğu halde Prens Çeçenskiy ikinci ailesinin yanında kendini daha mutlu hissediyordu. Büyük oğlunu ikinci ailesine götürüyordu ve Stepan Arkadyiç’e bunu oğlu için yararlı ve gelişmesine yardım edecek bir şey olarak gördüğünü anlatıyordu. Moskova’da olsa buna ne derlerdi?</p>
				<p class="normal">Ya çocuklar? Petersburg’da çocuklar babalarının yaşamasına engel olmuyordu. Çocuklar eğitim kurumlarında eğitiliyordu ve Moskova’da yaygın olan, çocuklara hayatın bütün lüksünü, ana babalara ise sadece çalışmayı ve tasalanmayı uygun gören vahşice anlayışa –Lvov, buna örnekti– burada yer yoktu. Buradakiler insanın kendisi için, eğitimli birinin nasıl yaşaması gerekiyorsa o şekilde yaşamak zorunda olduğunu anlıyorlardı.</p>
  <p class="normal">Ya memuriyet? Burada devlet memuriyeti de Moskova’daki gibi beraberinde sürüklediğin inatçı, çaresiz bir yük değildi; burada memuriyet yapmanın kazançlı bir yanı vardı. Bir karşılaşma, çalışma, isabetli bir söz, çeşitli hünerler gösterme yeteneği ve insan, bir gün önce Stepan Arkadyiç’in karşılaştığı ve şu anda en yüksek unvan sahiplerinden biri olan Bryantsev gibi bir anda yükseliverirdi. Bu memuriyetin kazançlı bir yanı da vardı.</p>
				<p class="normal">Petersburg’da özellikle parasal konulara bakış da Stepan Arkadyiç’in üzerinde yatıştırıcı bir etki yapıyordu. Sürdüğü o train’e<sup class="calibre4"><a href="1_split_208.html#footnote-100-191" id="footnote-100-191-backlink" name="footnote-100-191-backlink">[191]</a></sup>bakılırsa en azından elli bin ruble harcayan Bartyanskiy bu konuda dün ona harika bir laf etmişti.</p>
				<p class="normal">Öğle yemeğinden önce sohbet ederlerken Stepan Arkadyiç Bartyanskiy’e şöyle demişti:</p>
				<p class="normal">— Sen Mordvinskiy’le yakınsın galiba; bana bir iyilik yapabilir, benim için ona bir kelimecik edebilirsin. Benim geçmek istediğim bir iş var. Bir acente üyeliği...</p>
				<p class="normal">— Nasıl olsa aklımda kalmaz ya neyse... İyi de Yahudilerle bu demiryolu işlerine girme hevesine nasıl kapıldın?.. Ne dersen de, iğrenç bir iş!</p>
				<p class="normal">Stepan Arkadyiç, ona bunun hayati bir mesele olduğunu söylemedi; Bartyanskiy bunu anlayamazdı.</p>
				<p class="normal">— Para lazım, yaşayacak param yok.</p>
				<p class="normal">— Yaşıyorsun ya.</p>
				<p class="normal">— Yaşıyorum, ama borçla.</p>
				<p class="normal">— Ne diyorsun? Borcun çok mu? –dedi Bartyanskiy acıyarak.</p>
				<p class="normal">— Çok fazla, yirmi bin kadar.</p>
				<p class="normal">Bartyanskiy neşeli bir kahkaha attı.</p>
				<p class="normal">— Oh, oh, şanslı adam! –dedi.– Benim borcum bir buçuk milyon ruble ve elimde avucumda hiçbir şey yok, ama gördüğün gibi hâlâ yaşayabiliyorum!</p>
				<p class="normal">Stepan Arkadyiç bunun doğru olduğunu yalnız sözle değil, gözleriyle de görüyordu. Jivahov’un üç yüz bin ruble borcu vardı ve tek kapiği yoktu, o da yaşıyordu, hem de ne yaşamak! Kont Krivtsov’a herkes artık mahvolmuş gözüyle bakıyordu, oysa o iki metres birden tutmuştu. Petrovskiy beş milyonu yiyip bitirmişti ve hâlâ aynı şekilde yaşamaya devam ediyordu, hatta mali işleri yönetiyor ve yirmi bin ruble maaş alıyordu. Ancak Petersburg Stepan Arkadyiç’in üzerinde fiziksel bakımdan da hoş bir etki yapıyordu ayrıca. Onu gençleştiriyordu. Moskova’da saçlarında ara sıra beyazlar görür, öğle yemeğinden sonra uyuyakalır, gerinir, merdivenleri adım adım, ağır ağır soluk alarak çıkar, genç kadınların yanında canı sıkılır, balolarda dans etmezdi. Petersburg’da ise her zaman on yaş genç hissederdi kendini.</p>
				<p class="normal">Petersburg’da, yurtdışından daha yeni gelmiş olan altmışlık Prens Pyotr Oblonskiy’in dün söylediği şeyi hissediyordu.</p>
				<p class="normal">— Biz burada yaşamayı beceremiyoruz, –diyordu Pyotr Oblonskiy.– İnanır mısın, yazı Baden’de geçirdim; doğrusu kendimi son derece genç hissediyordum. Genç bir hanım görüyordum ve düşüncelerim anında... Biraz yemek yiyorsun, hafif bir şeyler içiyorsun, güçleniyor, canlanıyorsun. Rusya’ya geldim, karımın yanına, köye gitmem gerekti, inanmazsın, iki hafta sonra ropdöşambrımı bir giydim, öğle yemeği için üstümü değiştirmekten vazgeçtim. Genç kadınları düşünmek nerde! Yaşlı bir adam olup çıktım. Sadece ruhumu kurtarmak kaldı geriye. Paris’e gittim, tekrar düzeldim.</p>
				<p class="normal">Stepan Arkadyiç, Pyotr Oblonskiy’in hissettiği farkı aynen hissediyordu. Moskova’da kendini öyle bir bırakıyordu ki, aslında bu kentte uzun süre yaşayacak olsa iyiyi, doğruyu bulmaya, ruhunu kurtarmaya kadar vardırabilirdi işi; Petersburg’da ise kendisini tekrar doğru düzgün bir insan olarak hissediyordu.</p>
				<p class="normal">Prenses Betsi Tverskaya ve Stepan Arkadyiç arasında çok eskiye dayanan ve son derece tuhaf bir ilişki vardı. Stepan Arkadyiç, prensese her zaman şakayla karışık kur yapardı ve yine şakayla karışık en edepsizce şeyleri söyler, onun en çok bundan hoşlandığını bilirdi. Stepan Arkadyiç, Karenin’le konuştuğunun ertesi günü Prenses Betsi’ye uğramıştı ve kendini o kadar genç hissediyordu ki, bu şakayla karışık iltifatlarında ve attığı palavralarda sonradan içinden nasıl çıkacağını bilemeyecek kadar ileri gitmişti, bunun nedeni de Betsi’den bırakın hoşlanmayı ondan iğrenmesiydi. Aralarında böyle bir ilişki kurulmuştu, çünkü Betsi ondan çok hoşlanıyordu. Öyle ki, Prenses Myagkaya’nın gelişiyle ikisinin bu baş başa durumlarının son bulmasına Stepan Arkadyiç çok sevindi.</p>
				<p class="normal">Prenses, Stepan Arkadyiç’i görünce:</p>
				<p class="normal">— A, siz de buradasınız demek, –dedi.– E, zavallı kız kardeşiniz nasıl? Bana öyle bakmayın, –diye ekledi.– Herkesin, ondan yüz bin kere kötü olanların ona saldırmalarından beri Anna’nın çok iyi davrandığını düşünüyorum. Anna Petersburg’dayken bana haber vermediği için Vronskiy’i bağışlayamıyorum. Yanına giderdim ve her yerde onunla dolaşırdım. Lütfen, ona sevgilerimi iletin. Hadi, onu anlatın bana.</p>
				<p class="normal">Prenses Myagkaya’nın “kız kardeşinizi anlatın” sözlerini yüreğinin saflığı yüzünden ciddiye alan Stepan Arkadyiç:</p>
				<p class="normal">— Evet, durumu çok zor, –diye tam anlatmaya başlamıştı ki, Prenses Myagkaya her zamanki alışkanlığıyla Stepan Arkadyiç’in sözünü kesti ve kendisi anlatmaya koyuldu.</p>
				<p class="normal">— O, benden başka herkesin yaptığı, ama sakladığı şeyi yaptı; ama kimseyi kandırmak istemedi ve çok da iyi yaptı. Sizin şu yarım akıllı eniştenizi bırakmakla daha da iyi yaptı. Bağışlayın beni. Herkes onun ne kadar akıllı bir adam olduğunu söyler, bir tek ben aptal olduğunu söylerdim. Şimdi, Lidiya İvanovna’yla ve Landau’yla sıkı fıkı olunca herkes onun yarım akıllı olduğunu söylüyor, ben herkesle aynı fikirde olmadığıma sevinirdim, ama bu kez sevinemiyorum.</p>
				<p class="normal">— Bunun ne demek olduğunu lütfen açıklar mısınız bana? –dedi Stepan Arkadyiç.– Dün kız kardeşimin meselesi için ona gittim ve kesin yanıt istedim. Bana yanıt vermedi ve düşüneceğini söyledi, bu sabah ise yanıt yerine bu akşam Kontes Lidiya İvanovna’nın evine çağrıldım.</p>
				<p class="normal">— Tabii, öyledir, öyle! –dedi Prenses Myagkaya sevinçle.– Landau’nun bu konuda ne diyeceğini soracaklar.</p>
  <p class="normal">— Landau’ya mı? Neden? Kim bu Landau?</p>
				<p class="normal">— Nasıl, Jules Landau’yu, le fameux Jules Landau, le clairvoyant<sup class="calibre4"><a href="1_split_209.html#footnote-100-192" id="footnote-100-192-backlink" name="footnote-100-192-backlink">[192]</a></sup> tanımıyor musunuz? O da yarım akıllının biri, ama kardeşinizin geleceği ona bağlı. Bakın işte taşrada neler oluyor, sizin bir şeyden haberiniz yok. Biliyor musunuz, Landau Paris’te bir mağazada commis<sup class="calibre4"><a href="1_split_210.html#footnote-100-193" id="footnote-100-193-backlink" name="footnote-100-193-backlink">[193]</a></sup> olarak çalışıyormuş ve bir gün doktora gitmiş. Doktorun bekleme odasında uyuyakalmış, uyurken de bütün hastalara tavsiyelerde bulunmaya başlamış. Hem de ne şaşırtıcı tavsiyeler. Sonra, hani şu hasta olan Yuriy Meledinskiy’in karısı bu Landau’yu duymuş ve onu alıp kocasına getirmiş. Şimdi Landau, adamı tedavi ediyor. Bence hiçbir yararı olmadı, çünkü yine bitkin bir durumda, ama onlar Landau’ya inanıyorlar ve yanlarında gezdiriyorlar. Alıp Rusya’ya getirdiler. Burada herkes başına üşüştü ve hepsini tedavi etmeye başladı. Kontes Bezzubova’yı iyileştirdi, kontes onu o kadar çok sevdi ki, evlat edindi.</p>
				<p class="normal">— Nasıl evlat edindi?</p>
				<p class="normal">— Basbayağı evlat edindi işte. Artık adı Landau değil, Kont Bezzubov. Ama mesele bu değil, Lidiya’ya gelince, ki ben onu çok severim, ama kafası yerinde değildir, o da pek tabii ki bu Landau’nun üzerine atıldı ve ne onun, ne de Aleksey Aleksandroviç’in hiçbir sorunu Landau’suz çözümlenmiyor, bu yüzden de kız kardeşinizin kaderi artık bu Landau’nun, diğer adıyla Kont Bezzubov’un elinde bulunuyor.</p>
				<p class="kapakmetin"> </p>
				<h2 class="h2baslik" id="calibre_toc_219">XXI</h2>
				<p class="kapakmetin"> </p>
				<p class="normal">Stepan Arkadyiç, çok güzel bir öğle yemeğinden ve Bartyanskiy’in evinde içtiği çok miktarda konyaktan sonra zamanın belirtilmiş olmasına karşılık biraz gecikerek Kontes Lidiya İvanovna’nın evine geldi.</p>
				<p class="normal">Stepan Arkadyiç, Aleksey Aleksandroviç’in tanıdık paltosuna ve kopçalı tuhaf, gösterişsiz bir paltoya göz atarak kapıcıya:</p>
				<p class="normal">— Kontesin yanında başka kim var? Fransız burada mı? –diye sordu.</p>
				<p class="normal">— Aleksey Aleksandroviç Karenin ve Kont Bezzubov, –diye sert bir ifadeyle yanıtladı kapıcı.</p>
				<p class="normal">“Prenses Myagkaya doğru tahmin etmiş, –diye düşündü Stepan Arkadyiç merdivenden çıkarken.– Tuhaf! Ama onunla sıkı fıkı olsam iyi olurdu. Çok büyük etkisi var. Pomorskiy’e bir kelimecik söylese bizim iş oldu demektir.”</p>
				<p class="normal">Dışarısı henüz tamamen aydınlıktı, ama Lidiya İvanovna’nın perdeleri indirilmiş küçük konuk odasında lambalar yanıyordu.</p>
				<p class="normal">Lambanın altındaki yuvarlak masanın yanında kontes ve Aleksey Aleksandroviç oturmuş, usulca bir şey konuşuyorlardı. Kısa boylu, kalçası kadını andıran, bacakları dizlerinden içe dönük, çok güzel parlak gözleri ve redingotunun yakasına yayılmış uzun saçları olan çok solgun, yakışıklı, zayıfça bir adam, öbür uçta ayakta duruyor ve portrelerle dolu duvara bakıyordu. Stepan Arkadyiç ev sahibesiyle ve Aleksey Aleksandroviç’le selamlaştıktan sonra tanımadığı bu adama elinde olmadan bir kez daha baktı.</p>
				<p class="normal">Kontes, Oblonskiy’i şaşırtan bir yumuşaklık ve özenle adama:</p>
				<p class="normal">— Monsieur Landau! –diye seslendi ve onları tanıştırdı.</p>
				<p class="normal">Landau hızla etrafına bakındı, yanlarına geldi ve gülümseyip, hareketsiz ve terli elini Stepan Arkadyiç’in uzattığı eline bıraktı ve hemen geri gidip tekrar portrelere bakmaya koyuldu. Kontes ve Aleksey Aleksandroviç anlamlı anlamlı bakıştılar.</p>
				<p class="normal">Kontes Lidiya İvanovna, Stepan Arkadyiç’e Karenin’in yanındaki yeri göstererek:</p>
				<p class="normal">— Sizi gördüğüme çok sevindim, özellikle de bugün, –dedi.</p>
				<p class="normal">Kontes önce Fransız’a, hemen sonra da Aleksey Aleksandroviç’e bakıp, alçak sesle:</p>
				<p class="normal">— Onu size Landau olarak tanıştırdım, –dedi,– ama herhalde siz de biliyorsunuzdur, aslında Kont Bezzubov’dur kendisi. Yalnız o bu unvanı sevmiyor.</p>
				<p class="normal">— Evet, duydum, –diye karşılık verdi Stepan Arkadyiç,– onun Kontes Bezzubova’yı tamamen iyileştirdiğini söylüyorlar.</p>
				<p class="normal">Kontes, Aleksey Aleksandroviç’e dönerek:</p>
				<p class="normal">— Kontes bugün bana uğramıştı, öyle acınacak bir halde ki! –dedi.– Bu ayrılık onu çok üzüyor. Korkunç bir darbe onun için!</p>
				<p class="normal">— Peki gerçekten de gidiyor mu? –diye sordu Aleksey Aleksandroviç.</p>
				<p class="normal">— Evet, Paris’e gidiyor. Dün bir ses duymuş, –dedi Kontes Lidiya İvanovna Stepan Arkadyiç’e bakarak.</p>
				<p class="normal">Stepan Arkadyiç, ne olduğu ya da ne olması gerektiği konusunda henüz ipucunu yakalayamadığı bu toplulukta elinden geldiğince dikkatli olması gerektiğini hissederek:</p>
				<p class="normal">— Ah, bir ses! –diye yineledi.</p>
  <p class="normal">Çok kısa bir sessizlik oldu ve bu sessizlikten sonra Kontes Lidiya İvanovna, asıl konuşma konusuna girercesine ince bir gülümsemeyle Obolonskiy’e şöyle dedi:</p>
				<p class="normal">— Sizi uzun zamandır tanırım ve yakından tanımak beni çok sevindirdi. Les amis de nos amis sont nos amis.<sup class="calibre4"><a href="1_split_211.html#footnote-100-194" id="footnote-100-194-backlink" name="footnote-100-194-backlink">[194]</a></sup>Ancak dost olmak için dostunun ruhsal durumuna girip iyice düşünmek gerekir, oysa korkarım, Aleksey Aleksandroviç’e karşı siz bunu yapmıyorsunuz. Neden söz ettiğimi anlıyorsunuzdur, –dedi kontes, çok güzel ve hülyalı gözlerini kaldırarak.</p>
				<p class="normal">Oblonskiy meseleyi pek iyi anlamadığı ve bu yüzden ayrıntıya girmek istemediği için:</p>
				<p class="normal">— Aleksey Aleksandroviç’in durumunu bir dereceye kadar anlıyorum kontes, –dedi.</p>
				<p class="normal">Kontes Lidiya İvanovna bir yandan da ayağa kalkıp Landau’nun yanına doğru giden Aleksey Aleksandroviç’i sevdalı bakışlarıyla izleyerek:</p>
				<p class="normal">— Değişiklik dış durumunda değil, –dedi,– yüreği değişti, ona yeni bir yürek verildi ve korkarım, onun içindeki bu değişikliği siz tam olarak anlayamadınız.</p>
				<p class="normal">Stepan Arkadyiç, kontesin bakışına tatlı bir bakışla karşılık vererek ve kontesin iki bakandan hangisine ricada bulunabileceğini anlamak için bakanlardan hangisiyle daha yakın ilişkide olduğunu düşünerek:</p>
				<p class="normal">— Yani bu değişikliği genel çizgileriyle gözümde canlandırabiliyorum. Biz her zaman dosttuk, şimdi de... –dedi.</p>
				<p class="normal">— Onun içinde meydana gelen bu değişiklik, yakınlarına olan sevgisini zayıflatamaz; tam tersine, içinde meydana gelen bu değişiklik sevgisini artıracaktır. Ama korkarım siz beni anlamıyorsunuz. Çay içmek ister misiniz? –dedi kontes elinde bir tepsiyle çay ikram eden uşağı gözleriyle göstererek.</p>
				<p class="normal">— Pek anlamıyorum kontes. Elbette, onun başına gelen felaket...</p>
				<p class="normal">Kontes Stepan Arkadyiç’e sevgiyle bakarak:</p>
				<p class="normal">— Evet, yüreği yeni bir yürek olduğunda, mutlulukla dolduğunda en yüksek mutluluğa dönüşen bir felaket, –dedi.</p>
				<p class="normal">“Sanırım, mümkünse ikisine de söylemesini rica edeceğim,” –diye düşünüyordu Stepan Arkadyiç.</p>
				<p class="normal">— Ah, elbette kontes, –dedi Stepan Arkadyiç,– ama ben bu değişikliklerin mahrem şeyler olduğunu, hiç kimsenin, hatta en samimi birinin bile söylemek istemeyeceğini düşünüyorum.</p>
				<p class="normal">— Tam aksine! Konuşmalı ve birbirimize yardımcı olmalıyız.</p>
				<p class="normal">Oblonskiy yumuşacık bir gülümsemeyle:</p>
				<p class="normal">— Evet, bundan kuşku yok, ama inançlar arasında böyle bir fark oluyor ve bir de... –dedi.</p>
				<p class="normal">— Kutsal gerçek konusunda ayrılık olamaz.</p>
				<p class="normal">— A evet, elbette, ama... –ve şaşıran Stepan Arkadyiç sustu. Konunun din olduğunu anlamıştı.</p>
				<p class="normal">Aleksey Aleksandroviç Lidiya İvanovna’nın yanına gelerek anlamlı bir fısıltıyla:</p>
				<p class="normal">— Sanırım, uyumak üzere, –dedi.</p>
				<p class="normal">Stepan Arkadyiç çevresine bakındı. Landau pencerenin yanında, koltuğun kollarına ve arkalığına dayanmış, başı öne düşmüş bir halde oturuyordu. Üzerine çevrilen bakışları fark edip, başını kaldırdı ve saf, çocukça gülümsedi.</p>
				<p class="normal">Lidiya İvanovna:</p>
				<p class="normal">— Onunla ilgilenmeyin, –dedi ve hafif bir hareketle Aleksey Aleksandroviç’e doğru bir sandalyeyi sürdü.– Ben fark ediyordum... –diye tam söze başlamıştı ki, odaya elinde mektupla bir uşak girdi. Lidiya İvanovna mektuba hızlı hızlı göz gezdirdi ve özür dileyip, büyük bir çabuklukla yanıt yazıp verdikten sonra masaya geri döndü.– Ben fark ediyordum zaten, –diye sürdürdü başladığı konuşmayı,– Moskovalılar, özellikle de erkekler dine karşı en ilgisiz insanlardır.</p>
				<p class="normal">— Ah, hayır, kontes, bence Moskovalılar en katı dindar ününe sahiptir, –diye karşılık verdi Stepan Arkadyiç.</p>
				<p class="normal">Aleksey Aleksandroviç yorgun bir gülümsemeyle Stepan Arkadyiç’e dönerek:</p>
				<p class="normal">— Evet, anladığım kadarıyla, siz de ne yazık ki o ilgisizlerdensiniz, –dedi.</p>
				<p class="normal">— İnsan nasıl ilgisiz olabilir ki? –dedi Lidiya İvanovna.</p>
				<p class="normal">Stepan Arkadyiç en yatıştırıcı gülümsemesiyle:</p>
				<p class="normal">— Bu konuda ilgisiz değilim, ama bekleme durumundayım, –dedi.– Benim için bu konuların zamanının geldiğini düşünmüyorum.</p>
  <p class="normal">Aleksey Aleksandroviç ve Lidiya İvanovna bakıştılar.</p>
				<p class="normal">— Bizim için zamanın gelip gelmediğini asla bilemeyiz, –dedi Aleksey Aleksandroviç sert bir şekilde.– Hazır mıyız, değil miyiz, düşünmemeliyiz: İnsanın günahlarının affı onun yorumlarına göre değildir; günahların affı, bazen emek verenlere değil, Saul<sup class="calibre4"><a href="1_split_212.html#footnote-100-195" id="footnote-100-195-backlink" name="footnote-100-195-backlink">[195]</a></sup> gibi hazırlıksız olanlara gelir.</p>
				<p class="normal">Bu sırada Fransız’ın hareketlerini izlemekte olan Lidiya İvanovna:</p>
				<p class="normal">— Hayır, galiba henüz değil, –dedi.</p>
				<p class="normal">Landau ayağa kalkıp yanlarına geldi.</p>
				<p class="normal">— Dinlememe izin verir misiniz? –diye sordu.</p>
				<p class="normal">Lidiya İvanovna Fransız’a tatlı tatlı bakarak:</p>
				<p class="normal">— Ah evet, sizi rahatsız etmek istemedim, –dedi, – gelin, bizimle oturun.</p>
				<p class="normal">— Işıktan yoksun kalmamak için gerekli olan tek şey gözlerini kapatmamaktır, –diye devam ediyordu Aleksey Aleksandroviç.</p>
				<p class="normal">Lidiya İvanovna mutlu bir gülümsemeyle:</p>
				<p class="normal">— Ah, onun her zaman içimizde var olduğunu hissederek yaşadığımız mutluluğu bir bilseniz! –dedi.</p>
				<p class="normal">Dinin yüceliğini kabul ederek vicdanına aykırı davrandığını hisseden, ama bununla birlikte Pomorskiy’e söyleyeceği tek kelimeyle ona istediği işi sağlayabilecek olan kişinin karşısında serbest fikirli biri olduğunu itiraf etmeye cesaret edemeyen Stepan Arkadyiç:</p>
				<p class="normal">— Ama insan kendini bazen bu yüksekliğe çıkamayacak biri gibi hissedebilir, –dedi.</p>
				<p class="normal">— Yani, günahları ona engel olur mu demek istiyorsunuz? –dedi Lidiya İvanovna.– Ama bu yanlış bir düşünce. İnananlar için günah yoktur, günahın bedeli ödenmiştir. Pardon, –diye ekledi, başka bir notla tekrar içeri giren uşağa bakarak. Notu okudu ve yanıtını sözlü verdi.– Yarın, Grandüşes’in evinde dersiniz. – İnançlı insan için günah yoktur, –diye konuşmasını sürdürdü Lidiya İvanovna.</p>
				<p class="normal">Soru-cevap şeklindeki din kitabından bir tümceyi anımsayan Stepan Arkadyiç, bağımsızlığını artık sadece gülümsemeyle savunarak:</p>
				<p class="normal">— Evet, ama amelsiz iman ölüdür, –dedi.</p>
				<p class="normal">Aleksey Aleksandroviç, daha önce pek çok kez konuştukları belli olan bu konuda Lidiya İvanovna’ya biraz kinayeli olarak:</p>
				<p class="normal">— İşte buyrun, havari Yakup’un Mektubu’ndan, –dedi.– Bu bölümün yanlış yorumu ne kadar zarar vermiştir! Hiçbir şey insanı imandan bu yorum kadar uzaklaştırmaz. “Benim bir amelim yok, ben inanamam,” o zaman bu söz hiçbir yerde söylenmemiştir. Ama tersi söylenmiştir.</p>
				<p class="normal">Kontes Lidiya İvanovna tiksinti ve küçümsemeyle:</p>
				<p class="normal">— Tanrı için çalışmak, amelle, oruçla ruhunu kurtarmak, bizim keşişlerin barbarca anlayışlarıdır... O zaman böyle bir şey hiçbir yerde söylenmemiştir, –dedi. Sarayda girdikleri yeni çevreden utanıp sıkılan genç nedimelere cesaret verdiği gülümsemesiyle Oblonskiy’e bakarak,– Bu çok daha basit ve kolaydır, –diye ekledi.</p>
				<p class="normal">Aleksey Aleksandroviç, onun bu sözlerini bakışıyla onayladı ve:</p>
  <p class="normal">— Biz, bizim için acı çeken İsa tarafından kurtarıldık. Biz imanla kurtulduk, –dedi.</p>
				<p class="normal">— Vous comprenez l’anglais?<sup class="calibre4"><a href="1_split_213.html#footnote-100-196" id="footnote-100-196-backlink" name="footnote-100-196-backlink">[196]</a></sup>, –diye sordu Lidiya İvanovna ve olumlu yanıt alınca ayağa kalkıp, raftaki kitapları karıştırmaya başladı.</p>
				<p class="normal">Soran bakışlarını Aleksey Aleksandroviç’e çevirip:</p>
				<p class="normal">— “Safe and Happy”<sup class="calibre4"><a href="1_split_214.html#footnote-100-197" id="footnote-100-197-backlink" name="footnote-100-197-backlink">[197]</a></sup>mi, yoksa “Under the wing”<sup class="calibre4"><a href="1_split_215.html#footnote-100-198" id="footnote-100-198-backlink" name="footnote-100-198-backlink">[198]</a></sup> mi okuyayım? –dedi. Kitabı bulduktan sonra yerine geçip oturdu ve sayfalarını açtı.– Çok kısa bir şey. Burada imanı kazanma yolu ile dünyada her şeyden yüce olan ve ruhu dolduran mutluluk anlatılıyor. İmanlı insan mutsuz olamaz, çünkü yalnız değildir. Siz de göreceksiniz. –Tam okumaya hazırlandığında uşak tekrar içeri girmişti.– Borozdina mı? Yarın saat ikide deyin. – Evet, –dedi parmağını kitapta kaldığı sayfaya koyup, derin bir iç geçirdikten sonra hülyalı, çok güzel gözleriyle önüne bakıp. – İşte gerçek iman böyle hareket eder. Mari Sanina’yı tanır mısınız? Başına gelen felaketi bilir misiniz? Biricik çocuğunu kaybetmişti. Umutsuzluk içindeydi. Sonra ne oldu? Bu dostu buldu ve çocuğunun ölümü için şimdi Tanrı’ya teşekkür ediyor. İşte imanın verdiği mutluluk budur!</p>
				<p class="normal">Kitap okunmasına ve bunun biraz aklını başına toplama olanağı vermesine sevinen Stepan Arkadyiç:</p>
				<p class="normal">— Ah evet, bu çok... –dedi. “Hayır, bugün hiçbir ricada bulunmamak belli ki daha iyi olacak, –diye düşünüyordu,– bir yanlışlık yapmadan şuradan bir kurtulsam.”</p>
				<p class="normal">Kontes Lidiya İvanovna Landau’ya dönerek:</p>
				<p class="normal">— İngilizce bilmiyorsunuz, canınız sıkılacak, ama kısacık bir şey, –dedi.</p>
				<p class="normal">Landau aynı gülümsemeyle:</p>
				<p class="normal">— A, anlarım, –dedi ve gözlerini kapattı.</p>
				<p class="normal">Aleksey Aleksandroviç’le Lidiya İvanovna anlamlı anlamlı bakıştılar ve okuma başladı.</p>
				<h2 class="h2baslik" id="calibre_toc_220">XXII</h2>
				<p class="kapakmetin"> </p>
				<p class="normal">Stepan Arkadyiç duyduğu tuhaf ve kendisi için yeni sözlerden son derece şaşırdığını hissediyordu. Petersburg’daki hayatın karmaşıklığı, onu Moskova’nın durgunluğundan çıkararak genellikle uyarıcı bir etki yapardı üzerinde; ancak kendisine yakın ve tanıdık çevrelerdeki karmaşıklıkları sever ve anlayabilirdi; bu yabancı ortamda şaşırmış, afallamıştı ve her şeyi tam olarak kavrayamıyordu. Kontes Lidiya İvanovna’yı dinleyen ve Landau’nun güzel, saf ya da kurnaz –hangisi olduğunu bilmiyordu– gözlerini üzerine hisseden Stepan Arkadyiç, başında büyük bir ağırlık duymaya başlıyordu.</p>
				<p class="normal">Çok çeşitli düşünceler kafasının içinde birbirine karışmıştı. “Mari Sanina çocuğu öldüğü için seviniyor... Şimdi bir sigara içsem ne iyi olurdu... Ruhunu kurtarmak için sadece iman etmek gerekir, keşişler bunun nasıl yapılacağını bilmiyorlar, ama Kontes Lidiya İvanovna biliyor... Kafamdaki bu ağırlığın nedeni ne? Konyaktan mı yoksa bütün bunların çok tuhaf olmasından mı? Yine de şu ana kadar galiba yakışık almayacak bir şey yapmadım. Ama kontesten ricada bulunmak olanaksız yine de. Bunların insanı dua etmeye zorladıklarını söylüyorlar. Beni zorlamazlar umarım. Bu çok aptalca bir şey olur. Saçma sapan bir şey okuyor, ama okuması iyi. Landau-Bezzubov. Neden Bezzubov?” Stepan Arkadyiç birden alt çenesinin esnemek için zaptedilmez bir şekilde açılmaya başladığını hissetti. Esnemesini gizlemek için favorilerini düzeltti ve silkindi. Ama bunun ardından uyuduğunu ve horlamak üzere olduğunu hissetti. Kontes Lidiya İvanovna’nın “Uyuyor,” diyen sesini duyduğu anda kendine geldi.</p>
				<p class="normal">Stepan Arkadyiç, kendini suç işlemiş ve suçüstü yakalanmış gibi hissederek korku içinde gözlerini açtı. Ama “uyuyor” sözlerinin onunla değil, Landau’yla ilgili olduğunu görünce hemen sakinleşti. Fransız, aynı Stepan Arkadyiç gibi uyuyakalmıştı. Ancak Stepan Arkadyiç’in uyuması, ona göre, kontesle Aleksey Aleksandroviç’i gücendirebilirdi (bununla birlikte artık her şey garip geldiğinden bunu da pek dert etmiyordu), Landau’nun uyuması ise onları, özellikle de Kontes Lidiya İvanovna’yı aşırı derecede sevindirmişti.</p>
  <p class="normal">Lidiya İvanovna, gürültü etmemek için ipek elbisesinin plilerini dikkatle tutarak ve heyecan içinde Karenin’e Aleksey Aleksandroviç değil “mon ami” diye seslenerek:</p>
				<p class="normal">— Mon ami, donnez lui la main. Vous voyez?<sup class="calibre4"><a href="1_split_216.html#footnote-100-199" id="footnote-100-199-backlink" name="footnote-100-199-backlink">[199]</a></sup> –dedi ve– Şişşt! Kimseyi kabul etmiyorum, –diye tekrar içeri giren uşağı uyardı.</p>
				<p class="normal">Fransız başını koltuğun arkalığına dayamış uyuyor ya da uyur gibi yapıyordu ve dizine koyduğu terli eli bir şey yakalamaya çalışıyormuş gibi zayıf hareketlerle kımıldıyordu. Aleksey Aleksandroviç ayağa kalktı, dikkatli olmak istediği halde masaya takıldı, Fransız’ın yanına gitti ve elini onun elinin içine koydu. Stepan Arkadyiç de kalkmış, eğer uyuyorsa kendini uyandırmak isteğiyle gözlerini iri iri açarak bir ona, bir öbürüne bakıyordu. Bütün bunlar gerçekti. Stepan Arkadyiç kafasının içinde giderek daha kötü bir şey olduğunu hissediyordu.</p>
  <p class="normal">Fransız gözlerini açmadan:</p>
				<p class="normal">— Que la personne qui est arrivée la dernière, celle qui demande, qu’elle sorte! Qu’elle sorte!<sup class="calibre4"><a href="1_split_217.html#footnote-100-200" id="footnote-100-200-backlink" name="footnote-100-200-backlink">[200]</a></sup>–dedi.</p>
				<p class="normal">— Vous m’excuserez, mais vous voyez... Revenez vers dix heures, encore mieux demain.<sup class="calibre4"><a href="1_split_218.html#footnote-100-201" id="footnote-100-201-backlink" name="footnote-100-201-backlink">[201]</a></sup></p>
				<p class="normal">— Qu’elle sorte! –diye sabırsızca yineledi Fransız.</p>
				<p class="normal">— C’est moi, n’est ce pas?<sup class="calibre4"><a href="1_split_219.html#footnote-100-202" id="footnote-100-202-backlink" name="footnote-100-202-backlink">[202]</a></sup></p>
				<p class="normal">Ve olumlu yanıt alan Stepan Arkadyiç, Lidiya İvanovna’dan ricada bulunmak istediğini de, kız kardeşinin meselesini de unutup bir an önce oradan kurtulmak niyetiyle ayaklarının ucuna basarak dışarı çıktı, bulaşıcı hastalık olan bir evden kaçar gibi kendini sokağa attı ve bir an evvel kendine gelebilmek için arabacıyla uzun uzun sohbet edip şakalaştı.</p>
				<p class="normal">Stepan Arkadyiç, son perdesine yetiştiği Fransız Tiyatrosu’nda ve daha sonra şampanya içtiği Tatar lokantasında alışkın olduğu havada birazcık soluklandı. Ama o akşam yine de keyfi yerine gelmedi.</p>
				<p class="normal">Stepan Arkadyiç, Petersburg’da yanında kaldığı Pyotr Oblonskiy’in evine döndüğünde Betsi’den gelmiş bir not buldu. Betsi, başladıkları konuşmayı bitirmeyi çok istediğini yazıyor ve ertesi gün gelmesini rica ediyordu. Bu notu okuyup, yüzünü buruşturduğu sırada aşağıdan ağır bir şey taşıyan insanların ayak sesleri duyuldu.</p>
				<p class="normal">Stepan Arkadyiç bakmak için dışarı çıktı. Bu, “gençleşmiş” olan Pyotr Oblonskiy’di. O kadar sarhoştu ki, merdivenleri çıkamıyordu; ama Stepan Arkadyiç’i görünce ayaklarını yere bastırmalarını emretti ve ona tutunup, birlikte Stepan Arkadyiç’in odasına gittiler. Pyotr Oblonskiy akşamı nasıl geçirdiğini anlatmaya koyuldu ve hemen oracıkta sızıp kaldı.</p>
				<p class="normal">Stepan Arkadyiç ender olarak başına gelen bir moral bozukluğu içindeydi ve uzun zaman uyuyamadı. Ne hatırlarsa hatırlasın hepsi iğrenç şeylerdi, ama hepsinden daha iğrenci, Kontes Lidiya İvanovna’nın evinde geçirdiği o akşamın kendisine hatırlattığı utanç verici bir şeydi.</p>
				<p class="normal">Ertesi gün Aleksey Aleksandroviç’ten Anna’dan boşanma konusunda ret yanıtı aldı ve bu kararın gerçek ya da numaradan uykusunda Fransız’ın söylediği sözlere dayandığını anladı.</p>
				<p class="kapakmetin"> </p>
				<h2 class="h2baslik" id="calibre_toc_221">XXIII</h2>
				<p class="kapakmetin"> </p>
				<p class="normal">Aile hayatında herhangi bir girişimde bulunmak için ya eşler arasında tam bir geçimsizlik ya da sevgiye dayalı bir anlaşma gereklidir. Eşler arasındaki ilişkilerin belirli olmadığı ve ortada ne bir geçimsizliğin, ne de anlaşmanın bulunmadığı zaman ise hiçbir işe girişilemez.</p>
				<p class="normal">Pek çok aile sırf aralarında ne tam bir geçimsizlik, ne de bir anlaşma olmadığı için eşlerin her ikisinin de nefret ettiği eski yerlerinde yıllarca kalır.</p>
				<p class="normal">Güneşin artık ilkbahar güneşi gibi değil, yaz güneşi gibi parladığı, bulvarlardaki ağaçların çoktan yapraklar içinde kaldığı, yaprakların artık tozla kaplandığı sıcak ve tozlu Moskova’daki hayat, Vronskiy için de, Anna için de çekilmez hale gelmişti; ama çok önceden karar verdikleri halde son zamanlarda aralarında bir anlaşma bulunmaması yüzünden Vozdvijenskoye’ye gitmeyerek her ikisinin de bıkıp usandıkları Moskova’da oturmaya devam ediyorlardı.</p>
				<p class="normal">Onları ayıran sinirli halin görünürde hiçbir nedeni yoktu ve bütün açıklama denemeleri bu durumu ortadan kaldırmadığı gibi daha da büyütüyordu. Bu, Anna açısından Vronskiy’in kendisine olan aşkının azaldığı temeline dayanan bir iç sinirlilik hali, Vronskiy açısından da onun Anna için kendini soktuğu ve Anna’nın da hafifletmek yerine daha da ağırlaştırdığı zor durumdan duyduğu pişmanlıktı. Ne biri, ne de öbürü neden sinirlendiğini söylemiyordu, ama birbirlerini haksız sayıyor ve her fırsatta bunu birbirlerine kanıtlamaya çalışıyorlardı.</p>
				<p class="normal">Anna için Vronskiy bütün alışkanlıklarıyla, düşünceleriyle, istekleriyle, tüm ruhsal ve fiziksel yapısıyla tek bir şeydi, kadınlara duyduğu sevgiydi ve Anna’nın duygularına göre bir tek onun üzerinde yoğunlaşması gereken bu sevgi azalmıştı; dolayısıyla, Anna’nın düşüncesine göre Vronskiy, bu sevginin bir kısmını başka bir kadın ya da kadınlara vermiş olmalıydı ve Anna kıskanıyordu. Onu başka herhangi bir kadından değil, sevgisinin azalması yüzünden kıskanıyordu. Elinde henüz bir kıskançlık konusu olmadığı için bu konuyu arıyordu. En ufak bir ima üzerine kıskançlığını bir konudan diğerine geçiriyordu. Kâh bekârlığındaki ilişkileri sayesinde kolayca bir araya gelebileceği şu kaba saba kadınlardan kıskanıyordu onu; kâh karşılaşabileceği sosyete kadınlarından, kâh Vronskiy’in onunla ilişkisini kesip evlenmek isteyeceği hayali bir kızdan kıskanıyordu. Bu sonuncu kıskançlık konusu onu en fazla üzeniydi. Bunun nedeni ise Vronskiy’in açık yürekli konuştuğu bir anda dikkatsizlik ederek annesinin kendisini Prenses Sorokina’yla evlenmeye ikna etmeye çalışacak kadar az anladığını Anna’ya söylemiş olmasıydı.</p>
				<p class="normal">Vronskiy’i kıskanan Anna ona kızıyor ve kızgınlığına durmadan bahaneler arıyordu. İçinde bulunduğu durumda kendisine ağır gelen her şeyde Vronskiy’i suçluyordu. Moskova’da gökle yer arasında yaşadığı acı bekleyişin, Aleksey Aleksandroviç’in gösterdiği kararsızlığın, yalnızlığa itilmesinin bütün suçunu Vronskiy’e yüklüyordu. Vronskiy sevseydi, durumunun zorluğunu anlar ve onu bu durumdan kurtarırdı. Köyde değil, Moskova’da oturmasının suçlusu da Vronskiy’di. Vronskiy, Anna’nın istediği gibi köyde bir köşeye çekilip yaşayamıyordu. Sosyete içinde olması gerekiyordu, zorluklarını anlamak istemediği bu korkunç duruma da onu Vronskiy sokmuştu. Oğlundan sonsuza dek ayrılmasının suçlusu da yine oydu.</p>
				<p class="normal">Aralarında gönül okşayıcı davranışların olduğu ender anlar bile Anna’yı rahatlatmıyordu: Vronskiy’in bu tatlı davranışlarında artık daha önce olmayan ve onu sinirlendiren bir rahatlık, bir güven belirtisi görüyordu.</p>
				<p class="normal">Artık hava kararmaya yüz tutmuştu. Anna, gittiği bekârlar yemeğinden Vronskiy’in dönmesini tek başına beklerken Vronskiy’in çalışma odasında (bu odaya yolun gürültüsü daha az geliyordu) bir aşağı bir yukarı dolaşıyor ve dünkü kavgada söyledikleri sözleri bütün ayrıntılarıyla yeniden aklından geçiriyordu. Aklından çıkmayan aşağılayıcı sözlerden geriye, bu sözlerin nedenine doğru gide gide sonunda konuşmanın başlangıcına kadar gelmişti. Kavganın son derece masum, ikisinin de yüreğine yakın olmayan bir konuşmadan çıktığına uzun süre inanamadı. Ama gerçekten de böyle olmuştu. Her şey, Vronskiy’in kız liselerini gereksiz sayarak bu liselerle alay etmesinden, Anna’nın ise bunlardan yana olmasından çıkmıştı. Vronskiy, genel anlamda kadınların eğitimine saygı göstermemiş ve Anna’nın koruması altındaki İngiliz kızı Hannah’nın fizik bilmesine hiç gerek olmadığını söylemişti.</p>
				<p class="normal">Bu sözler Anna’yı sinirlendirmişti. Bunu uğraşlarıyla ilgili küçümseyici bir ima olarak görmüştü. Düşünmüş taşınmış, Vronskiy’in kendisine verdiği acının öcünü alacak bir söz söylemişti.</p>
				<p class="normal">— Beni, benim duygularımı, seven bir insan gibi anlamanızı beklemiyorum, tek beklediğim nezaketti, –demişti.</p>
				<p class="normal">Gerçekten de Vronskiy sinirden kıpkırmızı olmuş, ağzından kötü bir şey çıkmıştı. Anna, ona ne yanıt verdiğini anımsamıyordu, ama o da besbelli ki Anna’yı üzmek için buna karşılık hemen:</p>
				<p class="normal">— Bu kıza düşkünlüğünüz beni ilgilendirmiyor. Bu doğru, çünkü bu düşkünlüğün doğal olmadığını görüyorum, –sözlerini yapıştırmıştı.</p>
				<p class="normal">Acılarla dolu bir hayata katlanabilmek için kendisine o kadar güçlükle kurduğu bir dünyayı Vronskiy’in bu kadar acımasızca yıkması, onu rol yapmakla, doğal olmamakla suçlarken yaptığı bu haksızlık Anna’yı çileden çıkartmıştı.</p>
				<p class="normal">— Sadece kaba ve maddi şeylerden anladığınız ve bunları doğal bulduğunuz için size acıyorum, –demiş ve odadan çıkmıştı.</p>
				<p class="normal">Dün akşam Vronskiy, Anna’nın yanına geldiğinde bu kavgadan söz etmemişlerdi, ama her ikisi de kavganın bitmediğini, şimdilik yatıştığını hissediyorlardı.</p>
				<p class="normal">Vronskiy bugün bütün gün evde değildi ve Anna kendini öyle yalnız hissediyor, Vronskiy’le kavgalı olmak onu o kadar üzüyordu ki, her şeyi unutmak, affetmek, onunla barışmak, kendini suçlamak, onu haklı çıkartmak istiyordu.</p>
				<p class="normal">“Ben suçluyum. Sinirliyim, anlamsız şekilde kıskancım. Onunla barışırım, köye gideriz, orada sakinleşirim,” –diyordu içinden.</p>
				<p class="normal">Birden kendisini en çok üzen “Doğal değil,” sözünü anımsadı. Onu üzen, bu sözden çok Vronskiy’in ona acı çektirme isteğiydi.</p>
				<p class="normal">“Ne demek istediğini biliyorum; kendi kızını sevmeyip başkasının çocuğunu sevmek doğal değil demek istedi. Çocuk sevgisinden, onun uğruna vazgeçtiğim Seryoja’ya olan sevgimden ne anlar o? Beni üzmek istemesine ne demeli! Hayır, başka bir kadını seviyor, başka türlü olamaz.”</p>
				<p class="normal">Kendisini rahatlatmak isterken artık defalarca geçtiği bu daireyi yeniden çizdiğini ve eski sinirli haline geri döndüğünü görünce kendisinden korktu. “Yoksa yapamaz mıyım? Suçu üzerime alamaz mıyım? –dedi kendi kendine ve tekrar baştan başladı.– O doğru sözlü, dürüst bir insan, beni seviyor. Ben de onu seviyorum, şu günlerde boşanma kararı da çıkar. Başka ne gerekiyor? Huzur, güven gerekiyor. Suçu üzerime alacağım. Evet, suçlu olmasam da o gelir gelmez suçlu olduğumu söyleyeceğim ve buradan gideceğiz.”</p>
				<p class="normal">Daha fazla düşünmemek ve sinirlenmemek için zile bastı, köye götüreceği eşyaları koymak için sandıkları getirmelerini emretti.</p>
				<p class="normal">Saat onda Vronskiy geldi.</p>
				<p class="kapakmetin"> </p>
				<h2 class="h2baslik" id="calibre_toc_222">XXIV</h2>
				<p class="kapakmetin"> </p>
				<p class="normal">Anna Vronskiy’i karşılarken yüzünde suçlu ve uysal bir ifadeyle:</p>
				<p class="normal">— Eğlendin mi bari? –diye sordu.</p>
				<p class="normal">Anna’nın iyi anlarından birinde olduğunu bir bakışta anlayan Vronskiy:</p>
				<p class="normal">— Her zamanki gibi, –diye yanıtladı. Bu değişimlere artık alışmıştı ve bugün kendisi de çok keyifli olduğu için çok sevinmişti.</p>
				<p class="normal">Antredeki sandıkları görünce:</p>
				<p class="normal">— Neler görüyorum! Bu çok iyi işte! –dedi.</p>
				<p class="normal">— Evet, gitmemiz gerek. Arabayla gezmeye çıktım, o kadar hoştu ki, köye gitmek istedim. Seni tutan bir şey de yok herhalde?</p>
				<p class="normal">— Tek isteğim bu. Hemen gelirim, konuşuruz, yalnız önce üstümü değişeyim. Çay getirmelerini söylesene.</p>
				<p class="normal">Sonra kendi çalışma odasına geçti.</p>
				<p class="normal">Vronskiy’in âdeta şımarıklık etmeyi bıraktığında bir çocuğa söyler gibi “Bu çok iyi işte” demesinde aşağılayıcı bir şey vardı; Anna’nın suçlu tavrıyla onun kendinden emin tavrı arasındaki çelişki daha da aşağılayıcıydı ve Anna içinde kavga etme isteğinin yükseldiğini hissetti bir an; ancak kendine hâkim olmaya çalışıp bu isteğini bastırdı, Vronskiy’i aynı neşeli haliyle karşıladı.</p>
				<p class="normal">Vronskiy yanına geldiğinde ona önceden hazırladığı sözlerin bir kısmını yineleyerek günü nasıl geçirdiğini ve yolculuk planlarını anlattı.</p>
				<p class="normal">— Biliyor musun, neredeyse bir ilham gibi aklıma geliverdi, –diyordu. – Boşanmayı neden burada bekleyelim? Köyde olsak farklı bir şey mi olacak? Daha fazla bekleyemiyorum. Boşanmayla ilgili umutlanmak, bu konuda bir şey duymak istemiyorum. Bundan böyle hayatım üzerinde etkili olmamasına karar verdim bunun. Sen de aynı fikirde misin?</p>
				<p class="normal">Vronskiy Anna’nın heyecanlı yüzüne endişeyle bakıp:</p>
				<p class="normal">— A, evet! –dedi.</p>
				<p class="normal">Anna kısa bir süre sustuktan sonra:</p>
				<p class="normal">— Ne yaptınız yemekte, kimler vardı? –diye sordu.</p>
  <p class="normal">Vronskiy konukların adlarını saydı.</p>
				<p class="normal">— Yemek mükemmeldi, kayık yarışları da, diğer her şey de oldukça iyiydi, ama bu Moskova’da ridicule<sup class="calibre4"><a href="1_split_220.html#footnote-100-203" id="footnote-100-203-backlink" name="footnote-100-203-backlink">[203]</a></sup> olmadan olmuyor. İsveç Kralı’nın yüzme öğretmeni olan bir hanım vardı ve sanatını sergiliyordu.</p>
				<p class="normal">— Nasıl? Yüzdü mü yani? –diye sordu Anna kaşlarını çatarak.</p>
				<p class="normal">— Üstünde kırmızı, bir tür costume de natation<sup class="calibre4"><a href="1_split_221.html#footnote-100-204" id="footnote-100-204-backlink" name="footnote-100-204-backlink">[204]</a></sup> olan yaşlı, çirkin bir şey. E, ne zaman gidiyoruz?</p>
				<p class="normal">Anna soruya yanıt vermeden:</p>
				<p class="normal">— Ne aptalca bir fantezi! –dedi.– Farklı bir yüzme tarzı var mıydı bari?</p>
				<p class="normal">— Kesinlikle farklı bir şeyi yoktu. Ben de zaten korkunç derecede aptalca diyorum. Ne zaman gitmeyi düşünüyorsun?</p>
				<p class="normal">Anna aklına gelen kötü bir düşünceyi uzaklaştırmak istercesine başını salladı.</p>
				<p class="normal">— Ne zaman mı gideceğiz? Ne kadar erken gidersek o kadar iyi. Yarına yetişemeyiz. Öbür gün.</p>
				<p class="normal">— Evet... yo, dur bir dakika. Öbür gün pazar, benim maman’a gitmem gerekiyor, –dedi Vronskiy ve annesinin adını eder etmez, dikkatli ve kuşkucu bir bakışın üzerine dikildiğini hissettiği için şaşırdı. Onun bu şaşkınlığı, Anna’ya göre kafasındaki kuşkuları kanıtlamıştı. Anna kıpkırmızı kesildi ve Vronskiy’in yanından uzaklaştı. Artık Anna’nın gözünün önünde canlanan İsveç Kralı’nın yüzme öğretmeni kadın değil, Moskova yakınlarında bir köyde Kontes Vronskaya’yla birlikte oturan Prenses Sorokina’ydı.</p>
				<p class="normal">— Yarın gidemez misin? –dedi Anna.</p>
				<p class="normal">— Hayır, gidemem! Oraya gidip halledeceğim işle ilgili vekâletname de, para da yarın elime geçmez, –diye yanıtladı Vronskiy.</p>
				<p class="normal">— O zaman hiç gitmeyelim.</p>
				<p class="normal">— Ama neden?</p>
				<p class="normal">— Daha geç olursa gitmem. Ya pazartesi günü ya da hiçbir zaman!</p>
				<p class="normal">— Neden ama? –dedi Vronskiy şaşırmış gibi bir ifadeyle.– Bunun hiç anlamı yok!</p>
				<p class="normal">— Benimle ilgili hiçbir şey seni ilgilendirmediği için senin açından bir anlamı yoktur. Benim hayatımı anlamak istemiyorsun. Burada beni ilgilendiren tek şey Hannah. Sen, bunun rol yapmak olduğunu söylüyorsun. Dün de kızımı sevmediğimi, bu İngiliz kızını seviyor gibi yaptığımı ve bunun doğal olmadığını söylüyordun; burada benim için hangi hayatın doğal olabileceğini bilmek isterim!</p>
				<p class="normal">Bir an aklı başına geldi ve verdiği karara uymadığı için dehşete kapıldı. Ama kendisini mahvedeceğini bilse de dayanamadı, ona haksız olduğunu göstermeden duramadı, Vronskiy’e boyun eğmedi.</p>
				<p class="normal">— Ben hiçbir zaman öyle demedim; aniden ortaya çıkan bu sevgiyi paylaşmadığımı söyledim.</p>
				<p class="normal">— Doğru sözlülüğünle övünürsün, neden doğru söylemiyorsun?</p>
				<p class="normal">Vronskiy sakin sakin, içinde kabaran öfkeyi bastırmaya çalışarak:</p>
				<p class="normal">— Ben hiçbir zaman övünmem, hiçbir zaman da yalan söylemem, –dedi.– Çok yazık, eğer sen saygı duymuyorsan...</p>
				<p class="normal">— Saygıyı, sevginin olması gereken yerdeki boşluğu saklamak için uydurmuşlar. Yok eğer artık beni sevmiyorsan en iyi, en dürüst yol bunu söylemektir.</p>
				<p class="normal">Vronskiy sandalyeden kalkarak:</p>
				<p class="normal">— Yo, artık dayanılmaz hale geliyor bu durum! –diye bağırdı. Ve Anna’nın önünde dikilip ağır ağır şöyle dedi.– Neden benim sabrımı sınıyorsun? –Bunu, sanki daha pek çok şey söyleyebilirmiş gibi söylemişti, ama kendini tuttu.– Sabrın da bir sınırı var.</p>
				<p class="normal">Anna Vronskiy’in yüzündeki, özellikle de sert, tehditkâr bakışlarındaki apaçık nefret ifadesine korkuyla bakarak:</p>
				<p class="normal">— Ne demek istiyorsunuz? –diye bağırdı.</p>
				<p class="normal">Vronskiy tam:</p>
				<p class="normal">— Demek istediğim şu... –diye konuşmaya başlamıştı, ama durdu.– Ben de sizin benden ne istediğinizi sormalıyım.</p>
				<p class="normal">Vronskiy’in sözünü yarım bırakarak ne demek istediğini anlamış olan Anna:</p>
				<p class="normal">— Ben ne isteyebilirim? Düşündüğünüz gibi beni terk etmemenizden başka ne isteyebilirim? –dedi.– Ama ben bunu istemiyorum, bu ikinci sırada kalıyor. Ben sevgi istiyorum, oysa sevgi yok. Demek ki her şey bitti!</p>
				<p class="normal">Anna kapıya yöneldi.</p>
				<p class="normal">Vronskiy çatık kaşlarını düzeltmeden, ama Anna’yı kolundan tutup durdurarak:</p>
				<p class="normal">— Dur! Dur! –dedi.– Mesele nedir? Ben yolculuğu üç gün erteleyelim dedim, bunun üzerine sen bana yalan söylediğimi, dürüst olmadığımı söyledin.</p>
				<p class="normal">— Evet, tekrarlıyorum, benim için her şeyini feda ettiğini söyleyip başıma kakan bir adam, –dedi Anna bir önceki kavgadan anımsadığı sözleri tekrarlayarak,– namussuz bir adamdan daha kötüdür, kalpsiz biridir.</p>
				<p class="normal">— Hayır, sabrın da bir sınırı var! –diye bağırdı Vronskiy ve hemen Anna’nın kolunu bıraktı.</p>
				<p class="normal">Anna, “Benden nefret ediyor, bu çok belli,” –diye düşündü ve hiçbir şey söylemeden, etrafına bakmadan kararsız adımlarla odadan çıktı.</p>
				<p class="normal">Odasına girerken içinden “Başka bir kadını seviyor, bu iyice belli oldu, –diyordu.– Ben sevgi istiyorum, ama sevgi yok. Demek ki her şey bitti, –diye Vronskiy’e söylediği sözleri tekrarlıyordu,– ve bitirmek gerekiyor bu işi.”</p>
				<p class="normal">“Ama nasıl?” –diye kendi kendisine sordu ve aynanın önündeki koltuğa oturdu.</p>
				<p class="normal">Şimdi nereye gidecekti, yanında büyüdüğü halasına mı, Dolli’ye mi, yoksa tek başına yurtdışına mı? O şu anda çalışma odasında tek başına ne yapıyordu? Bu son kavgaları mıydı, yoksa hâlâ barışabilirler miydi? Şimdi Petersburg’daki eski tanıdıkları onun hakkında neler söyleyecekti, Aleksey Aleksandroviç bu konuya nasıl bakacaktı? Bunlar ve ayrıldıktan sonra neler olacağına ilişkin daha pek çok düşünce aklına geliyordu, ama o tüm ruhuyla kendini bu düşüncelere veremiyordu. Ruhunda sadece onu ilgilendiren belirsiz bir düşünce vardı, ama bunun ne olduğunu bilemiyordu. Bir kez daha Aleksey Aleksandroviç’i anımsayınca aklına doğumdan sonra geçirdiği hastalık ve o sırada peşini bırakmayan o duygu geldi. “Neden ölmedim?” O zaman söylediği bu sözleri ve o zamanki duygularını anımsadı. Ve birden ruhundaki şeyi anladı. Evet, her şeyi çözümleyecek olan tek düşünceydi bu. “Evet, ölmek!..”</p>
				<p class="normal">“Aleksey Aleksandroviç’in ve Seryoja’nın yaşadığı utanç ve rezalet de, benim korkunç utancım da ölümle birlikte bitecektir. Ölürsem o da pişman olacak, acıyacak, sevecek, benim yüzümden acı çekecektir.” Dudaklarında kendisine acıyan, öylece kalmış bir gülümsemeyle koltukta oturuyor, sol elindeki yüzükleri çıkarıp tekrar takıyor, ölümünden sonra Vronskiy’in hissedeceklerini canlı bir şekilde her açıdan gözlerinin önüne getirmeye çalışıyordu.</p>
				<p class="normal">Vronskiy’in yaklaşan ayak sesleri Anna’nın dikkatini dağıttı. Yüzüklerini toplamakla meşgulmüş gibi yaparak Vronskiy’e bakmadı.</p>
				<p class="normal">Vronskiy Anna’nın yanına geldi, elini tutup, usulca:</p>
				<p class="normal">— Anna, eğer istiyorsan öbür gün gidelim. Her şeye razıyım, –dedi.</p>
				<p class="normal">Anna bir şey söylemiyordu.</p>
				<p class="normal">— Ne diyorsun? –diye sordu Vronskiy.</p>
				<p class="normal">— Kendin bilirsin, –dedi Anna ve aynı anda da daha fazla kendini tutamayarak hıçkıra hıçkıra ağlamaya başladı.</p>
				<p class="normal">— At başından beni, at! –diyordu hıçkırıklar arasında.– Ben yarın gideceğim... Bir şey daha yapacağım. Ben kimim? Ahlaksız bir kadın. Senin boynuna bağlanmış bir taş. Sana acı çektirmek istemiyorum, istemiyorum! Seni kurtaracağım. Beni sevmiyorsun, başkasını seviyorsun!</p>
				<p class="normal">Vronskiy onu yatıştırmak için yalvarıyor, kıskanması için hiçbir neden olmadığına, onu sevmekten hiçbir zaman vazgeçmediğine ve vazgeçmeyeceğine, eskisinden daha fazla sevdiğine inandırmak için dil döküyordu.</p>
				<p class="normal">Anna’nın ellerini öperek:</p>
				<p class="normal">— Anna, kendini ve beni neden bu kadar üzüyorsun? –diyordu. Yüzünde şimdi bir şefkat ifadesi vardı ve Anna’ya Vronskiy’in sesindeki gözyaşlarını kulağıyla duyuyormuş ve elinde bu gözyaşlarının ıslaklığını hissediyormuş gibi geliyordu. Anna’nın iflah olmaz kıskançlığı bir anda iflah olmaz, tutkulu bir şefkate yerini bırakmıştı; Vronskiy’e sarılıyor, onun başını, boynunu, ellerini öpücüklere boğuyordu.</p>
				<p class="kapakmetin"> </p>
				<h2 class="h2baslik" id="calibre_toc_223">XXV</h2>
				<p class="kapakmetin"> </p>
				<p class="normal">Tamamen barıştıklarını hisseden Anna, sabahtan heyecanla yol hazırlığına girişti. Bir gün önce biri diğeri için isteğinden vazgeçtiğinden pazartesi mi yoksa salı mı gideceklerine karar verememiş olsalar da Anna, artık kendini bir gün erken veya bir gün geç gitmeleri konusunda son derece kayıtsız hissederek var gücüyle gidiş hazırlığı yapıyordu.</p>
				<p class="normal">Vronskiy giyinmiş, her zamankinden daha erken bir vakitte yanına geldiği sırada Anna odasında açık bir sandığın başında dikilmiş, eşyaları ayırıyordu.</p>
				<p class="normal">— Birazdan anneme gideceğim, annem parayı bana Yegorov aracılığıyla gönderebilir. Yarın da yola çıkmaya hazır olurum, –dedi Vronskiy.</p>
				<p class="normal">Anna’nın keyfi ne kadar yerinde olursa olsun, Vronskiy’in annesinin yazlığına gideceğini anımsatması, ona batmıştı.</p>
				<p class="normal">— Hayır, ben hazırlanamam ki, –dedi Anna ve hemen aklından “Demek ki, işleri benim istediğim şekilde düzene koyması mümkünmüş,” –diye geçirdi.– Hayır, sen nasıl istiyorsan öyle yap. Yemek odasına git, hemen geliyorum, yalnız şu gereksiz şeyleri ayırmam gerekiyor, –dedi Annuşka’nın kucağındaki çul çaput yığınına bir şey daha ekleyerek.</p>
				<p class="normal">Anna yemek odasına girdiğinde Vronskiy bifteğini yiyordu.</p>
  <p class="normal">Anna Vronskiy’in yanına geçip, kahvesinin başına otururken:</p>
				<p class="normal">— Bu odalardan ne kadar bıktığıma inanmazsın, –dedi.– Bu chambres garnies’den<sup class="calibre4"><a href="1_split_222.html#footnote-100-205" id="footnote-100-205-backlink" name="footnote-100-205-backlink">[205]</a></sup> daha korkunç bir şey yoktur. Yüzlerinde bir ifade yok, ruhları yok. Şu saat, perdeler, asıl duvar kâğıtları, hepsi de korkunç. Vozdvijenskoye vaat edilmiş topraklar gibi geliyor bana. Atları daha yollamadın mı?</p>
				<p class="normal">— Hayır, onlar bizden sonra gidecek. Bir yere mi gidiyorsun?</p>
				<p class="normal">— Wilson’a gitmek istiyordum. Kadıncağıza birkaç elbise götüreceğim de. Demek yarın kesin olarak gidiyoruz, –dedi neşeli bir sesle; fakat birdenbire yüzü değişti.</p>
				<p class="normal">Vronskiy’in uşağı Petersburg’dan gelen bir telgrafın makbuzunu istemeye gelmişti. Vronskiy’in telgraf almasında özel bir durum yoktu, ama sanki ondan bir şey saklıyormuş gibi, makbuzun çalışma odasında olduğunu söyledi ve hemen Anna’ya dönerek:</p>
				<p class="normal">— Yarın bütün işleri mutlaka bitirmiş olacağım, –dedi.</p>
				<p class="normal">Anna onu dinlemeksizin:</p>
				<p class="normal">— Telgraf kimden? –diye sordu.</p>
				<p class="normal">— Stiva’dan, –diye isteksiz bir şekilde yanıtladı.</p>
				<p class="normal">— Neden bana göstermedin? Stiva’yla benim aramda gizli ne olabilir?</p>
				<p class="normal">Vronskiy uşağı geri çağırdı ve telgrafı getirmesini söyledi.</p>
				<p class="normal">— Göstermek istemedim, çünkü Stiva’nın her şeyi telgrafla bildirmek gibi bir tutkusu var; ortada çözümlenen bir şey yoksa telgraf çekmeye ne gerek var?</p>
				<p class="normal">— Boşanma konusunda mı?</p>
				<p class="normal">— Evet, ama “Henüz hiçbir şey elde edemedim. Bu günlerde kesin yanıtını göndereceğine söz verdi,” diye yazıyor. Al işte oku.</p>
				<p class="normal">Anna titreyen elleriyle telgrafı aldı ve Vronskiy’in söylediği şeyi okudu. Sonuna bir de not eklenmişti: Umut az, ama elimden gelen, gelmeyen her şeyi yapacağım.</p>
				<p class="normal">Anna kıpkırmızı olup:</p>
				<p class="normal">— Ne zaman boşanacağımın, hatta boşanıp boşanmayacağımın benim için hiç önemi olmadığını dün söylemiştim, –dedi.– Benden saklamaya hiç gerek yoktu. – “Kadınlarla yazışmalarını da bu şekilde benden saklayabilir ve saklıyordur da,” –diye düşündü.</p>
				<p class="normal">— Yaşvin de bu sabah Voytov’la birlikte gelmek istiyordu, –dedi Vronskiy, – galiba Pevtsov’un elindeki avcundaki her şeyi, hatta ödeyebileceğinden daha fazlasını kazanmış, neredeyse altmış bin ruble.</p>
				<p class="normal">Vronskiy’in bu şekilde göz göre göre lafı değiştirmesiyle ne kadar huysuz bir kadın olduğunu ona göstermeye çalışmasına sinirlenen Anna:</p>
				<p class="normal">— Hayır, –dedi,– bu haberin benden gizlenmesini gerektirecek kadar beni ilgilendirdiğini niye düşünüyorsun? Bu konuyu düşünmek istemediğimi söylemiştim, senin de aynen benim gibi bununla çok az ilgilenmeni isterdim.</p>
				<p class="normal">— Ben ilgileniyorum, çünkü açıklığı seviyorum, –dedi Vronskiy.</p>
				<p class="normal">Anna Vronskiy’in sözlerine değil, ama serinkanlılıkla konuşmasına giderek daha fazla sinirlenerek:</p>
				<p class="normal">— Biçimde değil, sevgide açıklık, –dedi.– Bunu ne için istiyorsun?</p>
				<p class="normal">Vronskiy yüzünü buruşturarak, “Tanrım, yine sevgiden söz ediyor,” –diye düşündü.</p>
				<p class="normal">— Ne için olduğunu biliyorsun: Senin için ve doğacak çocuklarımız için, –dedi Vronskiy.</p>
				<p class="normal">— Çocuğumuz olmayacak.</p>
				<p class="normal">— Çok yazık, –dedi Vronskiy.</p>
				<p class="normal">Vronskiy’in “senin için ve çocuklar için” dediğini tümden unutan ya da duymayan Anna:</p>
				<p class="normal">— Bu sana çocuklar için gerekiyor, ama beni düşünmüyorsun, öyle değil mi? –dedi.</p>
				<p class="normal">Çocuk sahibi olabilme konusu uzun zamandır aralarında tartıştıkları ve Anna’yı sinirlendiren bir konuydu. Vronskiy’in çocuk sahibi olma isteğini Anna kendisine, Vronskiy’in onun güzelliğine değer vermemesi olarak açıklıyordu.</p>
				<p class="normal">Vronskiy sanki canı yanıyormuş gibi yüzünü buruşturarak:</p>
				<p class="normal">— Ah, dedim ya, senin için. En çok senin için, –diye yineledi,– çünkü senin bu sinirinin büyük ölçüde durumunun belirsizliğinden ileri geldiğine inanıyorum.</p>
				<p class="normal">Anna Vronskiy’in sözlerini dinlemeksizin, ancak onun gözlerinin içinden kendisini sinirlendirerek bakan soğuk ve zalim yargıca korku içinde bakarak, “Evet, işte şimdi rol yapmayı bıraktı ve bana karşı soğuk nefreti iyice ortaya çıktı,” –diye düşündü.</p>
				<p class="normal">— Neden bu değil, –dedi Anna,– hem ben tamamen senin hâkimiyetinde bulunmamın, senin deyiminle sinirimin nasıl nedeni olabileceğini anlamıyorum doğrusu. Burada nasıl bir belirsizlik söz konusu acaba? Tam tersine.</p>
				<p class="normal">Vronskiy düşüncesini ısrarla söylemek istediğinden:</p>
				<p class="normal">— Ne yazık ki, anlamak istemiyorsun, –diye Anna’nın sözünü kesti,– belirsizlik, benim özgür olduğumu sanmandan ibaret.</p>
				<p class="normal">— Bu konuda tamamen rahat olabilirsin, –dedi Anna ve Vronskiy’e arkasını dönüp kahvesini içmeye koyuldu.</p>
				<p class="normal">Anna serçeparmağını açarak fincanı kaldırdı ve ağzına götürdü. Birkaç yudum içtikten sonra Vronskiy’e baktı ve yüz ifadesinden elinin de, hareketinin de, dudaklarının çıkarttığı sesin de onun hoşuna gitmediğini anladı.</p>
				<p class="normal">Titreyen eliyle fincanı bırakırken:</p>
				<p class="normal">— Senin annenin ne düşündüğü ve seni kiminle evlendirmek istediği benim hiç umurumda değil, –dedi.</p>
				<p class="normal">— Ama bizim konuştuğumuz konu bu değil ki.</p>
				<p class="normal">— Hayır, tam da bu konu. İnan ki, yaşlı ya da genç, annen ya da başka biri olsun kalpsiz bir kadın benim hiç ilgimi çekmiyor ve onu tanımak istemiyorum.</p>
				<p class="normal">— Anna, annemden saygısızca söz etmemeni rica ederim senden.</p>
				<p class="normal">— Oğlunun mutluluğunun ve şerefinin nerede olduğunu yüreğiyle sezemeyen bir kadının yüreği yoktur.</p>
				<p class="normal">Vronskiy sesini yükselterek ve Anna’ya sert sert bakarak:</p>
				<p class="normal">— Ricamı tekrarlıyorum: Benim saygı duyduğum annemden saygısızca söz etme, –dedi.</p>
				<p class="normal">Anna yanıt vermedi. Gözlerini Vronskiy’e, onun yüzüne, ellerine dikmiş, bir gün önceki barışma sahnesini ve Vronskiy’in ateşli okşamalarını bütün ayrıntısıyla anımsıyordu.</p>
				<p class="normal">“Bu okşamalar da tıpkı başka kadınlara da bol keseden dağıttığı, dağıtacağı ve dağıtmak isteyeceği okşamalar!” –diye düşünüyordu.</p>
				<p class="normal">Anna Vronskiy’e nefretle bakarak:</p>
				<p class="normal">— Sen anneni sevmiyorsun. Bunların hepsi laftan ibaret! –dedi.</p>
				<p class="normal">— Eğer öyleyse, o zaman gereken şey...</p>
				<p class="normal">— Gereken şey karar vermek ve ben de kararımı verdim, –dedi Anna. Tam gitmeye niyetlenmişti ki, odaya Yaşvin girdi. Anna Yaşvin’le selamlaştı ve orada kaldı.</p>
				<p class="normal">Ruhunda fırtınaların estiği, hayatının korkunç sonuçlar verebilecek bir yol ayrımında olduğunu hissettiği bir sırada, her şeyi er ya da geç öğrenecek bir yabancının karşısında neden rol yapmak gereği duyduğunu bilmiyordu; ama içindeki fırtınayı hemen yatıştırıp oturdu ve konukla konuşmaya başladı.</p>
				<p class="normal">— E, işleriniz nasıl? Paranızı aldınız mı? –diye sordu Yaşvin’e.</p>
				<p class="normal">Yaşvin gözlerini kısıp Vronskiy’e bakarak ve herhalde kavga ettiklerini tahmin ederek:</p>
				<p class="normal">— Eh, fena sayılmaz; galiba hepsini alamayacağım, çarşamba günü de gitmem gerekiyor. Siz ne zaman gidiyorsunuz? –dedi.</p>
				<p class="normal">— Sanırım öbür gün, –dedi Vronskiy.</p>
				<p class="normal">— Epeydir niyetleniyordunuz zaten.</p>
				<p class="normal">Anna barışma olasılığını aklına getirmemesini söyleyen bir bakışla Vronskiy’in doğruca gözlerinin içine bakarak:</p>
				<p class="normal">— Ama artık kesin karar verildi, –dedi.</p>
				<p class="normal">— Bu talihsiz Pevtsov’a hiç acımadınız mı? –diye Yaşvin’le konuşmaya devam etti Anna.</p>
				<p class="normal">— Acıyıp acımadığımı hiç sormadım kendime Anna Arkadyevna. Bütün servetim burada, –diye yan cebini gösterdi,– ve şu anda zengin biriyim; bugün kulübe gideceğim ve belki de oradan yoksul bir adam olarak çıkacağım. Karşıma oturan da sırtımdaki gömleğe kadar almak ister, ben de onunkini. Bir mücadeleye gireceğiz, işin zevki de bu işte.</p>
				<p class="normal">— Ya evli olsaydınız, –dedi Anna,– karınız nasıl karşılardı?</p>
				<p class="normal">Yaşvin gülmeye başladı.</p>
				<p class="normal">— Herhalde bu yüzden evlenmedim, hiçbir zaman da niyetlenmedim.</p>
				<p class="normal">Vronskiy konuşmaya katılarak:</p>
				<p class="normal">— Ya Helsingfors? –dedi ve gülümseyen Anna’ya baktı.</p>
				<p class="normal">Anna’nın yüzü, Vronskiy’in bakışıyla karşılaşınca bir anda soğuk ve sert bir ifade aldı, sanki ona “Unutmadım. Değişen bir şey yok,” diyordu.</p>
				<p class="normal">Anna Yaşvin’e.</p>
  <p class="normal">— Yoksa hiç âşık olmadınız mı? –diye sordu.</p>
				<p class="normal">— Tanrım, hem de kaç kere! Ama bilirsiniz, bazıları oyun masasına otururlar, rendez-vous<sup class="calibre4"><a href="1_split_223.html#footnote-100-206" id="footnote-100-206-backlink" name="footnote-100-206-backlink">[206]</a></sup> vakti gelince her zaman kalkabilirler. Oysa ben gönül işleriyle uğraşabilirim, ama akşam oyuna geç kalmamak koşuluyla. Ben de düzenimi böyle kurmuşum.</p>
				<p class="normal">— Hayır, ben onu sormuyorum, gerçek aşktan söz ediyorum. –Anna, Helsingfors demek istiyordu; ama Vronskiy’in söylediği bu sözü tekrarlamak istememişti.</p>
				<p class="normal">Bir aygır satın almış olan Voytov geldi; Anna ayağa kalkıp odadan çıktı.</p>
				<p class="normal">Vronskiy evden çıkmadan önce Anna’nın yanına gitti. Anna masanın üzerinde bir şey arıyormuş gibi davranmak istiyordu, ama bu şekilde rol yapmaktan utanıp soğuk bakışlarını doğruca Vronskiy’in yüzüne dikti.</p>
				<p class="normal">— Ne istiyorsunuz? –diye Vronskiy’e Fransızca olarak sordu.</p>
				<p class="normal">Vronskiy, sözcüklerden daha açık bir şekilde “Açıklama yapacak zamanım yok, hem zaten ne işe yarar?” diyen bir tavırla:</p>
  <p class="normal">— Gambetta’nın sertifikasını almaya geldim, onu sattım da, –dedi.</p>
				<p class="normal">“Ona karşı hiçbir suçum yok, –diye düşünüyordu Vronskiy.– Eğer kendisini cezalandırmak istiyorsa, tant pis pour elle.”<sup class="calibre4"><a href="1_split_224.html#footnote-100-207" id="footnote-100-207-backlink" name="footnote-100-207-backlink">[207]</a></sup> Fakat çıkarken sanki Anna bir şey söylemiş gibi geldi ve yüreği birden Anna’ya duyduğu merhametle burkuldu.</p>
				<p class="normal">— Bir şey mi var Anna? –diye sordu.</p>
				<p class="normal">— Yok bir şey, –diye yanıtladı Anna aynı soğuk ve sakin tavırla.</p>
				<p class="normal">“Bir şey yoksa, o zaman tant pis,” –diye düşündü, tekrar soğukluk hissedip, arkasını döndü ve gitti. Dışarı çıkarken aynada Anna’nın dudakları titreyen solgun yüzünü gördü. Durmak ve ona yatıştırıcı bir söz söylemek istedi, ama ne diyeceğini bulmadan önce ayakları onu odadan çıkartmıştı. Bütün günü evin dışında geçirdi ve akşam geç vakit geldiğinde hizmetçi kız, Anna Arkadyevna’nın başının ağrıdığını ve yanına kimsenin girmemesini rica ettiğini söyledi.</p>
				<p class="kapakmetin"> </p>
				<h2 class="h2baslik" id="calibre_toc_224">XXVI</h2>
				<p class="kapakmetin"> </p>
				<p class="normal">Daha önce hiçbir zaman bütün bir günü kavgalı geçirmemişlerdi. İlk kez bugün öyle olmuştu. Tam bir soğumanın açık itirafıydı bu. Yoksa atın sertifikasını almak için odaya girdiği sırada baktığı gibi bakabilir miydi ona? Ona bakmak, yüreğinin umutsuzluktan parçalandığını görmek, umursamaz ve sakin bir yüzle hiçbir şey söylemeden geçip gitmek mümkün müydü? Ondan sadece soğumamıştı, başka bir kadını sevdiği için nefret ediyordu üstelik, bu apaçık ortadaydı.</p>
				<p class="normal">Vronskiy’in söylediği bütün zalimce sözleri anımsayan Anna, onun kendisine söylemek istediği ve söyleyebileceği başka sözleri de düşünüyor, giderek daha çok sinirleniyordu.</p>
				<p class="normal">“Sizi tutmuyorum, –diyebilirdi Vronskiy.– İstediğiniz yere gidebilirsiniz. Herhalde ona geri dönmek için kocanızdan boşanmak istemediniz. Geri dönün. Eğer para gerekiyorsa ben size veririm. Kaç ruble istiyorsunuz?”</p>
				<p class="normal">Anna, hayalinde kaba bir adamın söyleyebileceği en acımasızca sözlerin hepsini Vronskiy’e söyletiyor ve sanki bu sözleri gerçekten söylemiş gibi onu bağışlamıyordu.</p>
				<p class="normal">“Doğru sözlü ve dürüst biri olarak daha dün aşkı üzerine yemin etmiyor muydu? Kim bilir kaçıncı kez boşuna mı umutsuzluğa kapıldım ben?” – diyordu kendi kendine.</p>
				<p class="normal">Anna, Wilson’lara yaptığı, iki saatini alan ziyaret dışında bütün günü her şey bitti mi, yoksa barışma umudu var mı, hemen gitmeli mi, yoksa bir kez daha onu görmeli mi kuşkuları içinde geçirdi. Bütün gün onu bekledi ve akşam odasına giderken, Vronskiy’e başının ağrıdığını söylemelerini emredip, içinden “Eğer hizmetçinin sözlerine rağmen gelirse, beni hâlâ seviyor demektir. Gelmezse, her şey bitti demektir ve o zaman ben de ne yapacağıma karar veririm!..” diye geçirdi.</p>
				<p class="normal">Akşam Vronskiy’in arabasının durduğunu, kapının zilini çaldığını, ayak seslerini ve hizmetçiyle konuştuğunu duydu: Vronskiy kendisine söylenen şeye inanmış, daha fazlasını öğrenmek istememiş ve kendi odasına gitmişti. Demek ki, her şey bitmişti.</p>
				<p class="normal">Vronskiy’in kalbinde kendisi için yeniden bir sevgi uyandırmanın, onu cezalandırmanın ve Anna’nın yüreğine yerleşmiş olan kötü ruhun Vronskiy’le yaptığı savaşta zafer kazanmanın tek yolu olan ölüm, apaçık ve canlı bir şekilde gözünün önüne gelmişti.</p>
				<p class="normal">Artık hiçbir şey, Vozdvijenskoye’ye gitmek ya da gitmemek, kocasından boşanmak ya da boşanmamak hiç fark etmezdi. Hepsi de gereksizdi. Gerekli olan tek şey, onu cezalandırmaktı.</p>
				<p class="normal">Her zaman içtiği kadar afyonu bardağa koyduğu ve ölmek için şişenin tamamının yeteceğini düşündüğü sırada bu, ona o kadar kolay ve basit göründü ki, Vronskiy’in iş işten geçtikten sonra nasıl acı çekeceğini, pişman olacağını ve onun bıraktığı anılarla yanıp tutuşacağını tekrar zevkle düşünmeye başladı. Yatağında gözleri açık bir halde, bitmekte olan tek bir mumun ışığında tavandaki kabartmalı kornişle paravanadan düşen ve tavanın bir kısmını kaplayan gölgeye bakarak yatıyor ve kendisi artık hayatta olmadığı, onun için sadece bir anı olduğunda Vronskiy’in neler hissedeceğini gözünün önünde canlandırıyordu. “Bu acımasızca sözleri ona nasıl söyleyebildim? –diyecekti.– Ona hiçbir şey demeden odadan nasıl çıkabildim? Ama artık o yok. Sonsuza dek yanımızdan ayrıldı. O, orada...” Paravananın gölgesi birden sarsılmaya, tüm kornişle, tüm tavanı kaplamaya başladı, diğer taraftan üzerine başka gölgeler atıldı; bir an gölgeler kaçıştı, ama sonra yeni bir hızla harekete geçti, sallandı, birbirine karıştı ve ortalık kapkaranlık oldu. “Ölüm!” –diye düşündü Anna. Ve üzerine öyle büyük bir korku çöktü ki, uzun süre nerede olduğunu anlayamadı, titreyen elleriyle uzun süre kibriti bulamadı, dibine kadar yanıp biten mumun yerine başka bir mum yakamadı. “Hayır, yaşamak her şeydir! Aslında ben onu seviyorum. Aslında o da beni seviyor! Böyle bir şey oldu ve geçecek, “ –diyor ve hayata dönüş sevincinin yanaklarına akıttığı gözyaşlarını hissediyordu. Kapıldığı korkudan kurtulmak için hemen Vronskiy’in çalışma odasına gitti.</p>
				<p class="normal">Vronskiy çalışma odasında derin bir uykuya dalmıştı. Anna onun yanına yaklaştı, yüzünü yukardan aydınlatarak uzun zaman ona baktı. Şu anda, uyurken Anna, Vronskiy’i o kadar çok seviyordu ki, onu görünce sevgi gözyaşlarını tutamadı; fakat uyanacak olursa kendisinin haklı olduğunu bilen, soğuk bakışıyla ona bakacağını ve onun da Vronskiy’e aşkını söylemeden önce kendisine karşı ne kadar suçlu olduğunu ona göstermesi gerektiğini biliyordu. Anna Vronskiy’i uyandırmadan odasına döndü ve ikinci doz afyonu içtikten sonra sabaha karşı bilinçaltının çalışmaya ara vermediği sıkıntılı, bölük pörçük bir uykuya daldı.</p>
				<p class="normal">Daha Vronskiy’le ilişkisinden önce düşlerinde birkaç kez yinelenen korkunç bir karabasan sabah tekrar düşüne girip onu uyandırdı. Sakalı karmakarışık yaşlı bir adam, bir demirin üzerine eğilmiş, anlamsız Fransızca sözler mırıldanarak bir şey yapıyordu ve Anna, bu karabasanı her görüşünde olduğu gibi, (ki, karabasanın korkunç yanı buydu), bu adamın ona dikkat etmediğini, ama Anna’nın üzerinde bu demir parçasıyla korkunç bir şey yaptığını hissediyordu. Soğuk terler içinde uyandı.</p>
				<p class="normal">Kalktığında bir gün öncesini sislerin içindeymiş gibi anımsadı.</p>
				<p class="normal">“Kavga etmiştik. Artık kim bilir kaç kez olan bir şeydi. Ben başımın ağrıdığını söyledim ve o gelmedi. Yarın gideceğiz, onu görmem ve yol hazırlıkları yapmam gerek,” –dedi kendi kendine. Vronskiy’in çalışma odasında olduğunu öğrenip, yanına gitti. Konuk odasından geçerken kapıda bir arabanın durduğunu duydu ve pencereden bakıp, içinden leylak renkli şapka giymiş olan ve kapıyı çalan uşağa birtakım emirler veren bir kızın başını çıkarttığı arabayı gördü. Antredeki konuşmalardan sonra birisi yukarı çıktı ve konuk odasının yanındaki odadan Vronskiy’in ayak sesleri duyuldu. Vronskiy hızlı adımlarla merdivenden indi. Anna tekrar pencereye gitti. İşte o, başı açık olarak kapının önündeki merdivenlerden iniyor ve arabanın yanına gidiyordu. Leylak rengi şapkalı kız Vronskiy’e bir paket verdi. Vronskiy gülümseyerek ona bir şey söyledi. Araba hareket etti; Vronskiy merdivenleri hızla koşarak geri çıktı.</p>
				<p class="normal">Anna’nın ruhundaki her şeyi kaplamış olan sis birden dağıldı. Dünkü duygular yaralı yüreğini yeni bir acıyla sıkıştırıyordu. Onunla birlikte onun evinde bütün bir gün kalacak kadar kendini nasıl alçaltabildiğini şimdi anlayamıyordu. Kararını açıklamak için Vronskiy’in çalışma odasına gitti.</p>
				<p class="normal">Vronskiy Anna’nın karamsar ve ciddi yüz ifadesini görmek ve anlamak istemeyerek:</p>
				<p class="normal">— Gelen Sorokina’yla kızıydı. Bana maman’dan para ve belge getirdi. Dün alamamıştım. Başın nasıl, iyi mi? –dedi sakin bir şekilde.</p>
				<p class="normal">Anna odanın ortasında durmuş, hiçbir şey söylemeden gözlerini ona dikmişti. Vronskiy Anna’ya baktı, bir an kaşlarını çattı ve elindeki mektubu okumaya devam etti. Anna döndü, ağır adımlarla odadan çıktı. Vronskiy hâlâ onu döndürebilirdi, ama Anna kapıya varmıştı ve Vronskiy hiçbir şey söylemiyordu, sadece çevrilen bir sayfanın hışırtısı duyuldu.</p>
				<p class="normal">Anna tam kapıdayken Vronskiy:</p>
				<p class="normal">— Sahi, aklıma gelmişken, yarın kesin olarak gidiyoruz, değil mi? –dedi.</p>
				<p class="normal">— Siz gidiyorsunuz, ben değil, –dedi Anna Vronskiy’e dönerek.</p>
				<p class="normal">— Anna, bu şekilde yaşamak mümkün değil...</p>
				<p class="normal">— Siz gidiyorsunuz, ben değil, –diye tekrarladı Anna.</p>
				<p class="normal">— Çekilmez oldu bu durum!</p>
				<p class="normal">— Siz... siz buna pişman olacaksınız, –dedi Anna ve çıktı.</p>
				<p class="normal">Vronskiy, bu sözleri söylerken Anna’nın yüzünün aldığı umutsuz ifadeden ürkerek ayağa fırladı ve arkasından koşmak istedi, fakat kendini toparlayıp tekrar oturdu, dişlerini sıkıp, suratını astı. Bu terbiyesizce bulduğu tehdit onu sinirlendirmişti. “Her yolu denedim, geriye tek bir şey kalıyor, aldırış etmemek,” –diye düşündü, vekâletnameye imza alması gerektiğinden bir kez daha kente, annesine gitmek üzere hazırlanmaya koyuldu.</p>
				<p class="normal">Anna çalışma odasında ve yemek odasında Vronskiy’in ayak seslerini duyuyordu. Vronskiy konuk odasında durdu. Ama Anna’nın odasından yana dönmedi, sadece kendisi yokken Voytov’a aygırın teslim edilmesi talimatını verdi. Anna daha sonra arabanın kapıya yanaştığını, kapının açıldığını ve onun tekrar çıktığını duydu. Ama işte tekrar sahanlığa girmişti ve birisi koşarak yukarı çıkıyordu. Vronskiy’in unuttuğu eldivenleri almaya giden uşaktı koşan. Anna pencereye yaklaştı ve bakmadan eldivenleri aldığını, eliyle arabacının sırtına dokunup ona bir şey söylediğini gördü. Sonra pencereye bakmadan arabaya bindi, ayak ayak üstüne atıp her zamanki duruşunu aldı ve eldivenini giyerken köşede gözden kayboldu.</p>
				<p class="kapakmetin"> </p>
				<h2 class="h2baslik" id="calibre_toc_225">XXVII</h2>
				<p class="kapakmetin"> </p>
				<p class="normal">Anna, pencerenin önünde dikilirken “Gitti! Her şey bitti!” –dedi kendi kendine; bunun yanıtı olarak sönen mumun neden olduğu karanlığın ve o korkunç düşün bıraktığı izlenimler tek bir izlenim halinde birleşerek yüreğini buz gibi bir korkuyla doldurdu.</p>
				<p class="normal">“Hayır, olamaz bu!” –diye haykırdı ve odanın öbür ucuna giderek zili kuvvetlice çaldı. Yalnız kalmaktan o kadar korkmuştu ki, uşağın gelişini beklemeden kendisi onu karşılamaya gitti.</p>
				<p class="normal">— Kontun nereye gittiğini öğrenin, –dedi Anna.</p>
				<p class="normal">Uşak, kontun at ahırına gittiğini söyledi.</p>
				<p class="normal">— Kont hazretleri, eğer dışarı çıkmak isterseniz arabanın hemen geri döneceğini haber vermemi emrettiler.</p>
				<p class="normal">— Tamam. Durun. Hemen bir not yazacağım. Notu verip Mihail’i ahıra gönderin. Hemen.</p>
				<p class="normal">Oturdu ve şunu yazdı:</p>
				<p class="kapakmetin"> </p>
				<p class="normal">“Benim suçum. Eve dön, konuşmamız gerek. Tanrı aşkına, gel, korkuyorum.”</p>
				<p class="kapakmetin"> </p>
				<p class="normal">Notu zarfa koyup mühürledi ve uşağa verdi.</p>
				<p class="normal">Artık yalnız kalmaktan korkuyordu ve uşağın peşinden dışarı çıkıp çocuk odasına gitti. Karmakarışık düşünceler içinde çocuk odasında görmeyi umduğu Seryoja’nın yerine kırmızı yanaklı, kara, kıvırcık saçlı, tombul kızını görünce aklına gelen ilk düşünce “Bu ne, bu o değil, Seryoja değil! Nerede onun mavi gözleri, sevimli ve çekingen gülümsemesi?” oldu. Masada oturan küçük kız elindeki mantar tıpayı ısrarlı ve güçlü hareketlerle masaya vuruyor ve iki frenküzümünü andıran kapkara gözleriyle ona boş boş bakıyordu. Anna, İngiliz dadının sorusuna tamamen düzeldiği ve ertesi gün köye gidecekleri yanıtını verdikten sonra kızın yanına oturup, şişe tıpasını onun önünde döndürmeye başladı. Ama çocuğun gürültülü, çın çın öten kahkahası ve kaşlarını oynatarak yaptığı bir hareket ona o kadar canlı bir şekilde Vronskiy’i anımsattı ki, hıçkırıklarını tutarak hemen ayağa kalktı ve dışarı çıktı. “Yoksa her şey bitti mi? Hayır, olamaz, –diye düşünüyordu.– Geri dönecek. Ama o gülümsemeyi, kızla konuştuktan sonraki canlılığını bana nasıl açıklayacak? Ama açıklamasa da ona inanacağım. İnanmazsam bana yapacak tek şey kalıyor, ben de onu yapmak istemiyorum.”</p>
				<p class="normal">Saate baktı. On iki dakika olmuştu. Notumu almıştır ve geri dönüyordur. Uzun sürmez, on dakika daha... Ya gelmezse ne olacak? Hayır, bu olamaz. Beni ağlamış gözlerle görmemeli. Gidip yüzümü yıkayayım. Evet, evet, saçımı taramış mıydım ben?” –diye sordu kendi kendine. Ama anımsayamadı. Eliyle başını yokladı. “Evet, taramışım, ama ne zaman taradığımı kesinlikle anımsamıyorum.” Eline de inanmadı ve gerçekten saçını taramış mı, taramamış mı diye boy aynasına bakmaya gitti. Saçlarını taramıştı ve bunu ne zaman yaptığını anımsayamıyordu. Aynada tuhaf bir şekilde parlayan ve korku dolu gözlerini ona dikmiş kızarmış yüze bakarken “Bu kim?” –diye düşünüyordu. Birden anlayarak, “Evet, bu benim,” –dedi ve kendisini tepeden tırnağa gözden geçirirken bir anda Vronskiy’in öpücüklerini hissedip, irkilerek omuzlarını oynattı. Sonra elini dudaklarına götürdü ve öptü.</p>
				<p class="normal">“Ne oluyor, deliriyorum galiba,” –diye düşündü ve Annuşka’nın topladığı yatak odasına gitti.</p>
				<p class="normal">Hizmetçi kızın önünde durmuş, ne söyleyeceğini kendisi de bilmeksizin kızın yüzüne bakarak:</p>
				<p class="normal">— Annuşka, –dedi.</p>
				<p class="normal">Hizmetçi, sanki anlamış gibi:</p>
				<p class="normal">— Darya Aleksandrovna’ya gitmek istiyordunuz, –dedi.</p>
				<p class="normal">— Darya Aleksandrovna’ya mı? Evet, gideceğim.</p>
				<p class="normal">“Buradan oraya gidiş on beş dakika, on beş dakika da dönüş. Yoldadır, birazdan gelir. – Saatini çıkartıp baktı.– Beni bu halde bırakıp nasıl gidebildi? Benimle barışmadan nasıl yaşayabilir?” Pencereye gitti ve caddeye bakmaya başladı. Hesabına göre Vronskiy şu sıralarda dönebilirdi. Ama hesap yanlış olabilirdi ve Anna Vronskiy’in ne zaman gittiğini tekrar anımsamaya, dakikaları hesaplamaya koyuldu.</p>
				<p class="normal">Saatini ayarlamak için büyük saate doğru gittiği sırada birisinin geldiğini duydu. Pencereden bakınca Vronskiy’in arabasını gördü. Fakat merdivenden çıkan kimse yoktu ve aşağıdan sesler geliyordu. Bu, gönderdiği adamdı, arabayla geri dön-müştü. Anna adamın yanına gitti.</p>
				<p class="normal">— Kont hazretlerine yetişemedim. Kendileri Nijegorod Garı’na gitmişler.</p>
				<p class="normal">Yazdığı notu ona geri veren kırmızı yanaklı, neşeli Mihail’e:</p>
				<p class="normal">— Ne istiyorsun? Ne var? –dedi Anna.</p>
				<p class="normal">“Ah evet, notu almadı ki,” –diye anımsadı.</p>
				<p class="normal">— Bu notu al, köye, Kontes Vronskaya’ya git, evini biliyor musun? Hemen yanıtı getir, –dedi Anna haberciye.</p>
				<p class="normal">“Peki ben ne yapacağım?” –diye düşündü. Evet, Dolli’ye gidecektim doğru, yoksa aklımı kaçıracağım. Evet, telgraf da çekebilirim.” Ve şu telgrafı yazdı:</p>
				<p class="kapakmetin"> </p>
				<p class="normal">“Sizinle konuşmam gerekiyor, hemen gelin.”</p>
				<p class="kapakmetin"> </p>
				<p class="normal">Telgrafı yollayıp, giyinmeye gitti. Üstünü giyindikten ve şapkasını taktıktan sonra biraz şişmanlamış olan sakin Annuşka’nın gözlerinin içine tekrar baktı. Bu küçük, iyilik dolu, gri gözlerde açık bir merhamet okunuyordu.</p>
				<p class="normal">Çaresizlik içinde kendini bir koltuğa bırakan Anna hıçkırıklar arasında:</p>
				<p class="normal">— Annuşka canım, ben yapayım? –dedi.</p>
				<p class="normal">— Bu kadar canınızı sıkmayın Anna Arkadyevna! Olur böyle şeyler. Biraz çıkıp dolaşın, açılırsınız, –dedi hizmetçi kız.</p>
				<p class="normal">Anna kendini toparlayıp ayağa kalkarak:</p>
				<p class="normal">— Evet, gideyim, –dedi.– Ben yokken telgraf gelecek olursa Darya Aleksandrovna’nın evine yollayın... Yo hayır, ben hemen dönerim.</p>
				<p class="normal">Yüreğindeki korkunç çarpıntıya korku içinde kulak vererek:</p>
				<p class="normal">“Evet, düşünmemeliyim, bir şeyler yapmalıyım, dolaşmalıyım, en önemlisi bu evden uzaklaşmalıyım,” –dedi ve hemen dışarı çıkıp arabaya bindi.</p>
				<p class="normal">— Nereye emredersiniz? –diye sordu Pyotr arabacı yerine oturmadan önce.</p>
				<p class="normal">— Znamenka’ya, Oblonskiylere.</p>
				<p class="kapakmetin"> </p>
				<h2 class="h2baslik" id="calibre_toc_226">XXVIII</h2>
				<p class="kapakmetin"> </p>
				<p class="normal">Hava açıktı. Bütün sabah ince ince sağanak yağmur yağmış ve biraz önce hava açmıştı. Sac çatılar, kaldırımlardaki döşeme taşları, yoldaki çakıltaşları, arabaların tekerlek ve meşinleri, bakır ve sac kısımları, her şey, her şey mayıs güneşinde pırıl pırıl parlıyordu. Saat üçtü ve caddelerin en canlı zamanıydı.</p>
				<p class="normal">Kır atların hızlı gidişiyle esnek yaylarının üzerinde çok az sarsılan rahat arabanın bir köşesine oturan Anna, tekerleklerin hiç susmayan gürültüsü ve tertemiz havada çabucak değişen görüntüler arasında son günlerin olaylarını hızla aklından geçirirken durumunun evde düşündüğünden tamamen farklı olduğunu gördü. Ölüm düşüncesi artık o kadar korkunç ve açık gelmiyor, ölümün kendisi de kaçınılmaz görünmüyordu. Şimdi o kadar küçük bir duruma düştüğü için kendi kendisine sitem ediyordu. “Beni bağışlaması için ona yalvarıyorum. Ona boyun eğdim. Benim suçum olduğunu kabul ettim. Neden? Onsuz yaşayamaz mıyım yoksa?” Onsuz nasıl yaşayacağı sorusuna yanıt vermeksizin tabelaları okumaya başladı. “Büro ve Depo. Diş Doktoru. Evet, Dolli’ye her şeyi anlatacağım. O, Vronskiy’i sevmez. Ayıp olacak, üzüleceğim ama ona anlatacağım. Dolli beni sever, ben de onun tavsiyesine uyacağım. Vronskiy’e boyun eğmeyeceğim; bana akıl öğretmesine izin vermeyeceğim. Filippov, francala. Dediklerine göre Petersburg’a hamur yolluyorlarmış. Moskova’nın suyu o kadar güzel yani. Mıtişçen köyünün su kuyuları ve gözlemeleri.” Çok çok eskiden, daha on yedi yaşındayken halasıyla birlikte Troitsa Manastırı’na gittiklerini anımsadı. “Üstelik at sırtında. O elleri kırmızı kız ben miydim? O zamanlar bana o kadar güzel ve erişilmez gelen şeylerin pek çoğu önemini yitirdi, o zaman elimde olanlarsa şimdi sonsuza dek erişilmez hale geldi. Bu kadar küçülebileceğime o zamanlar inanabilir miydim? Notumu alınca ne kadar gururlanmış ve memnun olmuştur kim bilir! Ama ben ona göstereceğim... Bu boya da ne kadar kötü kokuyor. Neden insanlar sürekli bir şey boyuyor ve inşaat yapıyorlar? Modeller ve şapkalar,” –diye okudu. Bir adam eğilerek selam verdi Anna’ya. Bu, Annuşka’nın kocasıydı. Vronskiy’in “Bizim asalaklar, –sözünü anımsadı.– Bizim mi? Neden bizim? Geçmişi kökünden söküp atamamak ne korkunç bir şey. Koparıp atmak olanaksız, ama anısını saklamak mümkün. Ben de saklayacağım.” O anda Aleksey Aleksandroviç’le olan geçmişini, onu nasıl belleğinden silip attığını anımsadı. “Dolli, benim ikinci kocayı da bıraktığımı ve bu yüzden de haksız olduğumu düşünecek herhalde. Ben haklı olmak istiyor muyum sanki? Yapamam!” –diye mırıldandı ve içinden ağlamak geldi. Ama hemen o anda da şu iki kızın böyle neye gülümseyebileceklerini düşünmeye koyuldu. “Belki aşkla ilgilidir? Bunun ne kadar sıkıntılı, ne kadar alçakça bir şey olduğunu bilmiyorlar... Bulvar ve çocuklar. Üç oğlan koşarak atçılık oynuyorlar. Seryoja! Her şeyi kaybediyorum ve onu geri getiremiyorum. Evet, Vronskiy dönmezse her şeyi kaybedeceğim. Belki de treni kaçırmıştır ve dönmüştür artık. Yine aşağılanmak istiyorsun! –dedi kendi kendine.– Hayır, Dolli’ye gideceğim ve mutsuz olduğumu, kabahatin bende olduğunu, ama yine de mutsuz olduğumu söyleyeceğim, bana yardım etmesini isteyeceğim. Bu atlar, içinde kendimi bu kadar tiksinç hissettiğim bu araba, her şey onun; ama artık bunları görmeyeceğim.”</p>
				<p class="normal">Anna Dolli’ye söyleyeceği sözleri düşünerek ve yüreğindekileri bile bile deşerek merdivenleri çıktı.</p>
				<p class="normal">— Kimse var mı? –diye sordu antrede.</p>
				<p class="normal">— Katerina Aleksandrovna Levina, –diye yanıtladı uşak.</p>
				<p class="normal">“Kiti! Vronskiy’in âşık olduğu Kiti! –diye düşündü Anna,– Sevgiyle andığı Kiti. Onunla evlenmediğine üzülüyordur. Oysa beni nefretle anıyor ve benimle ilişki kurduğuna üzülüyordur.”</p>
				<p class="normal">Anna geldiği sırada kız kardeşler emzirme konusunda konuşuyorlardı. Dolli, o anda gelip, konuşmalarına engel olan konuğu tek başına karşılamaya çıktı.</p>
				<p class="normal">— Daha gitmedin demek? Ben de sana gelmek istiyordum, –dedi Dolli,– bugün Stiva’dan bir mektup aldım.</p>
				<p class="normal">Anna Kiti’yi görmek için sağa sola bakınırken:</p>
				<p class="normal">— Biz de telgraf aldık, –diye karşılık verdi.</p>
				<p class="normal">— Stiva, Aleksey Aleksandroviç’in tam olarak ne istediğini anlayamadığını, ama bir yanıt almadan dönmeyeceğini yazıyor.</p>
				<p class="normal">— Yanında biri var sanıyordum. Mektubu okuyabilir miyim?</p>
				<p class="normal">Dolli utanarak:</p>
				<p class="normal">— Evet, Kiti var, –dedi,– çocuk odasında kaldı. Kiti çok hasta.</p>
				<p class="normal">— Duydum. Mektubu okuyabilir miyim?</p>
				<p class="normal">— Hemen getiriyorum. Ama Aleksey Aleksandroviç reddetmiyor; aksine Stiva umutlu, –dedi Dolli kapıda durarak.</p>
				<p class="normal">— Benim umudum yok, hem istemiyorum da, –dedi Anna.</p>
				<p class="normal">“Ne oluyor, Kiti benimle görüşmeyi kendisini küçük düşüren bir şey mi sayıyor yoksa? –diye düşündü Anna tek başına kalınca.– Belki de haklıdır. Ama bu doğru bile olsa Vronskiy’e âşık olmuş biri olarak bunu bana göstermek ona düşmez. Tek bir namuslu kadının bile şu durumumla beni kabul edemeyeceğini biliyorum. İlk andan beri her şeyi onun için feda ettiğimi biliyorum! Ve işte ödülü! Of, ondan nasıl nefret ediyorum! Peki buraya niçin geldim? Benim için daha kötü, daha zor olacak. –Öbür odadan kız kardeşlerin konuşmalarını duydu.– Şimdi Dolli’ye ne diyeceğim? Mutsuzluğumla Kiti’yi sevindireyim mi, onun kanatlarının altına mı sığınayım? Hayır, Dolli de bir şey anlamayacaktır. Hem benim ona söyleyecek bir şeyim yok. Kiti’yi görmek, herkesten ve her şeyden ne kadar nefret ettiğimi, artık hiçbir şeyin umurumda olmadığını ona göstermek ilginç olabilirdi.”</p>
				<p class="normal">Dolli elinde mektupla odaya girdi. Anna okudu ve bir şey demeden geri verdi.</p>
				<p class="normal">— Bunların hepsini biliyordum, –dedi Anna.– Ve beni zerre kadar ilgilendirmiyor.</p>
				<p class="normal">— İyi ama neden? Aksine ben umutluyum, –dedi Dolli merakla Anna’ya bakarak. Onu daha önce hiç bu derece yadırganacak kadar sinirli bir durumda görmemişti.– Ne zaman gideceksin? –diye sordu.</p>
				<p class="normal">Anna gözlerini kısarak önüne baktı ve Dolli’ye yanıt vermedi.</p>
				<p class="normal">Kapıya bakarak ve kıpkırmızı kesilerek:</p>
				<p class="normal">— Kiti niye benden saklanıyor? –dedi.</p>
				<p class="normal">Dolli yalan söylemeyi pek beceremeyerek:</p>
				<p class="normal">— A, ne saçma söz o! Bebeği emziriyor, pek beceremiyor da ona tavsiyelerde bulunuyordum... Çok sevindi. Şimdi gelir, –dedi.– Ha işte geldi.</p>
				<p class="normal">Kiti, Anna’nın geldiğini öğrenince yanına çıkmak istememişti; ama Dolli onu ikna etmişti. Kiti gücünü toplayıp çıktı ve kıpkırmızı kesilerek Anna’nın yanına gelip elini uzattı.</p>
				<p class="normal">Titreyen bir sesle:</p>
				<p class="normal">— Çok sevindim, –dedi.</p>
				<p class="normal">Kiti, içinde bu kötü kadına duyduğu düşmanlıkla ona karşı hoşgörülü olma isteği arasında devam eden savaş yüzünden şaşkındı; ama Anna’nın güzel, sevimli yüzünü görür görmez düşmanlığı bir anda yok oldu.</p>
				<p class="normal">— Benimle görüşmek istemeseniz de şaşırmazdım. Her şeye alıştım. Hasta mıydınız? Evet, değişmişsiniz, –dedi Anna.</p>
				<p class="normal">Kiti Anna’nın kendisine düşmanca baktığını hissediyordu. Bu düşmanlığı, daha önce kendisine kol kanat germiş olan Anna’nın şimdi onun karşısında hissettiği can sıkıcı durumla açıklıyor ve Anna’ya acıyordu.</p>
				<p class="normal">Hastalıktan, bebekten, Stiva’dan konuştular, ama görünüşe bakılırsa hiçbir şey Anna’yı ilgilendirmiyordu.</p>
				<p class="normal">Ayağa kalkarak:</p>
				<p class="normal">— Seninle vedalaşmak için uğramıştım, –dedi Anna.</p>
				<p class="normal">— Ne zaman gidiyorsunuz?</p>
				<p class="normal">Ama Anna yine yanıt vermeksizin Kiti’ye döndü:</p>
				<p class="normal">— Evet, sizi gördüğüme çok sevindim, –dedi gülümseyerek.– Sizinle ilgili her taraftan, kocanızdan bile o kadar çok şey duydum ki. Bana geldi ve ondan çok hoşlandım, –diye Anna çok açık bir kötü niyetle ekledi.– Kocanız nerede?</p>
				<p class="normal">Kiti kızararak:</p>
				<p class="normal">— Köye gitti, –dedi.</p>
				<p class="normal">— Ona benden selam söyleyin, mutlaka söyleyin.</p>
				<p class="normal">Kiti Anna’nın gözlerinin içine merhametle bakarak:</p>
				<p class="normal">— Mutlaka! –diye safça tekrarladı.</p>
				<p class="normal">— Hadi hoşça kal Dolli! –Ve Anna, Dolli’yi öpüp, Kiti’nin elini sıktıktan sonra hemen çıktı.</p>
				<p class="normal">Kiti ablasıyla yalnız kalınca :</p>
				<p class="normal">— Hep aynı, her zaman çekici. Çok güzel! –dedi.– Ama acınacak bir şey var onda! Çok acınacak bir şey!</p>
				<p class="normal">— Hayır, bugün onda özel bir şey var, –dedi Dolli.– Antrede onu uğurladığım sırada ağlamak istiyormuş gibi geldi bana.</p>
				<p class="kapakmetin"> </p>
				<h2 class="h2baslik" id="calibre_toc_227">XXIX</h2>
				<p class="kapakmetin"> </p>
				<p class="normal">Anna, evden çıktığından daha kötü bir durumda bindi arabaya. Önceki üzüntülerine şimdi Kiti’yle karşılaştığında açıkça hissettiği aşağılanma ve istenmeme duygusu da eklenmişti.</p>
				<p class="normal">— Nereye emredersiniz? Eve mi? –diye sordu Pyotr.</p>
				<p class="normal">Artık nereye gittiğini bile düşünmeksizin:</p>
  <p class="normal">— Evet, eve, –dedi.</p>
				<p class="normal">Yoldan geçen iki yayaya bakarak “Nasıl da garip, anlaşılmaz ve ilginç bir şeye bakar gibi bakıyorlar bana. Biri, diğerine bu kadar hararetle ne anlatıyor olabilir? –diye düşünüyordu.– Hissettiğin şeyi başkasına anlatmak mümkün mü acaba? Dolli’ye anlatmak istiyordum, ama anlatmadığım iyi oldu. Benim mutsuz olmama nasıl da sevinirdi! Bunu saklardı; ama asıl beni kıskanmasına neden olan zevkler yüzünden cezalandırıldığım için sevinç duyardı. Kiti, daha da çok sevinirdi. Onun içini biliyorum! Kocasına karşı her zamankinden daha güler yüzlü olduğumu biliyor. Beni kıskanıyor ve benden nefret ediyor. Dahası hor görüyor. Onun gözünde ben ahlaksız bir kadınım. Eğer ben ahlaksız bir kadın olsaydım, onun kocasını kendime âşık edebilirdim... eğer isteseydim. Evet, istedim de. İşte hayatından memnun biri, –diye geçirdi aklından karşı yönden gelen arabada Anna’yı tanıdık zannederek dazlak kafasındaki parlak şapkasını hafifçe kaldıran ve sonra yanıldığını anlayan şişman, kırmızı yanaklı adam için.– Beni tanıdığını sandı. Oysa beni dünyada herhangi birinin tanıdığı kadar az tanıyor. Ben de kendimi tanımıyorum. Fransızların dediği gibi, isteklerimi biliyorum. İşte bunlar da şu pis dondurmadan istiyorlar, –diye düşünüyordu kafasındaki dondurma fıçısını yere indiren ve terli yüzünü havlusunun ucuyla silen dondurmacıyı durduran iki küçük oğlana bakarak.– Hepimizin canı tatlı, lezzetli şeyler ister. Şeker yoksa pis dondurma. Kiti de aynı öyle: Vronskiy olmazsa Levin. Bir de beni kıskanıyor. Benden nefret ediyor. İkimiz de birbirimizden nefret ediyoruz. Ben Kiti’den, Kiti benden. İşte bu gerçek. Tyutkin, coiffeur... Je me fais coiffer par Tyutkin…<sup class="calibre4"><a href="1_split_225.html#footnote-100-208" id="footnote-100-208-backlink" name="footnote-100-208-backlink">[208]</a></sup> Geldiğinde bunu ona söyleyeceğim, –diye düşündü ve gülümsedi. Fakat aynı anda artık komik bir şey anlatacak kimse olmadığını anımsadı.– Evet, ne komik, ne de neşeli bir şey var. Her şey iğrenç. Akşam ayinini haber veren çanlar çalıyor, şu tüccar da ne kadar düzgün haç çıkarıyor öyle, sanki bir şeyi düşürmekten korkuyor. Bu kiliseler ne için, bu çan ve bu yalan? Öfkeyle birbirine küfreden şu arabacılar gibi hepimizin birbirinden nefret ettiğini saklamak için sadece. Yaşvin, o beni gömleksiz bırakmak istiyor, ben de onu diyordu. İşte gerçek bu!”</p>
				<p class="normal">Kendi durumunu düşünmekten bile alıkoyacak kadar kafasını meşgul eden bu düşüncelerle kendini evinin önünde buldu. Bir notla bir telgraf gönderdiğini ancak onu karşılamaya çıkan kapıcıyı görünce anımsadı.</p>
				<p class="normal">— Yanıt var mı? –diye sordu.</p>
				<p class="normal">— Hemen bakıyorum, –diye yanıtladı kapıcı ve yazı masasının üzerine bir göz atıp, dört köşe ince telgraf zarfını alıp ona uzattı. “Saat ondan önce gelemem. Vronskiy,” –diye okudu Anna.</p>
				<p class="normal">— Giden adam dönmedi mi?</p>
				<p class="normal">— Hayır, dönmedi, –diye yanıtladı kapıcı.</p>
				<p class="normal">“Öyleyse ben de yapacağımı bilirim, –dedi Anna, içinde kabaran belirsiz öfkeyi ve öç alma gereksinimini hissederek koşa koşa üst kata çıktı.– Ben giderim onun yanına. Sonsuza dek bırakıp gitmeden önce ona her şeyi söyleyeceğim. Bu adamdan nefret ettiğim kadar hiç kimseden nefret etmedim hayatta! –diye düşündü. Askıda Vronskiy’in şapkasını görünce tiksinerek irkildi. Vronskiy’in telgrafının kendi gönderdiği telgrafa yanıt olduğunu ve notunu henüz almadığını düşünmüyordu. Vronskiy’i şimdi annesiyle ve Sorokina’yla sakin sakin sohbet ederken ve onun çektiği acılara sevinirken gözünün önünde canlandırıyordu. Nereye gideceğini henüz bilmeden, “Evet, bir an önce gitmeliyim,” –dedi kendi kendine. Bu korkunç evde hissettiği duygulardan bir an önce uzaklaşmak istiyordu. Bu evdeki hizmetçiler, duvarlar, eşyalar, her şey, içinde bir tiksinti, bir öfke uyandırıyor, onu ağırlığıyla eziyordu.</p>
				<p class="normal">“Evet, istasyona gitmeliyim, eğer orada yoksa o zaman oraya gider, onu suçüstü yakalarım.” Anna gazetelerdeki tren tarifelerine baktı. Akşam saat sekizi iki dakika geçe kalkıyordu tren. “Evet, yetişirim.” Arabaya yeni atların koşulmasını söyledi ve birkaç gün yetecek kadar eşyayı yol çantasına yerleştirdi. Buraya bir daha dönmeyeceğini biliyordu. Aklına gelen planlar arasından birine, istasyonda ya da kontesin malikânesinde olacaklardan sonra Nijegorod demiryolundan devam ederek ilk kente kadar gitmeye ve orada kalmaya belli belirsiz bir karar vermişti.</p>
				<p class="normal">Öğle yemeği masanın üzerinde duruyordu; yanına gitti, ekmeği ve peyniri kokladı, bütün yiyecek kokularının kendisine iğrenç geldiğinden emin olarak arabayı getirmelerini söyledi ve çıktı. Evin gölgesi artık tüm caddeye düşmüştü ve açık, güneşin sıcaklığını henüz koruyan bir akşam vardı. Eşyalarını eline almış onu uğurlayan Annuşka da, eşyaları arabaya yerleştiren Pyotr da, görünüşüne bakılırsa halinden memnun olmayan arabacı da ona iğrenç geliyor, sözleriyle ve hareketleriyle onu sinirlendiriyorlardı.</p>
				<p class="normal">— Sana ihtiyacım yok Pyotr.</p>
				<p class="normal">— Ama bilet işi?</p>
				<p class="normal">— Pekâlâ, nasıl istersen, benim için fark etmez, –dedi Anna sıkıntıyla.</p>
				<p class="normal">Pyotr arabacının yanına sıçrayıp çıktı ve ellerini beline koyup, arabacıya istasyona gitmesini söyledi.</p>
				<h2 class="h2baslik" id="calibre_toc_228">XXX</h2>
				<p class="kapakmetin"> </p>
  <p class="normal">Araba hareket eder etmez ve yolun küçük taşları üzerinde sarsılarak gürültüyle ilerlemeye başlar başlamaz Anna, “İşte yine o kız! Yine her şeyi anlıyorum,” –dedi ve izlenimler yine birbirinin yerini almaya başladı.</p>
				<p class="normal">“Evet, son olarak iyi düşündüğüm ne vardı? –diye anımsamaya çalıştı.– Tyutkin, coiffeur müydü? Hayır, o değildi. Evet, Yaşvin’in söylediği şey: Var olma mücadelesi ve nefret, insanları birleştiren tek şeydir. –Herhalde kent dışına eğlenmeye giden bir arabadaki dört kişilik gruba hayalinden seslenerek,– Hayır, boşuna gidiyorsunuz, –dedi.– Hem yanınızda götürdüğünüz köpeğin de size bir yardımı olmaz. Kendinizden kaçamazsınız.” Pyotr’un başını çevirdiği tarafa göz atınca bir polisin çeke çeke bir yere götürdüğü sarhoşluktan kafası sallanan, yarı ölü haldeki bir fabrika işçisini gördü. “İşte bu adam daha çabuk bulmuş yolunu, –diye düşündü.– Kont Vronskiy’le biz çok şey beklediğimiz halde bu zevki bulamadık.” Anna, her şeyi görebildiği bu parlak ışığı ilk kez Vronskiy’le arasındaki, daha önce düşünmekten kaçındığı ilişkilere çevirdi. “Bende aradığı neydi? Aşktan çok kendini beğenmişlik duygularını tatmin etmek.” İlişkilerinin ilk zamanlarında söylediği sözleri, uysal bir av köpeğini andıran yüz ifadesini anımsadı. Şimdi her şey bunu kanıtlıyordu. “Evet, kibirli bir başarının gururu vardı. Elbette aşk da vardı, ama başarı gururunun payı daha büyüktü. Benimle övünüyordu. Şimdi bu da geçti. Gurur duyacağı bir şey kalmadı. Gurur duyacak değil, utanacak bir şey var artık. Benden alabileceği her şeyi aldı, onun için artık gerekli değilim. Benden sıkıldı ve bana karşı onursuz davranmamaya çalışıyor. Dün benim boşanmamı ve evlenmeyi, kendi gemilerini yakmak için istediğini ağzından kaçırdı. Beni seviyor, ama nasıl? The zest is gone.<sup class="calibre4"><a href="1_split_226.html#footnote-100-209" id="footnote-100-209-backlink" name="footnote-100-209-backlink">[209]</a></sup> –Kiralık bir ata binmiş kırmızı yanaklı bir tezgâhtara bakarak,– Şu adam da herkesin kendine bakmasını istiyor, kendinden çok memnun, –diye düşündü.– Evet, bende eski tadı bulamıyor. Onu bırakıp gitsem için için sevinecektir.”</p>
				<p class="normal">Bu bir tahmin değildi, Anna yaşamın ve insan ilişkilerinin anlamını önünde açığa çıkarmış olan keskin ışıkta bunu açıkça görüyordu.</p>
				<p class="normal">“Benim sevgim gitgide daha tutkulu ve bencil bir sevgiye dönüşüyor, onunki ise gün geçtikçe sönüyor ve bu yüzden uzaklaşıyoruz birbirimizden, –diye düşünmeye devam etti Anna.– Buna bir çare bulmak da olanaksız. Benim her şeyim o ve onun giderek daha fazla kendini bana vermesini istiyorum. Oysa onun gitgide daha fazla istediği şey ise benden uzaklaşmak. İlişkimiz başlamadan önce birbirimize doğru yürüyorduk, sonrasında ise karşı konulmaz bir şekilde farklı yönlere gidiyoruz. Ve bu durumu değiştirmek mümkün değil. Bana anlamsız bir kıskançlığım olduğunu söylüyor; ama doğru değil bu. Ben kıskanç değilim, mutsuzum. Ama... –Ağzını açtı ve birden aklına gelen bir düşünceyle içinde uyanan heyecan yüzünden arabada oturduğu yeri değiştirdi.– Keşke sadece onun okşamalarını tutkuyla seven bir metresten başka bir şey olabilseydim; ama olamıyorum ve başka bir şey olmak da istemiyorum. Bu isteğimle de onda tiksinti yaratıyorum, o da bende öfke. Başka türlü olamaz. Beni aldatmaya kalkışmadığını, Sorokina’da gözü olmadığını, Kiti’ye âşık olmadığını, beni aldatmayacağını bilmiyor muyum? Bunların hepsini biliyorum, ama bunları bilmek beni rahatlatmıyor. Beni sevmeden, görev olarak bana karşı iyi davranacak, şefkat gösterecekse bu, benim istediğim şey olamaz, üstelik bana öfkelenmesinden bin kat daha kötüdür! Cehennem demektir! Ama şu anda olan da bu işte! Çoktandır beni sevmiyor. Aşkın bittiği yerde ise nefret başlar. Bu sokakları hiç bilmiyorum. Tepeler, bütün bu evler, evler... Ve evlerdeki bütün insanlar, insanlar... Ne kadar çok sayıları, saymakla bitmez, hem hepsi birbirlerinden nefret eder. Diyelim ki, mutlu olmak için ne istediğimi buldum. Ne olacak? Boşanıyorum, Aleksey Aleksandroviç Seryoja’yı bana veriyor ve Vronskiy’le evleniyorum.” Aleksey Aleksandroviç’i anımsayınca onu uysal, cansız, donuk gözleriyle, bembeyaz ellerindeki mavi damarlarıyla, vurgulamaları ve parmaklarını çıtırdatmasıyla hemen olağanüstü bir canlılıkla gözünün önüne getirdi ve aralarında olan, aynı şekilde aşk diye adlandırılan duyguyu anımsayınca tiksinerek irkildi. “Tamam, boşanacağım ve Vronskiy’in karısı olacağım. Kiti o zaman bana bugün baktığı gibi bakmaktan vazgeçecek mi? Hayır. Ya Seryoja, iki kocamla ilgili soru sormaktan ya da bunu düşünmekten vazgeçecek mi? Vronskiy’le aramda nasıl yeni bir duygu yaratabilirim? Artık mutluluğu bir yana bırakalım, sırf bu acılar olmayabilir mi? Hayır, hayır! –diye yanıt verdi kendisine artık en ufak bir kararsızlık duymaksızın.– Mümkün değil! Hayat tarafından birbirimizden ayrılıyoruz, ben onu mutsuz ediyorum, o da beni. Ne onu, ne de beni değiştirmek mümkün değil. Bütün denemeler yapıldı, vida yerinden çıktı. Evet, çocuğuyla bir dilenci kadın. Ona acıdığımı düşünüyor. Sırf birbirimizden nefret etmek, bu yüzden de kendimize ve başkalarına acı çektirmek için getirilmedik mi dünyaya? Lise öğrencileri gidiyor, gülüyorlar. Ya Seryoja? –diye anımsadı.– Onu sevdiğimi sanıyordum, şefkatim beni duygulandırıyordu. Oysa o yanımda olmadan yaşadım, onu başka birinin aşkıyla değiştim ve bu aşktan mutlu olduğum sürece de bu değişiklikten hiç yakınmadım.” Aşk diye adlandırdığı şeyi tiksintiyle anımsadı. Şimdi kendisinin ve tüm insanların hayatını açıkça görebilmesine sevindi. Nijegorod İstasyonu’nun alçak binasının önüne geldikleri ve hamalların ona doğru koştukları sırada Anna “Benim için de, Pyotr için de, arabacı Fyodor için de, şu ilanların davet ettikleri Volga boyunda yaşayan insanlar için de bu böyle, her yerde, her zaman,” –diye düşündü.</p>
				<p class="normal">— Obiralovka’ya mı bilet almamı emredersiniz? –dedi Pyotr.</p>
				<p class="normal">Anna nereye ve niçin gittiğini tümden unutmuştu ve sorulan soruyu ancak çok büyük bir çaba harcayarak anlayabildi.</p>
				<p class="normal">Para çantasını Fyodor’a uzatarak:</p>
				<p class="normal">— Evet, –dedi ve kırmızı küçük çantasını eline alıp arabadan indi.</p>
				<p class="normal">Kalabalığın arasında birinci mevkinin bekleme salonuna doğru yürürken durumunun bütün ayrıntılarını ve aralarında gidip geldiği kararları biraz biraz anımsıyordu. Yine kâh umut, kâh umutsuzluk, yorgun düşmüş, korkunç şekilde çarpan yüreğinin yaralarını eski hassas noktalarında deşmeye başlamıştı. Treni beklemek için yıldız şeklindeki kanepeye oturmuş, girip çıkanlara tiksintiyle bakan (hepsi ona iğrenç geliyordu) Anna, kâh istasyona nasıl gideceğini, ona bir not yazacağını, notta ne yazacağını, kâh Vronskiy’in şu anda annesine (onun çektiği acıları anlamayarak) kendi durumundan nasıl yakındığını, odaya nasıl gireceğini ve Vronskiy’e ne diyeceğini düşünüyordu. Bazen de hayatın daha mutlu olabileceğini ve Vronskiy’i ne büyük acılarla sevip ondan nefret ettiğini, yüreğinin ne korkunç çarpıntılar içinde olduğunu düşünüyordu.</p>
				<p class="kapakmetin"> </p>
				<h2 class="h2baslik" id="calibre_toc_229">XXXI</h2>
				<p class="kapakmetin"> </p>
  <p class="normal">Zil sesi duyuldu, çirkin, küstah, aceleci, bununla birlikte bıraktıkları izlenim konusunda dikkatli birtakım genç adamlar geçti; Pyotr da üniforması ve potinleri, küt, hayvansı suratıyla salondan geçip, vagona kadar götürmek üzere Anna’nın yanına geldi. Anna, peronda yanlarından geçerken gürültücü erkekler sustular ve birisi diğerine Anna’yla ilgili bir şey, tabii ki, iğrenç bir şey fısıldadı. Yüksek basamağı çıktı ve kompartımanda bir zamanlar beyaz olan kirli, yaylı koltuğa oturdu. Torba şeklindeki çantası yayların üzerinde hopladı ve yayıldı. Pyotr, suratında aptalca bir gülümsemeyle pencerenin önünde veda işareti olarak şeritli şapkasını hafifçe havaya kaldırdı, küstah kondüktör kapıyı çarpıp, sürgüsünü çekti. Eteğinin arkası yastıkla kabartılmış çirkin bir kadınla (Anna bu kadını zihninde soydu ve çirkinliğinden korkuya kapıldı) küçük bir kız doğal olmayan bir şekilde gülerek aşağı doğru koştular.</p>
				<p class="normal">— Katerina Andreyevna’da, her şey onda, ma tante!<sup class="calibre4"><a href="1_split_227.html#footnote-100-210" id="footnote-100-210-backlink" name="footnote-100-210-backlink">[210]</a></sup>–diye bağırdı küçük kız.</p>
				<p class="normal">Anna, “Kız da bozulmuş, kırıtıp duruyor,” –diye düşündü. Hiç kimseyi görmemek için hemen kalktı ve boş vagonda karşı pencerenin önüne oturdu. Birbirine karışmış saçları kasketinin altından dışarı fırlamış, kir içinde çirkin bir köylü vagonun tekerleklerine doğru eğilerek pencerenin yanından geçti. “Bu çirkin köylüde tanıdık bir şey var,” –diye geçti Anna’nın aklından. Gördüğü düşü anımsayıp korkudan titreyerek karşı kapıya doğru gitti. Kondüktör, bir karıkocaya yol vermek için kapıyı açıyordu.</p>
				<p class="normal">— Dışarı çıkmak mı istiyorsunuz?</p>
				<p class="normal">Anna yanıt vermiyordu. Kondüktör ve içeri girenler tülün altında Anna’nın yüzündeki korkuyu fark etmediler. Köşesine dönüp oturdu. Çift de Anna’nın elbisesine dikkatle, ama gizlice bakarak karşı tarafa oturdu. Adam da, kadın da Anna’ya iğrenç göründü. Koca sigara içmesine izin verip vermeyeceğini sordu. Besbelli ki, maksat sigara içmek değil, onunla konuşmaktı. Onayını aldıktan sonra sigara içmesinden daha da az gerekli bir konuda karısıyla Fransızca konuşmaya başladı. Sırf Anna’ya duyurmak için yapmacık tavırlarla aptalca şeylerden söz ediyorlardı. Anna, birbirlerinden ne kadar bıktıklarını ve nefret ettiklerini açıkça görüyordu. Zaten bu kadar zavallı bir adamdan nefret etmemek olanaksızdı.</p>
				<p class="normal">İkinci zil, onun arkasından da taşınan bagajın sesi, gürültü, bir çığlık ve bir kahkaha duyuldu. Anna’ya göre hiç kimsenin sevinip neşeleneceği bir şeyi olmadığı o kadar açıktı ki, bu kahkaha onu canını yakacak kadar sinirlendirdi ve duymamak için kulaklarını tıkamak istedi. Nihayet üçüncü zil çaldı, düdük sesi, lokomotifin gıcırtısı duyuldu, katar hareket etti ve adam haç çıkarttı. Anna, adama öfkeyle bakıp “Bununla ne demek istediğini ona sormak ilginç olurdu,” –diye düşündü. Kadının yanındaki pencereden peronda duran ve sanki geri geri kayıyorlarmış gibi görünen uğurlayıcılara bakıyordu. Anna’nın bindiği vagon rayların birleşme yerlerinde düzgün şekilde sarsılarak peronun, taş duvarın, başka vagonların yanından geçti; tekerlekler daha düzgün ve yağlanmış gibi, hafif bir tıngırtıyla rayların üzerinde ilerlemeye başladı, pencere parlak akşam güneşiyle aydınlandı ve hafif bir esinti perdeyi oynatmaya başladı. Anna vagon komşularını unutmuştu, trenin sarsıntısıyla hafif hafif sallanırken temiz havayı içine çekerek tekrar düşünmeye başladı.</p>
				<p class="normal">“Evet, nerede kalmıştım? Hayatın işkence olmadığı bir durum düşünemediğim, hepimizin acı çekmek için yaratıldığımız ve bunu hepimizin bildiği, hepimizin kendimizi aldatacak çareler uydurduğu konusunda kalmıştım. Peki gerçeği gördüğünde ne yapmak gerekiyor?”</p>
				<p class="normal">Kadın söylediği sözden memnun, dudaklarını büzerek:</p>
				<p class="normal">— Kendisini rahatsız eden şeyden kurtulması için akıl verilmiş insana, –dedi Fransızca.</p>
				<p class="normal">Bu sözler, sanki Anna’nın düşüncesine yanıt veriyordu.</p>
				<p class="normal">“Rahatsız eden şeyden kurtulmak,” –diye tekrarladı Anna. Kırmızı yanaklı kocaya ve zayıf karısına bakınca bu hastalıklı kadının kendisini anlaşılmaz bir kadın olarak gördüğünü ve kocanın karısını aldattığını, kadının kendisiyle ilgili bu düşüncesini desteklediğini anladı. Anna üzerlerine ışık tutarak âdeta karıkocanın hikâyesini, ruhlarının tüm köşe bucağını görüyordu. Ama ilginç bir şey yoktu ve kendi düşüncesini sürdürdü.</p>
				<p class="normal">“Evet, beni çok rahatsız ediyor ve kurtulmak için de akıl verilmiş; demek ki kurtulmak gerekiyor. İnsanın artık bakacak bir şeyi yoksa, bütün bunlara bakmaktan iğreniyorsa o zaman mumu neden söndürmesin? Ama nasıl? Bu kondüktör koridorda neden koştu, öbür vagondaki gençler neden bağırıyorlar? Neden konuşuyorlar, neden gülüyorlar? Hepsi yalan, hepsi aldatmaca, hepsi kötü!..”</p>
				<p class="normal">Tren istasyona geldiğinde Anna diğer yolcuların kalabalığı arasında dışarı çıktı ve cüzamlılardan kaçar gibi onlardan uzaklaşarak peronda durdu, buraya neden geldiğini ve ne yapmak niyetinde olduğunu anımsamaya çalıştı. Önceden olabilecek görünen şeyleri, özellikle de onu rahat bırakmayan bu çirkin insanların gürültülü kalabalığı içinde düşünmek ne kadar zordu şimdi. Kâh hamallar ona hizmetlerini sunmak için yanına koşuyor, kâh genç adamlar topuklarını peronun tahtalarına vurarak ve bağıra çağıra konuşarak onu süzüyor, kâh karşısına çıkanlar ne yana gideceklerini şaşırıyordu. Eğer yanıt yoksa daha uzağa gitmek istediğini anımsayıp hamallardan birini durdurdu ve Kont Vronskiy’e mektup götüren bir arabacının burada olup olmadığını sordu.</p>
				<p class="normal">— Kont Vronskiy mi? Onlardan birileri biraz önce buradaydı. Prenses Sorokina’yla kızını karşılıyorlardı. Arabacı nasıl biriydi?</p>
				<p class="normal">Anna hamalla konuştuğu sırada kırmızı yanaklı, neşeli, arabacı Mihail, sırtında çok şık mavi ceketi ve kösteğiyle, belli ki görevini yerine getirmiş olmaktan gurur duyarak Anna’nın yanına geldi ve bir not uzattı. Anna zarfı açtı ve daha okumadan yüreği sıkıştı.</p>
				<p class="normal">“Notun elime geçmemesine çok üzüldüm. Saat onda geleceğim,” –diye yazmıştı Vronskiy özensiz bir yazıyla.</p>
				<p class="normal">Anna öfkeli bir gülüşle kendi kendine “Demek öyle! Bunu bekliyordum!” –dedi.</p>
				<p class="normal">Mihail’e:</p>
				<p class="normal">— Tamam, sen eve git, –dedi Anna yavaşça. Alçak sesle konuşuyordu, çünkü hızla çarpan yüreği soluk almasını engelliyordu. Vronskiy’i ve kendini değil, ona acı çektiren kişiyi tehdit ederek “Hayır, beni üzmene izin vermeyeceğim,” –diye geçirdi içinden ve peronda, istasyon binası boyunca yürüdü.</p>
				<p class="normal">Peronda yürüyen iki hizmetçi kız, başlarını çevirip bakarak Anna’nın giysisi hakkında yüksek sesle yorum yaptılar: Anna’nın elbisesindeki dantel için “gerçek” dediler. Genç adamlar onu rahat bırakmıyordu. Yine yüzüne bakarak ve gülerek, doğal olmayan bir sesle bağırarak yanından geçtiler. İstasyon şefi, yanından geçerken trene binip binmeyeceğini sordu. Kvas satıcısı çocuk gözlerini ondan ayırmıyordu. Anna peronun ucuna doğru yürürken “Tanrım, nereye gideyim?” diye düşünüyordu. Peronun ucunda durdu. Gözlüklü bir beyefendiyi karşılayan ve yüksek sesle gülüp konuşan kadın ve çocuklar, onlarla aynı hizaya gelince Anna’ya bakarak sustular. Anna adımlarını hızlandırdı ve bu insanlardan uzaklaşarak peronun kenarına gitti. Bir yük treni geliyordu. Peron sarsıldı ve Anna’ya yine trende gidiyormuş gibi geldi.</p>
				<p class="normal">Birden Vronskiy’le ilk karşılaştığı gün ezilen adamı anımsayıp ne yapması gerektiğini anladı. Su pompasından raylara inen basamakları hızlı ve hafif adımlarla inip, hemen önünden geçen trenin yanında durdu. Vagonların altına, vidalara ve zincirlere, ağır ağır geçmekte olan birinci vagonun yüksek demir tekerleklerine baktı, gözüyle ön ve arka tekerleklerin ortasını, bu orta noktanın tam önüne geleceği anı saptamaya çalıştı.</p>
				<p class="normal">Vagonun, traverslerin üzerine dökülmüş olan kömürle karışık kuma düşen gölgesine bakarak kendi kendine “Oraya!, –dedi,– oraya, tam ortaya, hem onu cezalandıracağım, hem herkesten ve kendimden kurtulacağım.”</p>
				<p class="normal">Orta noktası onunla aynı hizaya gelmiş olan birinci vagonun altına düşmek istiyordu. Ama kolundan çıkartmaya çalıştığı kırmızı çantası onu oyaladı ve geç kaldı, vagonun ortası onu geride bırakmıştı. Sonraki vagonu beklemek gerekiyordu. Yüzmek için suya girmeye hazırlanırken hissettiğine benzer bir duyguya kapıldı ve haç çıkarttı. Alışılmış haç işareti, ruhunda bir dizi genç kızlık ve çocukluk anılarını canlandırdı, her şeyi örten karanlık bir anda parçalandı ve hayat geçmişte kalmış tüm aydınlık sevinçleriyle bir an gözünün önüne geldi. Ama yaklaşan ikinci vagonun tekerleklerinden gözlerini ayırmıyordu. Ve telerleklerin ortası tam onunla aynı hizaya geldiği anda kırmızı çantayı elinden attı, başını omuzlarının arasına sokup vagonun altına, ellerinin üzerine düştü, aynı anda kalkmaya hazırlanıyormuş gibi hafif bir hareketle dizlerinin üstünde doğruldu. O anda da yaptığı şeyden korkuya kapıldı. “Ben neredeyim? Ne yapıyorum? Neden?” Kalkmak, kendini geriye atmak istedi; ama çok büyük, acımasız bir şey başına çarptı ve sırtından sürükledi. Mücadele etmenin olanaksız olduğunu hissederek “Tanrım, bütün günahlarımı bağışla!” –dedi. Bir şeyler mırıldanan ufak tefek bir köylü, bir demirin üstünde çalışıyordu. Ve Anna’nın okuduğu kaygılarla, aldatmalarla, dertlerle, kötülüklerle dolu kitabı aydınlatan mum, her zamankinden daha parlak ışıldayarak daha önce karanlıkta kalan her şeyi aydınlattı, çıtırdamaya başladı, sönmeye yüz tuttu ve sonsuza dek söndü.</p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				</body>
</html>