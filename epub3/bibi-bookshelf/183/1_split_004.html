<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">Birinci Bölüm</h1>
				<p class="kapakmetin"> </p>
				<h2 class="h2baslik" id="calibre_toc_9">I</h2>
				<p class="kapakmetin"> </p>
				<p class="normal">Bütün mutlu aileler birbirine benzer, her mutsuz ailenin mutsuzluğu kendine göredir.</p>
				<p class="normal">Oblonskiylerin evinde işler karışmıştı. Evin hanımı, eskiden evlerinde çalışan Fransız mürebbiyeyle kocasının ilişkisi olduğunu öğrenmiş ve artık onunla aynı evde yaşayamayacağını bildirmişti. Bu durum üç gündür devam ediyordu ve gerek karıkocayı, gerek ailenin tüm üyelerini, gerekse diğer ev sakinlerini üzüyordu. Ailenin tüm üyeleriyle ev sakinleri, birlikte yaşamalarının bir anlamı olmadığını ve herhangi bir anda rastlantıyla bir araya gelmiş insanlar arasında, onlardan, yani Oblonskiylerin aile üyeleriyle ev sakinlerinden daha sıkı bağlar olduğunu hissediyorlardı. Evin hanımı odasından çıkmıyor, evin beyi üç gündür eve gelmiyordu. Çocuklar evin her yanında başıboş koşturup duruyorlardı; İngiliz kadın, kâhya kadınla bozuşmuş, bir hanım arkadaşına not yazarak kendisine yeni bir yer araştırmasını rica etmişti; aşçı, daha dün, tam yemek saatinde evden ayrılmıştı; aşçı yardımcısı kadınla arabacı paralarını istiyorlardı.</p>
  <p class="normal">Prens Stepan Arkadyiç Oblonskiy, sosyetedeki adıyla Stiva, tartışmadan üç gün sonra her zamanki saatinde, yani sabahın sekizinde uyandı, ama karısının yatak odasında değil, kendi çalışma odasında, maroken divanda. Şişman ve bakımlı gövdesini divanın yayları üzerinde, tekrar uzun bir uykuya dalmak istercesine döndürdü, sonra sarıldığı yastığa yanağını yapıştırdı; fakat birden sıçradı, divanın üzerinde oturdu ve gözlerini açtı.</p>
				<p class="normal">“Evet, evet, nasıldı?” diye düşünüyordu gördüğü düşü anımsayarak. “Evet, ne olmuştu? Evet! Alabin, Darmstadt’ta yemek veriyordu; hayır, Darmstadt’ta değil, Amerikanvari bir şeydi. Evet, ama düşteki Darmstadt Amerika’daydı. Evet, Alabin cam masalarda yemek veriyordu ve masalar Il mio tesoro<sup class="calibre4"><a href="1_split_019.html#footnote-100-2" id="footnote-100-2-backlink" name="footnote-100-2-backlink">[2]</a></sup> diye şarkı söylüyordu. Yoo, Il mio tesoro değil, daha güzel bir şeydi. Birtakım küçük sürahiler vardı. Onların da her biri bir kadındı,” diye anımsıyordu.</p>
				<p class="normal">Stepan Arkadyiç’in gözleri neşeyle parladı ve gülümseyerek düşünmeye devam etti. “Evet, çok güzeldi, çok güzel. O kadar güzel şey vardı ki orada, sözcüklerle söyleyemezsin ve hatta gerçek hayatta düşüncelerle bile ifade edemezsin.” Sonra çuha perdelerden birinin yanından sızan bir ışık şeridini fark edip, ayaklarını divandan aşağı neşeyle indirdi, karısının diktiği (geçen yılki doğum günü armağanı) altın rengi maroken terlikleri ayaklarıyla yoklayarak aradı ve dokuz yıllık eski bir alışkanlıkla yerinden kalkmadan, yatak odasında sabahlığının asılı olduğu yere elini uzattı. O anda neden karısının yatak odasında değil de kendi çalışma odasında uyuduğunu birden anımsadı; yüzündeki gülümseme kayboldu, alnı kırıştı.</p>
				<p class="normal">Olanları anımsayarak “Ah, ah, ah! Ah!..” diye homurdanmaya başladı. Karısıyla aralarındaki tartışmanın bütün ayrıntıları, içinde bulunduğu durumun umutsuzluğu ve işlediği suç hepsinden daha çok acı vererek yeniden hayalinde canlandı.</p>
				<p class="normal">“Evet! Affetmeyecek, affedemez de. En korkuncu da bütün bunların sebebi benim, ama suçlusu değilim. Bütün facia da burada,” diye düşündü. Bu tartışmanın kendisi için en zor anlarını anımsayarak umutsuzluk içinde “Ah, ah, ah!” deyip duruyordu.</p>
				<p class="normal">En kötüsü de, elinde karısı için aldığı kocaman bir armutla, neşe ve mutluluk içinde tiyatrodan döndükten sonra karısını oturma odasında bulamadığı o ilk dakikaydı; şaşırtıcı bir şekilde onu çalışma odasında da bulamamış, sonunda yatak odasında elinde her şeyi açığa çıkaran o uğursuz notla görmüştü.</p>
				<p class="normal">Her zaman üzülecek bir şey bulan, aynı zamanda telaşlı ve Stepan Arkadyiç’in dar kafalı saydığı Dolli, elinde notla hiç kımıldamadan oturuyor, yüzünde dehşet, umutsuzluk ve öfkeyle kocasına bakıyordu.</p>
				<p class="normal">“Bu ne, bu?” diye soruyordu notu göstererek.</p>
				<p class="normal">Bu anıda Stepan Arkadyiç’i üzen şey, hep olduğu gibi, olayın kendisinden çok, karısının bu sözlerine verdiği yanıttı.</p>
				<p class="normal">Bu dakikada başına gelen, beklenmedik bir anda son derece utanç verici bir durumda yakalanan insanların başına gelen şeydi. Suçu ortaya çıktıktan sonra yüz ifadesini karısının karşısında içinde bulunduğu duruma hazır hale getirecek zamanı olmamıştı. Gücenmek, inkâr etmek, kendini haklı göstermeye çalışmak, af dilemek, hatta kayıtsız kalmak yerine –ki bütün bunlar, onun yaptığı şeyden daha iyi olurdu!– yüzüne bir anda tamamen istem dışı olarak (fizyolojiyi seven Stepan Arkadyiç, “beynin refleksleri” diye düşünmüştü) her zamanki iyi ve bu yüzden de aptalca görünen gülümsemesi yayılmıştı.</p>
				<p class="normal">Bu şekilde aptalca gülümsemiş olmasını bağışlayamıyordu. Dolli, bu gülümsemeyi görünce canı yanıyormuş gibi irkilmiş, her zamanki çabuk öfkelenen haliyle, birbiri ardına sert sözler söyleyerek odadan çıkmıştı. O zamandan beri kocasını görmek istemiyordu.</p>
				<p class="normal">“Bütün suç o aptal gülümsemede,” diye düşündü Stepan Arkadyiç.</p>
				<p class="normal">“Fakat ne yapacaktım? Ne Yapacaktım?” dedi umutsuzluk içinde kendi kendine ve bir yanıt bulamadı.</p>
				<p class="kapakmetin"> </p>
				<h2 class="h2baslik" id="calibre_toc_10">II</h2>
				<p class="kapakmetin"> </p>
				<p class="normal">Stepan Arkadyiç, kendisine karşı dürüst bir adamdı. Kendi kendisini kandıramaz ve yaptığından pişman olduğuna inandıramazdı. Şu anda otuz dört yaşında, yakışıklı, şıpsevdi bir adam olarak ondan yalnızca bir yaş küçük olan, beş sağ ve iki ölü çocuk annesi karısına âşık olmadığı için pişmanlık duyamıyordu. Pişman olduğu tek şey, bunu karısından daha iyi saklayamamasıydı. Fakat içinde bulunduğu durumun zorluğunu hissediyor, karısına, çocuklara ve kendisine acıyordu. Bu haberin karısını bu kadar çok etkileyeceğini tahmin etseydi, belki kabahatlerini karısından daha iyi saklamayı başarırdı. Bu meseleyi açık açık, derinlemesine düşünmüyordu, ama kendisine sadık kalmadığını karısının uzun zaman önce fark ettiğini ve bu duruma göz yumduğunu pek net olmasa da tahmin ediyordu. Hatta artık yıpranmış, yaşlanmış, çirkinleşmiş ve hiçbir fevkaladeliği kalmamış, sadece iyi bir anne olan karısının adalet duygusuyla hareket ederek hoşgörü göstermesi gerektiğini bile düşünüyordu. Tam tersi olmuştu.</p>
				<p class="normal">“Ah, ne korkunç! Aman, aman, aman, çok korkunç!” diye kendi kendine tekrarladı Stepan Arkadyiç ve bir çözüm bulamadı. “Oysa bu olaydan önce her şey yolundaydı, ne kadar güzel geçinip gidiyorduk! O, halinden hoşnuttu, çocuklarla mutluydu, hiçbir işine karışmıyordum, çocuklarla, evin idaresiyle istediği gibi uğraşmayı ona bırakmıştım. Doğru, onun, bizim evde mürebbiyelik yapmış olması iyi bir şey değildi! Evet iyi değildi! Evindeki mürebbiyeye kur yapmanın bayağı ve kaba bir yanı var. Ama ne mürebbiyeydi! (Mlle Roland’ın kapkara, işveli gözlerini ve gülümsemesini heyecanla anımsadı.) Zaten bizim evdeyken hiçbir şey yapmadım ki. En kötüsü de onun artık... Nasıl da kasıtlıymış gibi oldu bütün bunlar! Ay, ay, ay! Ne yapmalıyım, ne?”</p>
				<p class="normal">Hayatın bütün bu çok zor ve yanıtsız sorularına verdiği ortak yanıtın dışında bir yanıt yoktu. Bu yanıt şuydu: Günün gerektirdiği şekilde yaşamak, yani unutmak. Uyuyarak unutmak artık olanaksızdı, en azından geceye dek, sürahi–kadınların söylediği şarkıya geri dönmek de artık olanaksızdı; bu durumda hayatın düşlerine dalarak unutmak gerekiyordu.</p>
				<p class="normal">Stepan Arkadyiç, “Bakalım neler olacak,” dedi kendi kendine. Ayağa kalkıp, mavi ipek astarlı gri sabahlığını giydi, ellerini ensesinde birleştirdi ve geniş göğüs kafesini bolca havayla doldurup, tombul gövdesini kolaylıkla taşıyan, dışa basan ayaklarının alışkın, çevik adımlarıyla pencereye doğru yürüdü, perdeyi kaldırıp, zili gürültüyle çaldı. Zilin hemen arkasından yaşlı dostu, uşağı Matvey elinde elbise, çizme ve bir telgrafla içeri girdi. Matvey’in ardından da tıraş malzemeleriyle berber geldi.</p>
				<p class="normal">Telgrafı alıp aynanın karşısına oturan Stepan Arkadyiç:</p>
				<p class="normal">— Daireden gelen bir şey var mı? –diye sordu.</p>
				<p class="normal">Matvey:</p>
				<p class="normal">— Masanın üstünde, –diye yanıtladı, beyine soru sorar gibi merakla baktı ve biraz bekledikten sonra kurnaz bir gülümsemeyle ekledi:</p>
				<p class="normal">— Araba şirketinin sahibi adam yollamış.</p>
				<p class="normal">Stepan Arkadyiç hiçbir şey söylemedi, yalnızca aynada Matvey’in yüzüne baktı; aynada karşılaşan bakışlarından birbirlerini ne kadar iyi anladıkları görülüyordu. Stepan Arkadyiç’in bakışı sanki “Bunu niye söylüyorsun? Yoksa bilmiyor musun?” diye soruyordu.</p>
				<p class="normal">Matvey, ellerini ceketinin ceplerine sokmuş, bir ayağını biraz ayırmış, hiçbir şey demeden, yüzü iyilikle dolu, hafiften gülümseyerek beyine baktı.</p>
				<p class="normal">Matvey önceden hazırladığı yanıtı vererek:</p>
				<p class="normal">— Bir dahaki pazar günü gelmelerini söyledim, o zamana kadar sizi de, kendilerini de boşu boşuna huzursuz etmesinler, –dedi.</p>
				<p class="normal">Stepan Arkadyiç, Matvey’in şaka yapmak ve dikkat çekmek istediğini anlamıştı. Telgrafı açıp, her zamanki gibi eksik yazılmış sözcüklerin doğrusunu tahmin etmeye çalışarak okudu ve yüzü aydınlandı.</p>
				<p class="normal">Uzun, kıvırcık favorileri arasında pembe bir yol açan berberin parlak, tombul elini bir an durdurup:</p>
				<p class="normal">— Matvey, yarın kız kardeşim Anna Arkadyevna geliyor, –dedi.</p>
				<p class="normal">— Çok şükür, –dedi Matvey. Bu yanıtla Anna Arkadyevna’nın gelmesinin taşıdığı önemi, yani Stepan Arkadyiç’in sevgili kız kardeşi Anna Arkadyevna’nın karıkocanın barışmasına yardımcı olabileceğini tıpkı beyi gibi anladığını gösteriyordu.</p>
				<p class="normal">— Yalnız mı geliyorlar, yoksa eşleriyle mi? –diye sordu Matvey.</p>
				<p class="normal">Berber üst dudağıyla uğraştığı için Stepan Arkadyiç yanıt veremedi ve bir parmağını yukarı kaldırdı. Matvey, aynada başını eğerek anladığını belirtti.</p>
				<p class="normal">— Demek yalnız geliyorlar. Yukarıyı hazırlayalım mı?</p>
				<p class="normal">— Darya Aleksandrovna’ya haber ver, nereyi derse artık.</p>
				<p class="normal">— Darya Aleksandrovna’ya mı? –diye kuşkuyla yineledi Matvey.</p>
				<p class="normal">— Evet, haber ver. Şu telgrafı da al, Darya Aleksandrovna’nın ne söylediğini de bana haber ver.</p>
				<p class="normal">“Şansınızı denemek istiyorsunuz” şeklinde anladı Matvey, ama sadece:</p>
				<p class="normal">— Başüstüne efendim, –dedi.</p>
				<p class="normal">Matvey elinde telgraf, ayağında gıcır gıcır ses çıkaran çizmeleri, yavaş adımlarla yürüyerek odaya geri döndüğünde Stepan Arkadyiç, yıkanmış, saçlarını taramış, giyinmeye hazırlanıyordu. Berber artık odada değildi.</p>
				<p class="normal">Matvey yalnızca gözleriyle gülerek:</p>
				<p class="normal">— Darya Aleksandrovna, gideceklerini haber vermemi emrettiler. Nasıl isterlerse öyle yapsınlar diyor, –dedi ve ellerini ceplerine sokup, başını yana eğerek gözlerini beye dikti.</p>
				<p class="normal">Stepan Arkadyiç bir şey söylemedi. Sonra kırmızı yüzünde iyi, biraz da acıklı bir gülümseme görüldü.</p>
				<p class="normal">Başını sallayarak:</p>
				<p class="normal">— Demek öyle Matvey? –dedi.</p>
				<p class="normal">— Önemli değil efendim, hepsi düzelir, –dedi Matvey.</p>
				<p class="normal">— Düzelir mi?</p>
				<p class="normal">— Aynen öyle efendim.</p>
				<p class="normal">— Öyle mi düşünüyorsun? Kim var orda? –diye sordu Stepan Arkadyiç, kapının arkasında bir kadın elbisesinin hışırtısını işiterek.</p>
				<p class="normal">Kendinden emin ve tatlı bir kadın sesi:</p>
				<p class="normal">— Benim efendim, –dedi ve kapının arkasından dadı Matryo-na Filimonovna’nın çiçek bozuğu sert yüzü göründü.</p>
				<p class="normal">— Ne var, Matryoşa? –diye sordu Stepan Arkadyiç, kapıya doğru giderek.</p>
				<p class="normal">Stepan Arkadyiç’in karısına karşı tam anlamıyla kabahatli olmasına ve bunu kendisinin de hissetmesine karşın evdekilerin hemen hemen hepsi, hatta Darya Aleksandrovna’nın en birinci arkadaşı olan dadı bile Stepan Arkadyiç’ten yanaydı.</p>
				<p class="normal">— Ne var? –dedi Stepan Arkadyiç bezgin bir sesle.</p>
				<p class="normal">— Yanına gidin efendim, bir kez daha özür dileyin. Belki Tanrı yardım eder. Çok acı çekiyorlar, bakışları acı dolu, ayrıca evdeki bütün işler ters gitti. Çocuklara acıyın beyefendi. Özür dileyin, efendim. Başka ne yapacaksınız! Gezip tozmayı bu kadar sevince...</p>
				<p class="normal">— Kabul etmez ki...</p>
				<p class="normal">— Siz üzerinize düşeni yapın da. Tanrı bağışlayıcıdır, Tanrı’ya dua edin efendim, Tanrı’ya dua edin.</p>
				<p class="normal">Stepan Arkadyiç birden kıpkırmızı kesilerek:</p>
				<p class="normal">— Peki, tamam, hadi git, –dedi.– Giysilerimi ver, –diyerek Matvey’e döndü ve sert bir hareketle sabahlığını çıkarttı.</p>
				<p class="normal">Matvey, görünmeyen bir şeyi üfleyerek elinde tuttuğu kolalı gömleği belirgin bir memnuniyetle beyinin bakımlı gövdesine giydirdi.</p>
				<p class="kapakmetin"> </p>
				<h2 class="h2baslik" id="calibre_toc_11">III</h2>
				<p class="kapakmetin"> </p>
				<p class="normal">Stepan Arkadyiç giyindikten sonra üstüne başına koku sıktı, gömleğinin kolunu düzeltti, sigarasını, cüzdanını, kibritini, çifte zincirli ve madalyonlu saatini alışkın hareketlerle ceplerine sokuşturdu ve mendilini silkeleyip, kendisini temiz, hoş kokulu, sağlıklı ve başına gelen şanssızlığa karşın bedenen rahat hissederek, her bir adımında hafiften sallanarak kahvesinin ve kahvenin yanı sıra mektuplarla daireden gelen belgelerin kendisini beklediği yemek odasına gitti.</p>
				<p class="normal">Mektupları okudu. Biri hiç hoş değildi. Mektup, karısının topraklarındaki ormanı satın almak isteyen tüccardan geliyordu. Ormanı satması gerekiyordu; ama karısıyla barışana dek artık bu konudan söz edilemezdi. En kötüsü de bu barışma işine maddi çıkar konusunun karışmış olmasıydı. Maddi çıkar düşünerek hareket ettiği, ormanı satabilmek için karısıyla barışma yolları aradığı düşüncesi ağırına gidiyordu.</p>
				<p class="normal">Stepan Arkadyiç mektupları bitirdikten sonra daireden gelen belgeleri kendine doğru çekti, iki dosyayı hızlı hızlı karıştırdı, büyük bir kurşun kalemle birkaç işaret koydu ve dosyaları bırakıp kahvesini aldı; kahveden sonra henüz mürekkebi kurumamış sabah gazetesini açıp okumaya başladı.</p>
				<p class="normal">Stepan Arkadyiç aşırı olmayan, ancak çoğunluğun desteklediği liberal bir gazete alır ve okurdu. Aslında ne bilim, ne sanat, ne de politika onu ilgilendirmediği halde, bütün bu konularda çoğunluğun ve çoğunluğun gazetesinin izlediği görüşleri katı bir biçimde destekler ve bu görüşleri ancak çoğunluk değiştirdiğinde değiştirirdi ya da daha doğrusu bu görüşleri değiştirmez, bunlar onun kafasında fark etmeden kendiliğinden değişirdi.</p>
				<p class="normal">Stepan Arkadyiç hiçbir eğilimi, görüşü seçmiyordu, tıpkı şapkasının ya da ceketinin modelini seçmeyip ayağına getirilenleri aldığı gibi, bu eğilim ve görüşler de ona kendileri geliyorlardı. Oysa genellikle olgun yaşlarda gelişme gösteren bir düşünce etkinliğinin gerekli olduğu belli bir topluluk içinde yaşayan onun gibi birinin görüş sahibi olması, bir şapkasının olması kadar gerekliydi. Liberal çizgiyi, çevresindeki pek çok kişinin izlediği muhafazakâr çizgiye üstün tutmasının bir nedeni varsa bu, liberal görüşü daha akılcı bulması değil, onun yaşam tarzına liberal görüşün daha yakın olmasıydı. Liberal parti Rusya’daki her şeyin kötü olduğunu söylüyordu ve gerçekten de Stepan Arkadyiç’in borçları çok fazlaydı, eline geçen para kesinlikle yetmiyordu. Liberal parti evliliğin ömrü tükenmiş bir müessese olduğunu ve yeniden yapılandırılması gerektiğini söylüyordu, gerçekten de aile yaşamı Stepan Arkadyiç’i çok mutlu etmiyor, onu yalan söylemek ve yapısına çok ters düşecek bir şekilde rol yapmak zorunda bırakıyordu. Liberal parti dinin, halkın barbar kesimi için sadece bir dizgin olduğunu söylüyor ya da daha doğrusu ima ediyordu. Gerçekten de Stepan Arkadyiç, kısacık bir dua süresini bile bacakları ağrımadan geçiremez ve bu dünyada çok neşeli bir hayat sürerken öte dünyayla ilgili bütün o korkunç ve cafcaflı lafların ne işe yaradığını anlayamazdı. Bununla birlikte şaka yapmayı seven Stepan Arkadyiç, eğer bir insan soyuyla övünecekse, bunu Rürik’e kadar getirip orda kalmaması ve ilk atasının maymun olduğunu yadsımaması gerektiğini söyleyerek aklı başında insanları bile arada bir şaşırtmaktan hoşlanırdı. Dolayısıyla liberal çizgi, Stepan Arkadyiç’in bir alışkanlığı haline gelmişti ve gazetesini, tıpkı yemekten sonra içtiği sigarayı, sigaranın kafasının içinde yarattığı hafif dumanı sevdiği gibi seviyordu. Günümüzde radikalizmin tüm muhafazakâr elementleri yutmakla tehdit ettiğinden, hükümetin çok başlı devrim yılanını bastırmak için önlemler almak zorunda olduğundan söz eden, ama aksine “Bizim düşüncemize göre tehlike, sahte devrim yılanından değil, ilerlemeyi frenleyen gelenekçilik ısrarından kaynaklanmaktadır,” vs. denilen başyazıyı okudu. Maliyeyle ilgili başka bir yazı okudu. Yazıda Bentham ve Mill’in adları geçiyor ve bakanlık hakkında iğneleyici sözler söyleniyordu. Kimden gelirse gelsin, kime yönelik ve hangi konuda olursa olsun her türden iğneleyici sözün anlamını, kendisine özgü bir düşünme çabukluğuyla kavrardı, bu da onu her zaman mutlu ederdi. Ancak Matryona Filimonovna’nın tavsiyelerini ve evde işlerin kötü gittiğini anımsayınca bugün bu mutluluğuna gölge düşmüştü. Kont Beust’in, alınan haberlere göre, Wiesbaden’e geçtiğine, saçların kırlaşması sorununun artık ortadan kalkacağına, bir binek arabası satışına ve genç bir şahsın teklifine ilişkin haberleri de okudu; fakat bu haberler eskiden olduğu gibi dingin ve alaycı bir mutluluk vermiyordu ona.</p>
				<p class="normal">Gazeteyi okuyup, bir fincan daha kahve içip, yağlı ekmeğini bitirdikten sonra kalktı, yeleğine dökülen ekmek kırıntılarını silkeledi ve geniş göğsünü şişirip, sevinçle gülümsedi. Bunun nedeni ruhunda özellikle hoş bir şeyin olması değildi. Bu sevinçli gülümsemeyi yaratan sindirim sisteminin iyi çalışmasıydı.</p>
				<p class="normal">Fakat bu sevinçli gülümseme ona bir anda her şeyi anımsattı ve düşünceye daldı.</p>
				<p class="normal">Kapının arkasından iki çocuk sesi geliyordu (Stepan Arkadyiç, küçük oğlu Grişa’nın ve büyük kızı Tanya’nın seslerini tanıdı). Bir şey taşıyorlardı ve taşıdıkları şeyi ellerinden düşürmüşlerdi.</p>
				<p class="normal">— Tepeye yolcu alınmayacağını söylemiştim, –dedi küçük kız İngilizce olarak.– Hadi topla bakalım şimdi!</p>
				<p class="normal">“Her şey birbirine karıştı, –diye düşündü Stepan Arkadyiç.– Bak işte çocuklar başıboş koşturup duruyorlar.” Ve kapıya yaklaşarak çocuklara seslendi. Tren görevi yapan çekmeceyi ellerinden fırlatıp babalarının yanına geldiler.</p>
				<p class="normal">Babasının gözdesi küçük kız hemen koşup sarıldı. Gülerek, favorilerinden yayılan tanıdık parfüm kokusunu duymaktan mutlu, her zaman yaptığı gibi babasının boynuna asılıp öylece kaldı. Sonunda babasının eğilmekten kıpkırmızı olmuş, tatlı tatlı gülümseyen yüzüne bir öpücük kondurduktan sonra ellerini bırakıp geri koşmak istedi; fakat babası onu yakaladı.</p>
				<p class="normal">Kızının pürüzsüz, güzel boynunu okşayarak:</p>
				<p class="normal">— Annen ne yapıyor? –diye sordu, sonra “Günaydın” diyen oğluna gülümseyerek:</p>
				<p class="normal">— Günaydın, –dedi.</p>
				<p class="normal">Oğlanı daha az sevdiğinin farkında olsa da çocuklarına her zaman eşit davranmaya çalışıyordu; fakat çocuk bunu hissediyordu, bu yüzden babasının soğuk gülümsemesine gülümseyerek karşılık vermedi.</p>
				<p class="normal">— Annem mi? Kalktı, –diye yanıtladı kız.</p>
				<p class="normal">Stepan Arkadyiç iç geçirdi. “Demek yine bütün gece uyumadı,” diye düşündü.</p>
				<p class="normal">— Neşesi yerinde mi peki?</p>
				<p class="normal">Kız, babasıyla annesi arasında bir tartışma olduğunu, annesinin neşeli olamayacağını, babasının bunu bilmesi gerektiğini, bu soruyu bu kadar kolayca sorarken numara yaptığını biliyordu. Ve küçük kızın babası adına yüzü kızardı. Stepan Arkadyiç bunu hemen anladı, o da kıpkırmızı oldu.</p>
				<p class="normal">— Bilmiyorum, –dedi kız.– Ders çalış demedi, Miss Hull’le birlikte büyükanneme gitmemi söyledi.</p>
				<p class="normal">— Hadi git Tanyacığım. Ah evet, dur bir dakika, –dedi ve onu tekrar yakalayıp küçük, sevimli elini okşadı.</p>
				<p class="normal">Şöminenin üstünden, dün koyduğu yerden şekerleme kutusunu alıp, küçük kızın sevdiği içi çikolatalı ve ezmeli şekerlemelerden iki tane seçip verdi.</p>
				<p class="normal">Küçük kız çikolatalıyı göstererek:</p>
				<p class="normal">— Grişa’ya mı? –diye sordu.</p>
				<p class="normal">— Evet, evet, –dedi ve kızın omzunu bir kez daha okşadıktan sonra saçlarının dibinden ve boynundan öpüp bıraktı.</p>
				<p class="normal">— Araba hazır, –dedi Matvey.– Bir de sizi görmek isteyen bir hanım bekliyor, –diye ekledi.</p>
				<p class="normal">— Çok mu oldu geleli? –diye sordu Stepan Arkadyiç.</p>
				<p class="normal">— Yarım saatçik.</p>
				<p class="normal">— Sana kaç kez söyledim hemen haber ver diye!</p>
				<p class="normal">Matvey, kızılması olanaksız, senli benli bir ses tonuyla:</p>
				<p class="normal">— Hiç olmazsa kahvaltınızı bitirin istedim, –dedi.</p>
				<p class="normal">— Hadi, çabuk söyle de gelsin, –dedi Oblonskiy, sıkıntıdan suratını buruşturarak.</p>
				<p class="normal">Kurmay Yüzbaşı Kalinin’in karısı olan hanım, yerine getirilmesi olanaksız, saçma sapan bir şey istiyordu; fakat Stepan Arkadyiç alışkanlığı üzere kadını oturttu, sözünü kesmeden, dikkatle dinledi ve kime, nasıl başvurması gerektiği konusunda ayrıntılı bir tavsiyede bulundu, hatta kadına yardımcı olabilecek kişiye, iri harfli, yayvan, güzel ve düzgün yazısıyla bir not bile yazdı. Stepan Arkadyiç yüzbaşının karısını gönderdikten sonra şapkasını aldı ve bir şey unutup unutmadığını düşünerek durdu. Unutmak istediği tek şeyden, karısından başka hiçbir şeyi unutmadığını anladı.</p>
				<p class="normal">“Ah evet!” Başını öne eğdi ve güzel yüzü sıkıntılı bir ifade aldı. “Gitmeli mi, gitmemeli mi?” dedi içinden. İç sesi gitmesine gerek olmadığını, bunun ikiyüzlülükten başka bir şey olmayacağını, ilişkilerini düzeltmenin, onarmanın olanaksız olduğunu, çünkü karısını tekrar çekici, aşk duyguları uyandıracak bir kadın yapmanın ya da kendisini artık âşık olamayacak kadar yaşlı bir adam haline getirmenin olanaksız olduğunu söylüyordu. Artık ikiyüzlülük ve yalandan başka bir şey çıkamazdı ortaya; ikiyüzlülük ve yalan ise onun tabiatına aykırıydı.</p>
				<p class="normal">“Ancak bir gün gerekecek; bu böyle kalamaz ya,” dedi, kendisine cesaret vermeye çalışarak. Göğsünü şişirdi, bir sigara çıkarıp yaktı, iki nefes çektikten sonra deniz kabuğundan küllüğe bıraktı, hızlı adımlarla karanlık salondan geçip öbür kapıyı, karısının yatak odasının kapısını açtı.</p>
				<h2 class="h2baslik" id="calibre_toc_12">IV</h2>
				<p class="kapakmetin"> </p>
				<p class="normal">Darya Aleksandrovna üstünde bol bir bluz, bir zamanlar gür ve güzel olan ama artık seyrelmiş saçlarını örerek firketeyle ensesinde toplamış, avurtları çökmüş, yüzünün zayıflığı nedeniyle iyice ortaya çıkmış gözleri iri ve ürkek, bir şeyler ayırdığı açık şifoniyerin önünde, odaya dağılmış eşyaların ortasında dikiliyordu. Kocasının ayak seslerini duyunca kapıya bakarak ve yüzüne sert, nefret dolu bir ifade vermeye çalışarak durdu. Kocasından ve aralarında geçecek görüşmeden çekindiğini hissediyordu. Biraz önce üç gündür on kez yapmayı denediği şeyi yapmaya, yani annesinin evine götürmek için çocukların ve kendisinin eşyalarını ayırmaya çalışıyordu. Ve bir kez daha bunu yapıp yapmamaya karar verememişti; fakat şimdi de önceki seferlerdeki gibi, bunun böyle kalamayacağını, onu cezalandıracak, rezil edecek, kendisine yaşattığı acının küçücük bir kısmını olsun yaşatarak ondan öç alacak bir şey yapması gerektiğini söyledi kendi kendine. Kocasının yanından ayrılacağını söyleyip duruyordu, ama bunun olanaksız olduğunu hissediyordu; olanaksızdı, çünkü onu kocası olarak görme ve sevme huyundan vazgeçemiyordu. Ayrıca burada, kendi evinde beş çocuğuna zar zor bakabilirken, beşini birden alıp gittiği yerde çocukların durumunun daha da kötü olacağını hissediyordu. Son üç günde bozuk et suyu yedirdikleri için en küçük oğlan hastalanmış, diğerleri ise dün neredeyse ağızlarına bir şey koymamışlardı. Gitmenin olanaksız olduğunu hissediyordu; ama kendini kandırarak yine de eşyaları ayırıyor ve gidecekmiş gibi davranıyordu.</p>
				<p class="normal">Kocasını görünce sanki bir şey arıyormuş gibi ellerini şifoniyerin çekmecesine soktu ve ancak tam yanına gelince yüzüne baktı. Fakat sert ve kararlı bir ifade vermek istediği yüzü şaşkınlık ve acı ifadesi taşıyordu.</p>
				<p class="normal">— Dolli! –dedi Stepan Arkadyiç, hafif ve ürkek bir sesle. Başını omuzlarının arasına çekmişti, kendisine zavallı, uysal bir görünüş vermek istiyordu, ama yine de sağlık ve dirilik pırıltıları saçıyordu.</p>
				<p class="normal">Darya Aleksandrovna, kocasının dirilik ve sağlık pırıltıları saçan bedenine tepeden tırnağa hızlı bir bakış attı. “Evet, gayet mutlu ve halinden memnun!” diye düşündü. “Ya ben?.. Herkesin onu bu kadar çok sevmesine ve övmesine neden olan bu iğrenç iyilik; onun bu iyiliğinden nefret ediyorum.” Dudakları büzüldü, solgun ve sinirli yüzünün sağ yanağındaki kaslar titremeye başladı.</p>
				<p class="normal">— Ne istemiştiniz? –dedi kendisine ait olmayan, hızlı, göğüsten gelen bir sesle.</p>
				<p class="normal">— Dolli! –diye yineledi Stepan Arkadyiç, titreyen sesiyle.– Anna geliyor bugün.</p>
				<p class="normal">— Bundan bana ne? Onu kabul edemem! –diye bağırdı Darya Aleksandrovna.</p>
				<p class="normal">— Ama Dolli...</p>
				<p class="normal">Darya Aleksandrovna kocasının yüzüne bakmadan:</p>
				<p class="normal">— Gidin, gidin, gidin! –diye haykırdı fiziksel bir acı duyar gibi.</p>
				<p class="normal">Stepan Arkadyiç karısını aklından geçirdiğinde içi rahat olabilmiş, Matvey’in ifadesiyle her şeyin düzeleceğini umabilmiş, rahat rahat gazetesini okuyabilmiş, kahvesini içebilmişti; fakat onun acı içindeki yüzünü gördüğünde, bu kadere boyun eğmiş, umutsuz sesi duyduğunda soluğu kesilmiş, boğazına bir şey gelip dayanmış ve gözlerinde yaşlar parlamaya başlamıştı.</p>
				<p class="normal">— Aman Tanrım, ne yaptım ben! Dolli! Tanrı aşkına!.. Aslında... –devam edemiyordu, boğazında bir hıçkırık düğümlenmişti.</p>
				<p class="normal">Darya Aleksandrovna şifoniyeri küt diye kapatıp kocasının yüzüne baktı.</p>
				<p class="normal">— Dolli, ne söyleyebilirim?.. Bir tek şey: Bağışla, bağışla beni... Bir düşün, dokuz yıllık bir hayat birkaç dakikacığı bağışlatamaz mı?</p>
				<p class="normal">Dolli bakışlarını yere çevirmiş, onun ne söyleyeceğini bekleyerek, sanki kendisini inandıracak bir şey söylemesi için yalvararak dinliyordu.</p>
				<p class="normal">— Birkaç dakikalık heves... –dedi ve devam etmek istedi, ama tam bunları söylerken dudakları acı çekiyormuş gibi yine büzüldü, sağ yanağındaki kas tekrar titremeye başladı.</p>
				<p class="normal">— Gidin, gidin buradan! –diye bağırdı daha da tiz bir sesle. – Bana heveslerinizden, iğrençliklerinizden de söz etmeyin!</p>
				<p class="normal">Darya Aleksandrovna çıkıp gitmek istedi, ama sendeledi, dayanmak için sandalyenin arkalığına tutundu. Yüzü genişledi, dudakları şişti, gözleri yaşlarla doldu.</p>
				<p class="normal">— Dolli! –dedi Stepan Arkadyiç hıçkırarak.– Tanrı aşkına, çocukları düşün, onların suçu yok. Suçlu benim, beni cezalandır, suçumun bedelini bana ödet. Elimden geleni yapmaya hazırım! Suçluyum, ne kadar suçlu olduğumu ifade edecek sözcük bulamıyorum! Ama beni affet Dolli!</p>
				<p class="normal">Darya Aleksandrovna oturdu. Stepan Arkadyiç karısının ağır ve derin soluk alışlarını duyuyor, anlatılamaz bir şekilde acıyordu ona. Kadın birkaç kez konuşmak istedi, ancak yapamadı. Stepan Arkadyiç bekliyordu.</p>
				<p class="normal">— Sen çocukları, onlarla oyun oynamak istediğinde hatırlıyorsun, benimse hep aklımdalar ve şu anda perişan bir durumda olduklarını biliyorum, –dedi Darya Aleksandrovna. Son üç gündür kim bilir kaç kez içinden geçirdiği tümcelerden birini söylemişti.</p>
				<p class="normal">Kocasına “sen” diye hitap etmişti. Stepan Arkadyiç ona minnetle baktı ve elini tutmak için davrandı, ama Darya Aleksandrovna iğreniyormuş gibi geri çekildi.</p>
				<p class="normal">— Çocuklar hep aklımda. İşte bu yüzden onları kurtarmak için her şeyi yaparım; ama onları nasıl kurtaracağımı ben de bilmiyorum: Babalarının yanından alıp götürsem mi, yoksa ahlaksız babalarıyla, evet ahlaksız babalarıyla mı bıraksam?.. Söyleyin, olup bitenlerden sonra bir arada yaşayabilir miyiz? Mümkün mü? Söyleyin, mümkün mü böyle bir şey? –diye tekrarladı Darya Aleksandrovna sesini yükselterek.– Kocam, çocuklarımın babası, kendi çocuklarının mürebbiyesiyle aşk ilişkisine girdikten sonra...</p>
				<p class="normal">Stepan Arkadyiç ne diyeceğini bilemeden, başını gittikçe daha aşağı eğerek acıklı bir sesle:</p>
				<p class="normal">— Söyle ne yapmalıyım, söyle? –dedi.</p>
				<p class="normal">Darya Aleksandrovna gitgide daha çok sinirlenerek:</p>
				<p class="normal">— Benim gözümde adi ve iğrenç bir insansınız! –diye bağırdı. – Gözyaşlarınız sudan başka bir şey değil! Siz beni hiçbir zaman sevmediniz; sizde ne yürek, ne de mertlik var! Siz benim için pis, iğrenç, yabancı, evet tamamen yabancı bir insansınız! –Kendisine korkunç gelen bu yabancı sözcüğünü acıyla ve öfkeyle söylemişti.</p>
				<p class="normal">Stepan Arkadyiç karısına baktı. Karısının yüzüne yansıyan öfke onu hem korkutmuş, hem de şaşırtmıştı. Karısına duyduğu merhametin onu sinirlendirmesine bir anlam veremiyordu. Darya Aleksandrovna, Stepan Arkadyiç’in kendisine karşı aşk değil, merhamet duyduğunu görüyordu. “Hayır, benden nefret ediyor. Bağışlamayacak,” diye düşünen Stepan Arkadyiç:</p>
				<p class="normal">— Korkunç bir şey! Korkunç! –dedi.</p>
				<p class="normal">Bu arada öbür odada bir çocuk ağlıyordu, galiba düş-<br class="calibre1"/>müştü; Darya Aleksandrovna kulak kabarttı, yüzü bir anda yumuşadı.</p>
				<p class="normal">Sanki nerede olduğunun ve ne yaptığının farkında olmadan birkaç saniyeliğine aklı başına gelmiş, hızla ayağa kalkıp kapıya yönelmişti.</p>
				<p class="normal">Çocuk ağladığında karısının yüzünde meydana gelen değişikliği fark eden Stepan Arkadyiç, “Sevdiği çocuk benim çocuğum aslında, benim çocuğum; benden nasıl nefret edebilir ki?” diye geçirdi aklından.</p>
				<p class="normal">— Bir şey daha diyeceğim Dolli, –dedi karısının peşinden giderek.</p>
				<p class="normal">— Arkamdan gelecek olursanız hizmetçileri, çocukları çağırırım! Sizin bir alçak olduğunuzu varsın herkes bilsin! Ben bugün gidiyorum, siz de burada sevgilinizle yaşarsınız artık!</p>
				<p class="normal">Sonra kapıyı çarpıp çıktı.</p>
				<p class="normal">Stepan Arkadyiç derin bir soluk aldı, yüzünü sıvazlayıp sessiz adımlarla odadan çıktı. “Matvey, her şey düzelir, diyor; ama nasıl? Ben en ufak bir olanak bile görmüyorum. Ah, ne korkunç!” Karısının haykırışını, “alçak” ve “sevgili” sözcüklerini anımsayarak kendi kendine “Nasıl da adice bağırıyordu. Kızlar da duymuşlardır belki! Çok adiceydi, çok.” Stepan Arkadyiç birkaç saniye tek başına dikildi, gözlerini sildi, iç geçirdi ve göğsünü şişirip odadan çıktı.</p>
				<p class="normal">Cuma günüydü ve Alman saatçi yemek odasındaki saati kuruyordu. Stepan Arkadyiç, bu kel kafalı, derli toplu saatçiyle ilgili olarak yaptığı “Alman’ın kendisi de hayatı boyunca saatleri kurmak için kurulmuş,” şeklindeki esprisini anımsadı ve gülümsedi. Stepan Arkadyiç iyi esprileri severdi. “Bakarsın işler de düzelir! Güzel bir sözcük: Düzelir. Bunu tekrarlamalı,” diye düşündü.</p>
				<p class="normal">— Matvey! –diye seslendi. Matvey gelince,– Anna Arkadyevna için Marya’yla birlikte oturma odasını hazırlayın, –dedi.</p>
				<p class="normal">— Başüstüne efendim.</p>
				<p class="normal">Stepan Arkadyiç paltosunu giydi ve kapının önüne çıktı.</p>
				<p class="normal">Onu uğurlayan Matvey:</p>
				<p class="normal">— Yemeği evde yemeyecek misiniz? –diye sordu.</p>
				<p class="normal">— Belli olmaz. Masraflar için şunu al, –dedi cüzdanından bir on ruble çıkararak.– Yeter mi?</p>
				<p class="normal">Matvey arabanın kapısını hızla kapatıp bir adım gerileyerek:</p>
				<p class="normal">— Yetse de yetmese de idare edeceğiz, –dedi.</p>
				<p class="normal">Bu arada Darya Aleksandrovna çocuğu susturmuş, arabanın sesinden kocasının gittiğini anlayınca yatak odasına geri dönmüştü. Dışarı çıkar çıkmaz etrafını saran ev işlerinden tek kaçış yeri burasıydı. Şimdi de, çocuk odasına geçtiği çok kısa süre içinde İngiliz mürebbiyeyle Matryona Filimonovna, geciktirilemeyecek ve sadece onun yanıt verebileceği, gezmeye giderken çocuklara ne giydirelim, süt içirelim mi, başka bir aşçı bulmak için adam salalım mı gibi birkaç soru soracak kadar zaman bulmuşlardı.</p>
				<p class="normal">— Ah, bırakın, bırakın beni! –dedi ve yatak odasına dönüp, kemikleri fırlamış zayıf parmaklarından düşen yüzükleri sıkıştırarak, kocasıyla konuşurken oturduğu yere tekrar oturdu ve aralarında geçen konuşmayı belleğinde sıraya koymaya çalıştı. “Gitti! Fakat o kadınla arasındaki meseleyi nasıl bitirdi? –diye düşündü.– Onu görüyor mu acaba? Neden sormadım? Hayır, hayır, bir arada olamayız. Aynı evde kalsak bile birbirimize yabancı olacağız. Sonsuza dek yabancı olacağız!” –diye kendisine korkunç gelen bu sözcüğü özel bir anlam vererek bir kez daha yineledi. “Oysa ne kadar çok seviyordum, Tanrım, onu ne çok seviyordum!.. Ne kadar çok seviyordum! Şimdi sevmiyor muyum peki? Eskisinden daha fazla sevmiyor muyum onu? Korkunç, asıl önemli olan...” –diye başladı, ama düşüncesini sonlandıramadı, çünkü Matryona Filimonovna kapıdan başını uzatmıştı.</p>
				<p class="normal">— Hiç değilse emir verin de kardeşime adam göndersinler, gelip yine yemek yapsın; yoksa çocuklar dünkü gibi saat altıya kadar aç kalacak,–dedi Matryona Filimonovna.</p>
				<p class="normal">— Tamam, şimdi gidip söylerim. Taze süt almaya adam gönderdiniz mi?</p>
				<p class="normal">Böylece Darya Aleksandrovna günlük işlere gömüldü ve üzüntüsünü bir süreliğine bu işlerin içinde boğdu.</p>
				<p class="kapakmetin"> </p>
				<h2 class="h2baslik" id="calibre_toc_13">V</h2>
				<p class="kapakmetin"> </p>
				<p class="normal">Stepan Arkadyiç yetenekleri sayesinde okulda iyi okumuştu, ama tembel ve yaramazdı, bu yüzden de sonunculardan biri olarak mezun oldu. Fakat zevk ve eğlence düşkünü, uçarı hayatına, sahip olduğu küçük unvanlara ve genç yaşına karşın Moskova’daki devlet dairelerinden birinde maaşı yüksek, saygın bir başkanlık görevinde bulunuyordu. Bu görevi kız kardeşi Anna’nın kocası, Aleksey Aleksandroviç Karenin vasıtasıyla elde etmişti. Aleksey Aleksandroviç, onun çalıştığı dairenin bağlı olduğu bakanlıkta en önemli mevkilerden birinde bulunuyordu. Ama Karenin, kayınbiraderini bu göreve tayin ettirmemiş olsa bile, Stiva Oblonskiy, başka yüzlerce kişi, erkek ve kız kardeşler, akrabalar, kuzenler, dayılar, teyzeler aracılığıyla bu görevi veya karısının yeterince malı mülkü olmasına rağmen işleri bozuk olduğu için kendisine gerekli olan altı bin ruble maaşı alabileceği benzer başka bir işi yine de elde edebilirdi.</p>
				<p class="normal">Moskova ve Petersburg’un yarısı Stepan Arkadyiç’in akrabası ve ahbabıydı. Bu çevrede zaten güçlü olan ve sonradan güçlenen insanlarının yaşadığı bir ortamda doğmuştu. Devlete hizmet eden insanların, kıdemlilerin üçte biri babasının ahbaplarıydı ve bu insanlar onu ta küçüklüğünden tanırdı; diğer üçte biri, onunla “senli benliydi”, geri kalan üçte bir ise yakın tanışlarıydı; dolayısıyla mevki, kira, imtiyaz sözleşmesi ve benzeri dünya nimetlerini dağıtanların hepsi ahbabıydı ve kendi adamlarını atlayıp geçmeleri mümkün değildi; sonuç olarak elverişli bir mevki elde etmek için Oblonskiy’in özel bir çaba harcamasına gerek olmamıştı. Tek gerekli olan ricaları geri çevirmemek, başkalarını kıskanmamak, tartışmamak, darılmamaktı. Bunlar da onun kendisine özgü iyiliği nedeniyle hiçbir zaman yapmadığı şeylerdi. Gereksindiği kadar maaşı alabileceği bir görev elde edemeyeceğini söylemiş olsalardı gülerdi buna, ayrıca aşırı bir şey istemiyordu ki; sadece akranlarının aldıklarını talep ediyordu, aynı türden bir görevi başka birinden daha kötü yapması olanaksızdı.</p>
				<p class="normal">Stepan Arkadyiç’i tanıyanlar, onu sadece neşesi, iyi huyu, kuşku götürmez dürüstlüğü nedeniyle sevmiyorlardı; güzel, pırıl pırıl dış görünüşünde, parlak gözlerinde, kara kaşlarında ve saçlarında, yüzünün beyazlığında, yanağının kırmızısında, karşısına çıkan insanlar üzerinde dostça ve neşeli etki bırakan bir şey vardı. “Vay! Stiva! Oblonskiy! İşte o!” –onunla karşılaşanların sevinçli bir gülümsemeyle söyledikleri söz bu olurdu hemen her zaman. Oblonskiy’le konuştuktan sonra sevinilecek özel bir şey olmadığı anlaşılmış olsa bile ertesi gün, daha ertesi gün insanlar onunla karşılaştıklarında yine aynı şekilde neşelenirdi.</p>
				<p class="normal">Üç yıldır Moskova’daki dairelerden birinde başkanlık görevinde bulunan Stepan Arkadyiç, iş arkadaşlarının, memurlarının, müdürlerin ve onunla işi olan herkesin sevgisi dışında saygısını da kazanmıştı. Stepan Arkadyiç’e görevinde herkesin saygısını kazandıran en önemli özelliklerinin ilki, kendi kusurlarının farkında olduğu için insanlara gösterdiği aşırı hoşgörü; ikincisi, gazetelerden okuduğu değil, içinde, kanında olan, hangi konumda ve unvanda olursa olsun bütün insanlara karşı son derece eşit ve aynı davranmasını sağlayan tartışılmaz liberalliği, üçüncüsü ve en önemlisi, çalıştığı, ama hiçbir zaman kendini kaptırmadığı için de hata yapmadığı işine karşı son derece kayıtsız olmasıydı.</p>
				<p class="normal">Çalıştığı yere geldikten sonra saygılı bir kapıcının elinden çantasını alarak eşlik ettiği Stepan Arkadyiç, küçük çalışma odasına geçti, resmi ceketini giyip salona girdi. Yazıcı ve memurların hepsi gülümseyerek ve saygılı bir şekilde eğilerek ayağa kalktı. Stepan Arkadyiç her zamanki gibi süratle yerine geçti, üyelerin ellerini sıkarak oturdu. Nezaketin gerektirdiği kadar şakalaştı ve konuştu. İşlerin tatlı tatlı yürütülmesi için gerekli olan serbestlik, basitlik ve resmiyet sınırını hiç kimse Stepan Arkadyiç’ten daha doğru belirleyemezdi. Stepan Arkadyiç’in dairesindeki herkes gibi güler yüzlü ve saygılı bir şekilde kâğıtları getiren sekreter, Stepan Arkadyiç’in daireye getirdiği teklifsiz ve rahat bir ses tonuyla:</p>
				<p class="normal">— Penza il yönetiminden bilgileri almış bulunuyoruz. Bakmak isterseniz... –dedi.</p>
				<p class="normal">Stepan Arkadyiç parmağını kâğıdın üstüne koyarak:</p>
				<p class="normal">— Sonunda aldık mı? Pekâlâ beyler... –dedi ve böylece oturum başladı.</p>
				<p class="normal">Raporu dinlerken başını ciddi bir edayla eğmiş, “Başkanlarının yarım saat önce kabahat işlemiş küçük bir çocuk durumunda olduğunu bir bilseler!” diye düşünüyordu. Rapor okunurken gözlerinin içi gülüyordu. İşler saat ikiye kadar aralıksız sürmek zorundaydı, ikide ise yemek arası veriliyordu.</p>
				<p class="normal">Toplantı salonunun büyük cam kapısı ansızın açılıp, içeri biri girdiğinde henüz saat iki olmamıştı. Kendilerine eğlence çıktığı için sevinen üyelerin hepsi portrenin altından ve üzerinde Büyük Petro’nun fermanlarının yazılı olduğu üçgen prizmanın arkasından kapıya baktı; ancak kapının önünde duran bekçi içeri giren adamı hemen dışarı çıkartıp, cam kapıyı arkasından kapattı.</p>
				<p class="normal">Dosya okunup bittiğinde Stepan Arkadyiç ayağa kalktı, gerindi, zamanın liberal ruhunun hakkını vererek daha salondayken bir sigara çıkarttı ve çalışma odasına gitti. İki arkadaşı, kıdemli memur Nikitin ve saray görevlisi Grineviç de onunla birlikte çıktılar.</p>
				<p class="normal">— Yemekten sonra bitiririz, –dedi Stepan Arkadyiç.</p>
				<p class="normal">— Daha neleri bitiririz! –dedi Nikitin.</p>
				<p class="normal">— Şu Fomin düzenbazın biri olmalı, –dedi Grineviç, inceledikleri dosyada adı geçen kişilerden biri hakkında.</p>
				<p class="normal">Stepan Arkadyiç, Grineviç’in sözleri üzerine erken hüküm vermenin yakışıksız olacağını hissettirerek yüzünü ekşitti, ama Grineviç’e karşılık vermedi.</p>
				<p class="normal">— İçeri giren kimdi? –diye sordu bekçiye.</p>
				<p class="normal">— Ben arkamı döner dönmez birisi izin falan almadan içeri girdi ekselansları. Sizi soruyorlardı. Ben de üyeler ne zaman çıkarsa o zaman dedim...</p>
				<p class="normal">— Nerede kendisi?</p>
				<p class="normal">— Galiba hole çıktı, orada dolaşıyordu. İşte şu, –dedi bekçi, koyun postundan şapkasını başından çıkarmaksızın taş merdivenin aşınmış basamaklarından hızlı ve hafif adımlarla koşarak yukarı çıkan kıvırcık sakallı, geniş omuzlu, güçlü kuvvetli adamı göstererek. Elinde çantasıyla aşağı inen zayıf bir memur durdu, koşan adamın ayaklarına ayıplarcasına baktı ve sonra soru soran bakışlarını Oblonskiy’e çevirdi.</p>
				<p class="normal">Stepan Arkadyiç, merdivenin üst başında duruyordu. Resmi ceketinin sırmalı yakasından iyilikle ışıldayan yüzü, koşarak gelen adamın kim olduğunu anladığında daha da çok ışıldadı.</p>
				<p class="normal">Stepan Arkadyiç, yüzünde dostça, ama aynı zamanda alaycı bir gülümsemeyle yanına yaklaşan Levin’e bakarak:</p>
				<p class="normal">— Gözlerime inanamıyorum! Levin, sonunda geldin demek! İğrenmeden nasıl gelip de beni bu batakhanede buldun? –dedi Stepan Arkadyiç ve elini sıkmakla yetinmeyerek arkadaşını öptü.– Çok oldu mu geleli?</p>
				<p class="normal">— Yeni geldim. Seni görmeyi çok istiyordum, –diye yanıtladı Levin mahcup bir halde. Bu arada sinirli ve huzursuz bir şekilde çevresine bakınıyordu.</p>
				<p class="normal">Arkadaşının onurlu ve öfkeli sıkılganlığını bilen Stepan Arkadyiç:</p>
				<p class="normal">— Hadi gel, çalışma odama gidelim, –dedi ve arkadaşının elinden tutup, tehlikelerin arasından geçiriyormuş gibi peşi sıra sürükleyerek götürdü.</p>
				<p class="normal">Stepan Arkadyiç neredeyse bütün tanıdıklarıyla, altmışlık ihtiyarlarla, yirmilik delikanlılarla, aktörlerle, bakanlarla, tüccarlarla, yaver generallerle “senli benliydi”. Öyle ki, onunla “senli benli” olanların pek çoğu toplumsal merdivenin iki uç noktasında bulunuyorlardı. Bu insanlar Oblonskiy vasıtasıyla bir ortak noktaları olduğunu öğrenseler çok şaşırırlardı. Şampanya içtiği herkesle “senli benliydi”, ama her önüne gelenle şampanya içtiği için şaka yollu yüz karası “senlerim” diye adlandırdığı çoğu arkadaşıyla astlarının önünde karşılaştığı zaman, bu izlenimin astları açısından yaratacağı tatsız durumu kendine özgü nazik davranışıyla azaltmayı çok iyi becerirdi. Levin, onun yüz karası “senlerinden” değildi, ama Oblonskiy, Levin’in, memurlarının önünde onunla yakınlığını göstermek istemeyebileceği düşüncesine kapıldığını kendine özgü inceliğiyle hissetmişti, bu yüzden de onu çalışma odasına götürmek için acele etmişti.</p>
				<p class="normal">Levin, Oblonskiy’le hemen hemen aynı yaşlardaydı ve “senli benlilikleri” bir kadeh şampanyadan kaynaklanmıyordu. Levin, onun ilk geçlik yıllarından arkadaşı ve dostuydu. İlk gençlikte bir araya gelmiş arkadaşlar birbirlerini nasıl severse, onlar da kişiliklerinin ve zevklerinin farklı olmasına karşın birbirlerini öyle severdi. Farklı çalışma alanlarını seçmiş insanlar arasında sık sık olduğu gibi, onların da her biri, diğerinin çalışmasını üzerinde uzun uzun düşünerek zihninde haklı görse bile, içinde, ruhunda bu çalışmayı küçümsüyordu. Kendi sürdürdüğü yaşam her birine göre tek gerçek yaşam, arkadaşınınki ise sadece bir hayal, bir görüntüydü. Oblonskiy, Levin’i gördüğünde hafiften alaycı gülümsemesini tutamazdı. Kim bilir kaçıncı defadır köyden Moskova’ya gelen Levin’i görüyordu. Levin köyde bir şeyler yapıyordu, ama Stepan Arkadyiç bunun tam olarak ne olduğunu hiçbir zaman anlayamamıştı, zaten ilgilenmiyordu da. Levin Moskova’ya her zaman heyecanlı, telaşlı, biraz da sıkıntılı gelirdi. Bu sıkıntılı hali ve olaylara son derece yeni ve beklenmedik bir bakış açısına sahip olması nedeniyle de sinirli olurdu. Stepan Arkadyiç bu durumla alay ederdi, ama severdi de aynı zamanda. Levin de aynı şekilde arkadaşının kentli yaşam tarzını, önemsiz saydığı memuriyetini içinden küçümser, alay ederdi. Fakat arada bir fark vardı: Oblonskiy herkesin yaptığını yaparak kendinden emin ve sakin sakin alay ediyor, Levin ise kendine güvenmeyen ve zaman zaman da hırçın bir davranış içine giriyordu.</p>
				<p class="normal">Stepan Arkadyiç çalışma odasına girip, tehlikelerin burada sona erdiğini göstermek istercesine Levin’in elini bıraktıktan sonra:</p>
				<p class="normal">— Ne zamandır bekliyorduk, –dedi.– Seni gördüğüme çok, hem de pek çok sevindim, –diye devam etti.– E, ne var ne yok? Nasılsın? Ne zaman geldin?</p>
  <p class="normal">Levin, Oblonskiy’in iki arkadaşının kendisine tanıdık gelmeyen yüzlerine, özellikle de zarif ve şık Grineviç’in uzun, beyaz parmaklarına, uçları bükülmüş uzun, sarı tırnaklarına ve gömleğinin kocaman, parlak kol düğmelerine bakıyor ve susuyordu. Grineviç’in elleri galiba bütün dikkatini dağıtmış, rahat düşünmesine izin vermiyordu. Oblonskiy bunu hemen fark ederek gülümsedi.</p>
				<p class="normal">— Ah evet, izninizle tanıştırayım sizi, –dedi.– Arkadaşlarım Filipp İvanıç Nikitin, Mihail Stanislaviç Grineviç. –Sonra Levin’e dönerek,– Yeni yerel yönetim üyesi, beş pudluk <sup class="calibre4"><a href="1_split_020.html#footnote-100-3" id="footnote-100-3-backlink" name="footnote-100-3-backlink">[3]</a></sup> ağırlığı tek eliyle kaldıran jimnastikçi, hayvan yetiştiricisi, avcı ve benim dostum Konstantin Dmitriç Levin, Sergey İvanıç Koznışev’in kardeşi.</p>
				<p class="normal">— Çok memnun oldum, –dedi ihtiyar adam.</p>
				<p class="normal">Grineviç, uzun tırnaklı ince elini uzatarak:</p>
				<p class="normal">— Kardeşiniz Sergey İvanıç’ı tanımak onuruna sahibim, –dedi.</p>
				<p class="normal">Levin kaşlarını çattı, soğuk bir şekilde tokalaştı ve hemen Oblonskiy’e döndü. Tüm Rusya’nın tanıdığı bir yazar olan ana bir kardeşine büyük saygısı olmasına karşın, kendisine Konstantin Levin olarak değil de ünlü Koznışev’in kardeşi olarak hitap edilmesine katlanamıyordu.</p>
				<p class="normal">— Hayır, artık yerel yönetim üyesi değilim. Herkesle aram açıldı, artık toplantılara gitmiyorum, –dedi Oblonskiy’e.</p>
  <p class="normal">— Ne çabuk! –dedi Oblonskiy gülümseyerek.– İyi ama neden?</p>
				<p class="normal">— Uzun hikâye. Bir gün anlatırım, –dedi Levin, ama hemen anlatmaya başladı.– Kısacası, hiçbir yerel yönetim faaliyetinin olmadığına ve olamayacağına inandım, –diye konuşmaya başladı sanki az önce birisi canını sıkmış gibi,– bir yandan meclistekiler oyuncaklarla oynuyor, oysa ben oyuncaklarla oyalanacak kadar genç de değilim, yaşlı da; öte (bir an duraksamıştı) yandan da bu, taşra coterie’si<sup class="calibre4"><a href="1_split_021.html#footnote-100-4" id="footnote-100-4-backlink" name="footnote-100-4-backlink">[4]</a></sup> için para kazanma aracı oluyor. Önceden vesayet kuruluşları, mahkemeler vardı, şimdi ise yerel yönetim var, para rüşvet olarak değil, haksız elde edilmiş maaş olarak kazanılıyor, –dedi heyecanla, sanki oradakilerden biri düşüncesini çürütmeye çalışıyormuş gibi.</p>
				<p class="normal">— Vay canına! Görüyorum ki, yeni bir evredesin yine, muhafazakâr olmuşsun, –dedi Stepan Arkadyiç.– Neyse bunları sonra konuşuruz.</p>
				<p class="normal">— Evet, sonra konuşuruz. Ama benim seni görmem gerekiyordu, –dedi Levin, Grineviç’in eline nefretle bakarak.</p>
				<p class="normal">Stepan Arkadyiç belli belirsiz gülümsedi.</p>
				<p class="normal">Levin’in bir Fransız terzinin elinden çıktığı belli olan yeni elbisesine alıcı gözüyle bakarak:</p>
				<p class="normal">— Bir daha asla Avrupa malı elbise giymeyeceğini söylememiş miydin? –dedi.– Demek öyle! Bakıyorum da yeni bir evreye geçmişsin.</p>
				<p class="normal">Levin birden kıpkırmızı oldu, ama öyle yetişkin insanların kızardıkları gibi, kendisi de fark etmeyecek kadar hafifçe değil, utangaçlıkları yüzünden gülünç bir duruma düştüklerini hisseden ve bu nedenle daha da çok, neredeyse gözlerinden yaş boşanacak kadar utanan ve kızaran küçük çocuklar gibi. Böylesine çocuksu bir haldeki bu zeki ve erkekçe surata bakmak o kadar garip bir şeydi ki, Oblonskiy ona bakmaktan vazgeçti.</p>
				<p class="normal">— Peki nerede görüşeceğiz? Seninle konuşmak bilsen ne kadar gerekli benim için, –dedi Levin.</p>
				<p class="normal">Oblonskiy düşünceye dalmış gibiydi.</p>
				<p class="normal">— Şöyle yapalım: Gurin’e kahvaltıya gidelim, orada konuşalım. Saat üçe dek boşum.</p>
				<p class="normal">Levin bir an düşündükten sonra:</p>
				<p class="normal">— Olmaz, bir yere daha gitmem gerekiyor, –diye karşılık verdi.</p>
				<p class="normal">— Tamam, öğle yemeğini beraber yiyelim o zaman.</p>
				<p class="normal">— Öğle yemeği mi? Aslında benim konuşacağım önemli bir şey yok, iki kelime konuşmam, daha doğrusu bir soru sormam lazım, sonra da konuşuruz.</p>
				<p class="normal">— Öyleyse o iki kelimeyi şimdi söyle, öğle yemeğinde de sohbet ederiz.</p>
				<p class="normal">— İki kelime işte, –dedi Levin,– ama önemli bir şey değil.</p>
				<p class="normal">Yüzü utangaçlığını bastırma çabasından kaynaklanan öfkeli bir ifade almıştı bir anda.</p>
				<p class="normal">— Şçerbatskiyler ne yapıyor? Her şey eskisi gibi mi? –dedi Levin.</p>
				<p class="normal">Levin’in, baldızı Kiti’ye âşık olduğunu uzun zamandır bilen Stepan Arkadyiç belli belirsiz gülümsedi ve gözleri neşeyle parladı.</p>
				<p class="normal">— Sen iki kelime söyledin, ama ben iki kelimeyle yanıt veremem, çünkü... Bir dakika izin ver...</p>
				<p class="normal">Sekreter, laubali bir saygı ve bütün sekreterlerde ortak bir özellik olan, işle ilgili konularda müdüründen daha üstün olduğunun bilinciyle içeri girdi, elinde kâğıtlarla Oblonskiy’in yanına gelip, soru sorma bahanesiyle ortaya çıkan bir sorunu açıklamaya koyuldu. Stepan Arkadyiç sonuna kadar dinlemeden elini sevgiyle sekreterin koluna koydu.</p>
				<p class="normal">— Hayır, size söylediğim gibi yapın, –dedi.– Sözlerindeki çıkışmayı gülümsemesiyle yumuşatarak ve konuyu ne şekilde anladığını kısaca açıklayarak şöyle devam etti.– Böyle yapın lütfen, Zahar Nikitiç.</p>
				<p class="normal">Sekreter mahcup bir halde dışarı çıktı. Levin, Stepan Arkadyiç sekreterle konuşurken utangaçlığını tamamen üzerinden atarak dirseklerini bir sandalyeye dayamış, ayakta duruyordu ve yüzünde alaycı bir merak vardı.</p>
				<p class="normal">— Anlamıyorum, hiç anlamıyorum, –dedi.</p>
				<p class="normal">Oblonskiy aynı neşeli gülümsemeyle cebinden bir sigara çıkartarak:</p>
				<p class="normal">— Neyi anlamıyorsun? –dedi. Levin’den yine bir münasebetsizlik bekliyordu.</p>
				<p class="normal">— Yaptığınız şeyi anlamıyorum, –dedi Levin, omuz silkerek.– Bu işi nasıl böyle ciddiyetle yapabiliyorsun?</p>
				<p class="normal">— Neden?</p>
				<p class="normal">— Neden olacak, ortada yapacak bir iş olmadığından.</p>
				<p class="normal">— Sen öyle düşünüyorsun, ama bizim işimiz başımızdan aşkın.</p>
				<p class="normal">— Kâğıt üzerinde. Tabii ya, bu işlerde yeteneklisindir, –diye ekledi Levin.</p>
				<p class="normal">— Yani benim bir eksiğim olduğunu mu düşünüyorsun?</p>
				<p class="normal">— Belki de evet, –dedi Levin. Sonra umutsuz bir çabayla Oblonskiy’in gözlerinin içine bakarak, </p>
  <p class="normal">— Ama yine de senin şu azametine bayılıyorum ve bu kadar yüce bir dostum olduğu için gurur duyuyorum. Yalnız benim soruma yanıt vermedin, –diye ekledi.</p>
				<p class="normal">— Tamam, tamam. Biraz daha bekle, sen de bu hale geleceksin. Karazinsk Kazasında üç bin desyatinalık<sup class="calibre4"><a href="1_split_022.html#footnote-100-5" id="footnote-100-5-backlink" name="footnote-100-5-backlink">[5]</a></sup> arazin, böyle kasların, on iki yaşındaki genç kız tazeliğin olması iyi, ama sen de bize döneceksin. Evet, sorduğun soruya gelince, bir değişiklik yok. Fakat uzun süredir gelmemen kötü oldu.</p>
				<p class="normal">— Ne var, ne oldu? –diye korkuyla sordu Levin.</p>
				<p class="normal">— Bir şey yok, –dedi Oblonskiy.– Sonra konuşuruz. Sen söyle bakalım, asıl geliş nedenin ne?</p>
				<p class="normal">— Bunu da sonra konuşuruz, –dedi Levin, yine kulaklarına kadar kızararak.</p>
				<p class="normal">— Peki, tamam. Anladım, –dedi Stepan Arkadyiç.– Seni eve davet ederdim, ama karım hiç iyi değil. Ama eğer onları görmek istersen, galiba bugün saat dörtten beşe kadar Hayvanat Bahçesi’nde olacaklar. Kiti paten kayıyor. Oraya git, ben de uğrarım, birlikte yemeğe bir yerlere gideriz.</p>
				<p class="normal">— Çok güzel, şimdilik hoşça kal.</p>
				<p class="normal">— Bana bak, seni bilirim, unutursun ya da birden kalkıp köye falan gidersin! –diye bağırdı Stepan Arkadyiç gülerek.</p>
				<p class="normal">— Hayır, emin olabilirsin.</p>
				<p class="normal">Oblonskiy’in arkadaşlarıyla vedalaşmayı unuttuğunu anımsadığında Levin çalışma odasından çıkmış, artık kapıya gelmişti bile.</p>
				<p class="normal">— Herhalde çok enerjik bir bey olmalı, –dedi Grineviç, Levin dışarı çıktığında.</p>
				<p class="normal">— Evet, azizim, –dedi Stepan Arkadyiç, kafasını sallayarak.– Çok da şanslı! Karazinsk Kazasında üç bin desyatina arazi, yediği önünde yemediği ardında, sağlığı da cabası! Bizim gibi değil.</p>
				<p class="normal">— Siz niye şikâyet ediyorsunuz ki Stepan Arkadyiç?</p>
				<p class="normal">Stepan Arkadyiç derin derin iç çekip:</p>
				<p class="normal">— Çok fena çok, –dedi.</p>
				<p class="kapakmetin"> </p>
				<h2 class="h2baslik" id="calibre_toc_14">VI</h2>
				<p class="kapakmetin"> </p>
				<p class="normal">Oblonskiy, Levin’e asıl geliş nedenini sorduğunda, Levin kıpkırmızı olmuş, kızardığı için de kendisine kızmıştı. “Baldızına evlenme teklif etmeye geldim,” diyememişti ona, oysa sadece bunun için gelmişti.</p>
				<p class="normal">Levinler ve Şçerbatskiyler eski, soylu Moskova aileleriydi ve aralarında her zaman yakın ve dostça ilişkiler olmuştu. Bu ilişki Levin’in üniversite öğrenciliği sırasında daha da pekişmişti. Levin, Dolli’yle Kiti’nin erkek kardeşi genç Prens Şçerbatskiy’le birlikte üniversiteye hazırlanmış ve girmişti. Bu sırada Levin, Şçerbatskiylerin evine sık sık gidiyordu ve Şçerbatskiy ailesine âşık olmuştu. Ne kadar tuhaf görünürse görünsün, Konstantin Levin eve, aileye, özellikle de Şçerbatskiy ailesinin kadınlarına hayrandı. Levin kendi annesini hatırlamıyordu, biricik kız kardeşi yaşça ondan büyüktü, dolayısıyla anne ve babasının ölümüyle yoksun kaldığı eski, soylu, eğitimli ve şerefli bir aile ortamını ilk kez Şçerbatskiylerin evinde görmüştü. Bu ailenin bütün üyeleri, özellikle de kadınlardan oluşan yarısı ona  gizemli, şiirsel bir perdeyle örtülü gibi geliyordu. Hiçbirinde hiçbir kusur görmemenin ötesinde, onları örten bu şiirsel perdenin altında en yüce duyguların ve türlü türlü erdemlerin olduğunu tahmin ediyordu. Bu üç küçük hanımın neden bir gün Fransızca, bir gün İngilizce konuşmaları gerekiyordu; neden belirli saatlerde sırayla piyano çalıyorlardı (piyanonun sesi üst kattan, öğrencilerin ders çalıştığı erkek kardeşlerinin odasından duyulurdu); bu Fransız edebiyatı, müzik, resim, dans öğretmenleri neden geliyordu; üç küçük hanım, Dolli uzun, Natali daha kısa, Kiti ise sımsıkı kırmızı çoraplar içindeki düzgün bacaklarını herkesin görebileceği kadar kısa atlas paltolarını giyip Mlle Linon’la birlikte belli saatlerde neden faytona binip Tver Bulvarı’na gidiyorlardı; neden Tver Bulvarı’nda onlara şapkasında altın kokart olan bir uşağın eşlik etmesi gerekiyordu? Bütün bunları ve onların gizemli dünyasındaki diğer pek çok şeyi anlamıyordu, ama bu dünyada yapılan her şeyin güzel olduğunu biliyordu ve bunların gizemine hayran kalıyordu.</p>
				<p class="normal">Üniversite öğrenciliği sırasında neredeyse kızların en büyüğü Dolli’ye âşık oluyordu, ama çok geçmeden Dolli’yi Oblonskiy’le evlendirdiler. Sonra ikinciye âşık olmaya başladı. Sanki kız kardeşlerden birine âşık olması gerekiyormuş gibi hissediyor, yalnız tam olarak hangisine olduğunu bilemiyordu. Fakat Natali de sosyeteye girer girmez diplomat Lvov’la evlenmişti. Levin üniversiteden mezun olduğunda Kiti daha çocuktu. Genç Şçerbatskiy filoya katıldıktan sonra Baltık Denizi’nde boğulmuş ve Levin’in Şçerbatskiylerle ilişkileri, Oblonskiy’le aralarındaki dostluğa karşın azalmıştı. Fakat bu kışın başında Levin, köyde bir yıl geçirdikten sonra Moskova’ya gelip, Şçerbatskiyleri gördüğü zaman üç kız kardeşten hangisinin alnına yazıldığını anlamıştı.</p>
				<p class="normal">Onun gibi iyi bir soydan gelen, yoksuldan çok zengin denebilecek, otuz iki yaşındaki bir adam için Prenses Şçerbatskaya’ya evlenme teklif etmekten daha basit bir şey olamazmış gibi görünüyordu; büyük olasılıkla onu hemen iyi bir kısmet olarak kabul ederlerdi. Fakat Levin âşıktı. Âşık olduğu için de ona göre Kiti, her bakımdan tam bir kusursuzluğa sahip, yeryüzündeki bütün varlıklardan daha yüce bir varlıktı, kendisi ise öyle aşağılık bir yaratıktı ki, başkalarının ve Kiti’nin onu evlenmeye layık biri olarak kabul edebilecekleri düşüncesi söz konusu bile olamazdı.</p>
				<p class="normal">Moskova’da rüyadaymış gibi iki ay kalıp, sırf Kiti’yle karşılaşmak için gittiği sosyetede hemen hemen her gün onunla görüşen Levin, birdenbire bu işin olamayacağına karar verip köye dönmüştü.</p>
				<p class="normal">Levin’in bu işin olamayacağı konusundaki inancı, akrabalarının gözünde güzeller güzeli Kiti için kendisinin uygun, ona layık bir kısmet olmadığı ve Kiti’nin de onu sevemeyeceği düşüncesine dayanıyordu. Otuz iki yaşında olduğu şu anda arkadaşları artık albay, yaver, profesör, banka ve demiryolları müdürü ya da Oblonskiy gibi daire başkanıyken o, Kiti’nin akrabalarının gözünde sosyete içinde alışılmış, belirli bir faaliyete ve konuma sahip değildi; o (başkalarının gözünde nasıl göründüğünü çok iyi biliyordu), inek yetiştirmekle, suçulluğu avlamakla ve inşaat yapmakla uğraşan bir toprak sahibiydi, yani sonuçta hiçbir şey olamayacak ve toplumun değer yargılarına göre işe yaramaz insanların yaptığı şeyleri yapan yeteneksiz bir adamdı.</p>
				<p class="normal">Güzeller güzeli, gizemli Kiti, bu kadar çirkin bir adamı, ki kendisini öyle görürdü, asıl önemlisi hiçbir üstün özelliği bulunmayan, bu kadar basit bir adamı sevemezdi. Ayrıca Kiti’yle önceki ilişkileri, ağabeyiyle arkadaşlığı yüzünden bir yetişkinin bir çocukla ilişkisi şeklindeydi. Bu da aşkının önünde yeni bir engel olarak görünüyordu ona. Kendisine verdiği sıfatla söylersek, çirkin ve iyi yürekli bir adamın bir arkadaş gibi sevilebileceğini, onun Kiti’ye duyduğuna benzer bir sevgiyle sevilmek için yakışıklı, asıl önemlisi birtakım özellikleri olan bir adam olmak gerektiğini düşünüyordu. Kadınların sıklıkla çirkin, basit erkeklere âşık olduklarını duyuyordu, ama kendisi de sadece güzel, gizemli ve farklı kadınlara âşık olabildiği için buna inanmıyordu.</p>
				<p class="normal">Fakat iki ay köyde tek başına yaşadıktan sonra bunun ilk gençliğinde başından geçen aşklardan biri olmadığından; bu duygunun ona bir an bile rahat vermediğinden; Kiti onun karısı olacak mı, olmayacak mı sorusunun yanıtını bulmadan yaşayamayacağından ve umutsuzluğunun sadece kendi kuruntularından kaynaklandığından, elinde teklifinin reddedileceğine ilişkin hiçbir kanıt bulunmadığından iyice emin oldu. İşte şimdi evlenme teklif etmek ve kabul edilirse evlenmek üzere kesin bir kararla Moskova’ya gelmişti. Ya da... Teklifini kabul etmeyecek olurlarsa başına ne geleceğini düşünemiyordu.</p>
				<p class="kapakmetin"> </p>
				<h2 class="h2baslik" id="calibre_toc_15">VII</h2>
				<p class="kapakmetin"> </p>
				<p class="normal">Sabah treniyle Moskova’ya geldikten sonra anne bir ağabeyi Koznışev’in evine gitti, üzerini değiştirip, geliş nedenini bir an evvel anlatmak ve onun bu konudaki tavsiyelerini almak için ağabeyinin çalışma odasına girdi; fakat ağabeyi yalnız değildi, son derece önemli bir felsefi konuda aralarındaki anlaşmazlığa açıklık kazandırmak amacıyla Harkov’dan kalkıp gelmiş ünlü bir felsefe profesörü oturuyordu yanında. Profesör, materyalistlere karşı ateşli bir tartışmaya girmişti. Sergey Koznışev de bu ateşli tartışmayı ilgiyle izliyordu ve profesörün son makalesini okuyup, karşı çıktığı noktaları bir mektup yazarak belirtmişti; mektubunda materyalistlere çok büyük ödünler verdiği için profesöre sitem etmişti. Profesör konuşup, fikir birliğine varmak için hemen kalkıp gelmişti. Söz konusu olan günün moda sorunlarından biriydi: İnsanın faaliyetinde ruhsal ve fiziksel olaylar arasında bir sınır var mıdır, varsa nerededir?</p>
				<p class="normal">Sergey İvanoviç kardeşini herkesin alışkın olduğu sevecen, ama soğuk gülümsemesiyle karşılayıp, onu profesörle tanıştırdıktan sonra konuşmaya devam etti.</p>
				<p class="normal">Dar alınlı, gözlüklü, sarı benizli, ufak tefek adam merhabalaşmak için bir an konuşmayı kesti ve sonra Levin’e dikkat etmeksizin konuşmaya devam etti.</p>
				<p class="normal">Levin profesörün gitmesini bekleyerek oturdu, ancak konuşulan konuyla da hemen ilgilenmeye başladı.</p>
				<p class="normal">Levin sözü edilen konuyla ilgili yazılara dergilerde rastlıyor, bunları okuyor ve üniversite bitirmiş bir doğa bilimci olarak bildiği doğa bilim temellerini geliştirmek amacıyla bunlarla ilgileniyordu, ama insanın bir canlı olarak kökeni, refleksler, biyoloji ve sosyoloji konularındaki bilimsel sonuçlarla son zamanlarda sık sık aklına gelen yaşam ve ölümün kendisi için taşıdığı anlam konuları arasında asla bir yakınlık kurmuyordu.</p>
				<p class="normal">Ağabeyinin profesörle konuşmasını dinlerken bilimsel konuları ruhsal konularla birleştirdiklerini, birkaç kez bu konulara çok yaklaştıklarını, fakat can alıcı noktaya her yaklaşmalarında buradan hemen uzaklaştıklarını ve yeniden ince ayrıntılara, birtakım kayıtlara, imalara, uzmanlardan alıntılara daldıklarını fark ediyor ve konuşulanları zor anlıyordu.</p>
				<p class="normal">Sergey İvanoviç her zamanki açık, düzgün ifadesi ve güzel diksiyonuyla:</p>
				<p class="normal">— Dış dünyayla ilgili bütün düşüncelerimin izlenimlerden kaynaklandığı konusunda Keiss’le asla aynı görüşte olamam, –dedi.– En temel varoluş kavramını duygularım vasıtasıyla almıyorum, çünkü bu kavramı ifade edecek özel bir organ da yoktur.</p>
				<p class="normal">— Evet, fakat onlar, Wurst, Knaust ve Pripasov size, var olma bilincinizin tüm duyguların toplamından kaynaklandığı, bu var olma bilincinin duyguların bir sonucu olduğu yanıtını veriyorlar. Hatta Wurst duygular olmayınca varoluş kavramının da olmayacağını açıkça söylüyor.</p>
				<p class="normal">— Ben tam tersini söyleyeceğim... –diye söze başladı Sergey İvanoviç.</p>
				<p class="normal">Ama burada tam asıl meseleye yaklaşırken yine uzaklaşıyorlar gibi geldi Levin’e ve profesöre bir soru sormaya karar verdi.</p>
				<p class="normal">— Şu halde duygularım ortadan kalkacak, bedenim ölecek olursa hiçbir varoluş da olmayacak, öyle mi? –dedi.</p>
				<p class="normal">Profesör, soru soran ve bir filozoftan çok halatla gemi çeken işçilere benzeyen bu tuhaf adama sıkıntıyla ve konuşmanın kesilmesi yüzünden âdeta zihinsel bir acıyla baktı, buna ne denir diye sorar gibi bakışlarını Sergey İvanoviç’e çevirdi. Ancak profesör gibi büyük bir gayretle ve tek yanlı olarak konuşmayan ve zihninde hem profesöre cevap verecek, hem de sorulan soruyu ortaya çıkaran basit ve doğal görüş açısını anlayacak kadar geniş yer bulunan Sergey İvanoviç gülümseyerek şöyle dedi:</p>
				<p class="normal">— Henüz bu konuda karar verme hakkına sahip değiliz...</p>
				<p class="normal">— Elimizde veri yok, –diye doğruladı profesör ve kanıtlarını sıralamayı sürdürdü.– Hayır, –dedi,– Pripasov’un açıkça söylediği gibi duygular da izlenimleri temel alıyorsa o zaman bu iki kavramı kesinlikle ayırmamız gerekir.</p>
				<p class="normal">Levin artık dinlemiyor ve profesörün gitmesini bekliyordu.</p>
				<p class="kapakmetin"> </p>
				<h2 class="h2baslik" id="calibre_toc_16">VIII</h2>
				<p class="kapakmetin"> </p>
				<p class="normal">Profesör gidince Sergey İvanoviç kardeşine:</p>
				<p class="normal">— Gelmene çok sevindim, –dedi.– Uzun süreliğine mi geldin? Çiftlik ne âlemde?</p>
				<p class="normal">Levin çiftliğin ağabeyini çok az ilgilendirdiğini, bu soruyu sadece onun gönlünü almak için sorduğunu biliyordu, bu yüzden de bir tek buğday satışı ve para konusunda bilgi verdi.</p>
				<p class="normal">Levin evlenme niyetini ağabeyine açmak ve bu konuda tavsiyesini almak istiyordu, hatta buna kesin karar vermişti; ama ağabeyini gördüğü, onun profesörle konuşmasını dinlediği, sonra onun kendisine çiftlik işlerini (annelerinin topraklarını paylaşmamışlardı, Levin her ikisinin payını da yönetiyordu) sorarkenki istem dışı koruyucu ses tonunu işittiği zaman nedense evlenme kararını açamayacağını, ağabeyinin bu konuya onun istediği gibi bakmayacağını hissetti.</p>
				<p class="normal">Yerel yönetimle yakından ilgilenen ve çok fazla önem veren Sergey İvanoviç:</p>
				<p class="normal">— E, yerel yönetimde işler nasıl? –diye sordu.</p>
				<p class="normal">— Doğrusunu istersen bilmiyorum...</p>
				<p class="normal">— Nasıl yani? Üye değil misin?</p>
				<p class="normal">— Hayır, artık değilim; ayrıldım, –diye yanıtladı Konstantin Levin,– toplantılara da gitmiyorum artık.</p>
				<p class="normal">— Yazık! –dedi Sergey İvanoviç suratını asarak.</p>
				<p class="normal">Levin, kendisini haklı çıkarmak için oturduğu kazadaki yerel yönetim toplantılarında olanları anlatmaya koyuldu.</p>
				<p class="normal">— İşte her zaman böyle oluyor! –diye onun sözünü kesti Sergey İvanoviç.– Biz Ruslar hep böyleyiz. Belki de iyi bir özelliğimizdir bu kendi kusurlarını görebilme yeteneği, ama biz aşırıya kaçıyoruz, her zaman dilimizin ucunda hazır bekleyen alaycılığımızla kendimizi avutuyoruz. Sana, bizim yerel kurumların ellerindeki hakları başka bir Avrupa halkına versen, Almanların ve İngilizlerin bu haklardan özgürlük üreteceğini, bizimse tek yaptığımız şeyin alay etmek olduğunu söyleyeceğim sadece.</p>
				<p class="normal">Levin suçlu suçlu:</p>
				<p class="normal">— İyi de ne yapmak gerek? –dedi.– Benim son denememdi bu. Üstelik bütün ruhumla denedim. Yapamıyorum. Yeteneğim yok.</p>
				<p class="normal">— Yeteneksiz değilsin, –dedi Sergey İvanoviç.– Meseleye farklı bakıyorsun.</p>
				<p class="normal">Levin, sıkıntılı ve umutsuz bir şekilde:</p>
				<p class="normal">— Belki de, –dedi.</p>
				<p class="normal">— Biliyor musun, Nikolay kardeşimiz yine buraya gelmiş.</p>
				<p class="normal">Nikolay, Konstantin Levin’in öz ağabeyi ve Sergey İvanoviç’in ana bir, baba ayrı kardeşiydi, malının büyük bir bölümünü har vurup harman savurmuş, beş para etmez, çok garip insanlarla düşüp kalkan, kardeşleriyle kavgalı, hiçbir umut vaat etmeyen mahvolmuş bir adamdı.</p>
				<p class="normal">Levin dehşet içinde:</p>
				<p class="normal">— Ne diyorsun? –diye bağırdı.– Sen nerden biliyorsun?</p>
				<p class="normal">— Prokofiy yolda görmüş onu.</p>
				<p class="normal">— Burada, Moskova’da mı? Nerede oturduğunu biliyor musun? –Levin hemen gidecekmiş gibi oturduğu sandalyeden kalkmıştı.</p>
				<p class="normal">Sergey İvanıç, küçük kardeşinin heyecanı karşısında başını sallayarak:</p>
				<p class="normal">— Sana söylediğime pişman oldum, –dedi.– Nerede oturduğunu öğrenmek için adam yolladım. Trubin’e verdiği, ödemesini yaptığım ona ait bir senedi de gönderdim. İşte bana verdiği yanıt.</p>
				<p class="normal">Sergey İvanoviç kâğıt ağırlığının altından bir not alıp kardeşine uzattı.</p>
				<p class="normal">Levin bu tanıdık, garip yazıyı okudu: “Beni rahat bırakmanızı rica ediyorum. Aziz kardeşlerimden tek istediğim budur. Nikolay Levin.”</p>
				<p class="normal">Levin bu sözleri okuduktan sonra elinde not, başını kaldırmadan Sergey İvanoviç’in karşısında durdu.</p>
				<p class="normal">Şu anda talihsiz kardeşini unutma isteğiyle bunun çirkin bir şey olacağı düşüncesi ruhunda çatışıyordu.</p>
				<p class="normal">Sergey İvanoviç:</p>
				<p class="normal">— Galiba beni aşağılamak istiyor, –diye devam etti.– Ama beni aşağılayamaz, ben bütün kalbimle ona yardım etmek isterim, ancak bunun olanaksız olduğunu biliyorum.</p>
				<p class="normal">— Evet, evet, –diye tekrarlıyordu Levin.– Senin ona karşı tavrını anlıyor ve hak veriyorum; ama ben yanına gideceğim.</p>
				<p class="normal">— İstiyorsan git, ama gitmeni tavsiye etmem, –dedi Sergey İvanoviç.– Yani kendi açımdan korkum yok, ikimizin arasını bozamaz; fakat senin açından bakınca gitmemen daha iyi olur derim. Yardım edemezsin. Yine de nasıl istersen öyle yap.</p>
				<p class="normal">— Belki yardım edemem, ama içimin rahat etmeyeceğini hissediyorum.</p>
				<p class="normal">— Bunu anlamıyorum,–dedi Sergey İvanoviç.– Anladığım tek şey, –diye ekledi,– bu, bir alçakgönüllülük dersidir. Kardeşimiz Nikolay bu hale geldikten sonra alçaklık denen şeye daha farklı ve daha hoşgörülü bakmaya başladım. Ne yaptığını biliyorsun...</p>
				<p class="normal">— Ah, korkunç bir şey, korkunç! –dedi Levin.</p>
				<p class="normal">Levin, Sergey İvanoviç’in uşağından kardeşinin adresini alıp hemen gidecekti, ama etraflıca düşündükten sonra bu ziyaretini akşama bırakmaya karar verdi. Ruhunun huzur bulması için öncelikle Moskova’ya gelmesine neden olan meseleyi halletmesi gerekiyordu. Levin ağabeyinin evinden çıkıp Oblonskiy’in çalıştığı daireye, Şçerbatskiylerle ilgili bilgi aldıktan sonra da Kiti’yi bulabileceği söylenen yere gitti.</p>
				<p class="kapakmetin"> </p>
				<h2 class="h2baslik" id="calibre_toc_17">IX</h2>
				<p class="kapakmetin"> </p>
				<p class="normal">Levin saat dörtte, Hayvanat Bahçesi’nin önünde yüreğinin çarpıntısını hissederek arabadan indi, tepelere ve paten alanına giden yoldan yürüdü, Kiti’yi orada bulacağını biliyordu, çünkü Şçerbatskiylerin faytonunu girişte görmüştü.</p>
				<p class="normal">Çok soğuk ve güneşli bir gündü. Giriş kapısının önünde sıra sıra faytonlar, kızaklar, jandarmalar duruyordu. Pırıl pırıl güneşin altında şapkaları parlayan temiz giyimli bir kalabalık, girişin önünde ve temizlenmiş patikalarda, oymalarla süslü Rus kulübelerinin aralarında dolaşıyordu; kar yüzünden bütün dalları lüle lüle aşağı sarkmış yaşlı akağaçlar yepyeni tören giysilerine bürünmüş gibiydi.</p>
				<p class="normal">Paten alanına giden yolda yürüyor ve “Heyecanlanma, sakin ol. Niye heyecanlanıyorsun sanki? Kes sesini aptal,” diyordu yüreğine. Sakinleşmeye çalıştıkça soluğu daha çok kesiliyordu. Karşılaştığı bir tanıdığı selam verdi, ama Levin adamın kim olduğunu anımsamadı bile. İnen ve çıkan kızakların zincirlerinin, gürültüyle kayan kızakların ve neşeli insan seslerinin duyulduğu tepelere doğru yürüyordu. Birkaç adım daha attı ve paten alanı karşısına çıktı. Buzda kayanlar arasında onu hemen tanıdı.</p>
				<p class="normal">Onun burada olduğunu yüreğini kaplayan sevinç ve korkudan anlamıştı. Ayakta duruyor ve paten alanının karşı ucundaki bir hanımla konuşuyordu. Ne giysisinde, ne de duruşunda özel bir şey yoktu; fakat Levin için bu kalabalığın arasında onu tanımak, ısırgan otlarının arasında gül fidanını tanımak kadar kolaydı. Her şey onunla aydınlanıyordu. Çevresine ışık saçan bir gülümsemeydi. “Oraya, buzun üstüne, onun yanına gidebilir miyim acaba?” diye düşündü. Kiti’nin durduğu yer erişilmez, kutsal bir yer gibi göründü ve bir an geldi, neredeyse kaçıp gidiyordu, öylesine korkmuştu. Her çeşit insanın onun etrafında dolaştığına ve kendisinin de patenle kayarak oraya gidebileceğine karar vermesi için epey çaba harcaması gerekti. Güneşe bakmaktan kaçınır gibi Kiti’ye uzun süre bakmaktan kaçınarak aşağıya doğru yürüdü, ama güneşi bakmadan gördüğü gibi onu da bakmadan görüyordu.</p>
				<p class="normal">Hepsi birbirini tanıyan aynı gruptan insanlar haftanın bu gününde ve günün bu saatinde buzun üstünde toplanmışlardı. Burada hünerleriyle caka satan paten ustaları, bir koltuğa tutunarak ürkek, beceriksiz hareketlerle buzda kaymayı öğrenenler, çocuklar, sağlıklı olmak amacıyla kayan yaşlı insanlar vardı; herkes Levin’e seçilmiş şanslı kişiler olarak görünüyordu, çünkü bu insanlar burada, onun yakınındaydı. Paten kayan herkes, son derece umursamaz bir biçimde onun önüne geçiyor, peşinden gidiyor, hatta onunla konuşuyor, mükemmel buzdan ve güzel havadan yararlanarak ona hiç bağlı olmadan eğleniyordu.</p>
				<p class="normal">Kiti’nin amcasının oğlu Nikolay Şçerbatskiy’in üstünde kısacık bir ceketle dar bir pantolon vardı, ayaklarında patenleriyle bir sıranın üstünde oturuyordu. Levin’i görünce seslendi:</p>
				<p class="normal">— A, işte Rusya’nın bir numaralı patencisi! Geleli çok oldu mu? Buz olağanüstü, patenlerinizi taksanıza.</p>
				<p class="normal">Levin, Kiti’nin yanında bu cesaretin, bu laubaliliğin gösterilmesine şaşarak ve ona bakmasa bile bir saniye olsun onu gözden kaybetmeyerek:</p>
				<p class="normal">— Patenim yok, –dedi. Güneşin kendisine doğru yaklaştığını hissediyordu. Kiti köşedeydi ve uzun konçlu botlarının içindeki küçük ayaklarını beceriksizce ileri uzatmış, ürkek hareketlerle ona doğru kayıyordu. Sırtında bir Rus giysisi olan, kollarını deli gibi sallayarak yere doğru iki büklüm eğilmiş küçük bir oğlan Kiti’nin önüne geçti. Kiti pek de kendine güvenerek kaymıyordu; ellerini boynuna asılı olan manşonundan çıkartmış, hazırda tutuyor ve uzaktan tanıdığı Levin’e bakarak ona ve kendi korkaklığına gülümsüyordu. Dönemeç sona erdiğinde bacağının esnek bir hareketiyle hızlandı ve Şçerbatskiy’e doğru kaydı; kuzenine tutunduktan sonra gülümseyerek ve başını eğerek Levin’e selam verdi. Levin’in hayal ettiğinden daha güzeldi.</p>
				<p class="normal">Levin Kiti’yi düşündüğünde, onun her şeyini, özellikle de boylu boslu genç kız omuzlarının üstünde öyle serbestçe duran, çocuksu bir berraklık ve iyilik ifadesi taşıyan bu küçük sarışın kafanın güzelliğini hayalinde canlandırabiliyordu. Yüz ifadesindeki çocuksuluk, endamının ince güzelliğiyle birleşerek Levin’in çok iyi anımsadığı o herkesten farklı güzelliğini oluşturuyordu; fakat onda her zaman insanı birdenbire bir sürpriz gibi etkileyen şey, uysal, sakin ve içtenlikle bakan gözlerinin ifadesi, özellikle de Levin’i, her zaman kendisini çocukluğunun ender günlerindeki gibi duygulanmış ve hafiflemiş hissettiği büyülü bir dünyaya götüren gülümsemesiydi.</p>
				<p class="normal">Kiti elini uzatarak:</p>
				<p class="normal">— Çok oldu mu geleli? –dedi.– Levin, manşonunun içinden düşen mendilini yerden alıp verdiğinde,– Teşekkür ederim, –diye ekledi.</p>
				<p class="normal">Levin heyecandan Kiti’nin sorusunu bir anda anlamayarak:</p>
				<p class="normal">— Ben mi? Çok olmadı, dün... şey yani bugün geldim, –diye yanıtladı.– Size gelmek istiyordum, –dedi hemen. Kızı hangi niyetle aradığını anımsayınca da utandı, kıpkırmızı oldu.– Paten kaydığınızı bilmiyordum, çok da güzel kayıyorsunuz.</p>
				<p class="normal">Kiti, onun neden utandığını anlamak istercesine dikkatle yüzüne baktı.</p>
				<p class="normal">Manşonunun üstüne düşen karları siyah eldivenli küçük eliyle silkelerken:</p>
				<p class="normal">— Sizin övgünüze değer vermek gerekir. Çok iyi bir buz patencisi olduğunuza ilişkin efsaneler burada hâlâ anlatılıyor, –dedi.</p>
				<p class="normal">— Evet, bir zamanlar büyük bir tutkuyla kayardım; mükemmelliğe ulaşmak arzusundaydım.</p>
				<p class="normal">— Galiba her işi tutkuyla yapıyorsunuz, –dedi Kiti gülümseyerek.– Nasıl kaydığınızı görmeyi çok isterim. Paten takın da birlikte kayalım.</p>
				<p class="normal">“Birlikte kaymak mı! Bu olabilir mi?” diye düşündü Levin Kiti’ye bakarak.</p>
				<p class="normal">— Hemen takıyorum, –dedi.</p>
				<p class="normal">Ve paten takmaya gitti.</p>
				<p class="normal">Patenci, Levin’in ayağını tutup, pateni ayakkabısının ökçesine takarken:</p>
				<p class="normal">— Uzun zamandır buralarda görünmediniz beyim, –dedi.– Sizden sonra beylerin arasından hiç usta çıkmadı. Böyle iyi mi? –diye sordu kayışı gerdirerek.</p>
				<p class="normal">Levin elinde olmadan yüzüne yayılan mutluluk gülümsemesini güçlükle tutarak:</p>
				<p class="normal">— İyi, iyi, çabuk ol, lütfen, –diye yanıtladı “Evet, –diye geçiriyordu aklından,– işte hayat bu, mutluluk bu! Birlikte dedi, birlikte kayalım. Ona şimdi söylesem mi? Ama şu anda mutlu olduğum için, içimde bir umut doğacak kadar olsun mutlu olduğum için de söylemeye korkuyorum ya zaten... Ya o zaman?.. Ama yapmalıyım! Yapmalıyım, yapmalı! Zayıflığın hiç yeri değil!”</p>
				<p class="normal">Levin ayağa kalktı, paltosunu çıkartıp kulübenin önündeki pürtüklenmiş buzun üzerinde bir sağa bir sola kayarak düzgün buzun üstüne çıktı ve kendini hiç zorlamadan, sadece istediği zaman hızını artırıp, azaltarak ve yön değiştirerek kaydı. Kiti’nin yanına korkarak yaklaştı, ama genç kızın gülümsemesi onu sakinleştirdi.</p>
				<p class="normal">Kiti elini ona uzattı, hızlarını artırarak yan yana ilerlediler. Kiti hızlandıkça Levin’in elini daha sıkı tutuyordu.</p>
				<p class="normal">— Sizinle çalışsam hemen öğrenirdim, nedense size güveniyorum, –dedi Kiti Levin’e.</p>
				<p class="normal">— Siz koluma yaslandıkça ben de kendime güveniyorum, –dedi, ama aynı anda da söylediği şeyden korkup kızardı. Gerçekten de bu sözleri söyler söylemez güneş nasıl bir anda kara bulutların arkasına kaçarsa, Kiti’nin yüzü de bütün tatlılığını yitirdi ve Levin, yüzünde düşünmeye çalıştığını gösteren tanıdık hareketi gördü: Kızın pürüzsüz alnında bir kırışık belirmişti.</p>
				<p class="normal">— Canınızı sıkan bir şey yok ya? Bunu sorma hakkına sahip değilim ama, –dedi Levin hemen.</p>
				<p class="normal">— Nerden çıkardınız?.. Hayır, canımı sıkan bir şey yok, –diye yanıtladı soğuk bir şekilde ve hemen ekledi– Mademoiselle Linon’u gördünüz mü?</p>
				<p class="normal">— Daha görmedim.</p>
				<p class="normal">— Yanına gidin, sizi çok sever.</p>
				<p class="normal">“Bu da ne demek? Onun canını sıktım. Tanrım, bana yardım et!” –diye geçirdi içinden Levin ve bir sıranın üstünde oturan beyaz bukleli yaşlı Fransız kadının yanına doğru gitti. Kadın onu gülümseyerek ve takma dişlerini göstererek eski bir dost gibi karşıladı.</p>
  <p class="normal">Gözleriyle Kiti’yi işaret ederek:</p>
				<p class="normal">— İşte böyle büyüyoruz ve yaşlanıyoruz, –dedi.– Tiny bear<sup class="calibre4"><a href="1_split_023.html#footnote-100-6" id="footnote-100-6-backlink" name="footnote-100-6-backlink">[6]</a></sup> artık büyüdü! –diye devam etti Fransız kadın gülerek ve Levin’in bir İngiliz masalındaki üç ayının adlarını üç küçük hanıma verişiyle ilgili şakasını anımsattı.– Anımsıyor musunuz, böyle derdiniz?</p>
				<p class="normal">Levin bunu kesinlikle anımsamıyordu, ama Fransız kadın bu şakaya neredeyse on yıldır güler ve severdi.</p>
				<p class="normal">— Neyse, hadi siz gidip kayın. Bizim Kiti de iyi kaymaya başladı, öyle değil mi?</p>
				<p class="normal">Levin tekrar yanına gittiğinde Kiti’nin yüzü artık sert değildi, gözleri aynı şekilde içten ve sevecen bakıyordu, ama Levin’e onun bu sevecenliğinde özel, bilerek verilmiş bir dinginlik varmış gibi geldi. Bu yüzden canı sıkıldı. Kiti yaşlı mürebbiyesinden, onun tuhaflıklarından söz edip, Levin’e hayatının nasıl geçtiğini sordu.</p>
				<p class="normal">— Kışın köyde kalmak gerçekten sıkıcı gelmiyor mu size? –diye sordu.</p>
				<p class="normal">— Hayır, sıkıcı gelmiyor, çok işim oluyor, –dedi Levin. Bunu söylerken Kiti’nin onu kendi sakin tavrına uydurduğunu, aynen kışın başında olduğu gibi bu sakinlikten kurtulabilecek güçte olmadığını hissediyordu.</p>
				<p class="normal">— Uzun süreliğine mi geldiniz? –diye sordu Kiti.</p>
				<p class="normal">— Bilmiyorum, –dedi Levin, ne dediğini düşünmeksizin. Şayet kızın bu sakin arkadaşlık tavrına boyun eğecek olursa, yine hiçbir şey halletmeden gideceği düşüncesi aklına geldi ve sinirlendi.</p>
				<p class="normal">— Bilmiyor musunuz?</p>
				<p class="normal">— Bilmiyorum. Bu size bağlı, –dedi Levin, der demez de kendi sözlerinden dehşete düştü.</p>
				<p class="normal">Kiti, Levin’in sözlerini ya duymadı ya da duymak istemedi, ama tökezler gibi oldu, ayağını iki kez yere vurduktan sonra hızla Levin’den uzaklaştı. Mlle Linon’a doğru kaydı, ona bir şey söyleyip kadınların patenlerini çıkarttıkları kulübeye yöneldi. “Tanrım, ben ne yaptım! Yüce Tanrım! Bana yardım et, yol göster,” –dedi Levin. Dua ediyor, bu arada da sert bir hareket yapmak gerektiğini hissederek, dış ve iç daireler çizerek kayıyordu.</p>
				<p class="normal">Bu sırada yeni patencilerin en iyilerinden bir genç, ayaklarında patenleri, ağzında sigarası kahvehaneden çıktı, bir süre kaydıktan sonra zıplayarak ve gürültü yaparak patenlerle merdivenden indi. Aşağıya indikten sonra iki yanına bıraktığı kollarının rahat duruşunu bozmadan buzda kaymaya başladı.</p>
				<p class="normal">— Ah, bu da yeni bir numara! –dedi Levin ve bu yeni numarayı yapmak için hemen yukarı koştu.</p>
				<p class="normal">Nikolay Şçerbatskiy:</p>
				<p class="normal">— Bir yerinizi kırmayın, alışkın olmak gerekiyor! –diye bağırdı.</p>
				<p class="normal">Levin merdivenin başına çıktı, olabildiğince yukarıya doğru kaydı ve alışkın olmadığı bu hareket için kollarının dengesini sağlayarak aşağıya doğru kendini bıraktı. Son basamakta ayağı takılınca eliyle belli belirsiz bir şekilde buza dokunup sert bir hareket yaptıktan sonra doğruldu ve gülerek kaymaya devam etti.</p>
				<p class="normal">Bu sırada Mlle Linon’la birlikte kulübeden çıkan ve Levin’e, çok sevdiği erkek kardeşine bakar gibi sakin ve tatlı bir gülümsemeyle bakan Kiti, “İyi, sevimli bir adam,” diye geçirdi aklından. “Benim suçum mu, ben mi kötü bir şey yaptım acaba? Buna cilve diyorlar. Sevdiğim adamın o olmadığını biliyorum; ama yine de onunla vakit geçirmek beni eğlendiriyor, ayrıca çok iyi biri. Yalnız neden öyle dedi?..” diye düşünüyordu Kiti.</p>
				<p class="normal">Yaptığı hızlı hareketten sonra kıpkırmızı kesilen Levin, gitmekte olan Kiti’yi ve onu merdivende karşılayan annesini görünce durdu, düşünmeye başladı. Patenleri çıkartıp bahçe kapısında anneyle kıza yetişti.</p>
				<p class="normal">— Sizi gördüğüme çok sevindim, –dedi prenses.– Konuklarımızı her zaman olduğu gibi perşembeleri kabul ediyoruz.</p>
				<p class="normal">— Yani bugün mü?</p>
				<p class="normal">— Sizi görmekten çok mutlu olacağız, –dedi prenses kuru bir şekilde.</p>
				<p class="normal">Bu kuruluk Kiti’nin canını sıktı ve annesinin yarattığı soğukluğu giderme isteğinden kendini alıkoyamadı. Başını çevirip gülümseyerek:</p>
				<p class="normal">— Yine görüşelim, –dedi.</p>
				<p class="normal">Bu sırada Stepan Arkadyiç şapkasını yana yatırmış, yüzü ve gözleri ışıklar saçarak, zafer kazanmış neşeli bir kumandan gibi bahçeye girdi. Ancak kayınvalidesinin yanına yaklaşınca onun Dolli’nin sağlığıyla ilgili sorduğu sorulara üzüntülü ve suçlu bir yüz ifadesiyle yanıt verdi. Kayınvalidesiyle sessiz ve canı sıkılmış bir halde konuştuktan sonra göğsünü ileri çıkartıp Levin’in koluna girdi.</p>
				<p class="normal">— Ne yapalım, gidelim mi? –diye sordu Stepan Arkadyiç. Levin’in gözlerinin içine anlamlı anlamlı bakarak,– Hep seni düşünüyordum, geldiğine çok, pek çok sevindim, –dedi.</p>
				<p class="normal">“Yine görüşelim” diyen ses kulaklarında hâlâ çınlayan ve bunu söylerkenki gülümseme gözünün önünden gitmeyen Levin:</p>
				<p class="normal">— Gidelim, gidelim, –dedi.</p>
				<p class="normal">— “İngiltere” ye mi, “Ermitaj” a mı?</p>
				<p class="normal">— Benim için fark etmez.</p>
				<p class="normal">— Pekâlâ, “İngiltere” ye gidelim, –dedi Stepan Arkadyiç. “İngiltere” yi seçmişti, çünkü bu otele, yani “İngiltere”ye olan borcu, “Ermitaj”a olandan daha fazlaydı. Bu yüzden de bu otele uğramamayı hoş bir şey olarak görmüyordu.– Araban var mı? Tamam, güzel, benimkini göndermiştim.</p>
				<p class="normal">İki arkadaş yol boyunca hiç konuşmadı. Levin, Kiti’nin yüzündeki bu ifade değişikliğinin ne anlama geldiğini düşünüyor, bazen bir umut olduğuna kendini inandırıyor, bazen de umutsuzluğa düşüyordu. Umudunun çılgınca bir şey olduğunu açıkça görüyor, bununla birlikte kendisini Kiti’nin gülümsemesinden ve yine görüşelim sözlerinden önce olduğundan bambaşka biri gibi hissediyordu.</p>
				<p class="normal">Stepan Arkadyiç yol boyunca akşam yemeği menüsünü oluşturdu. Lokantaya yaklaşırken Levin’e:</p>
				<p class="normal">— Kalkan balığı sever misin? –diye sordu.</p>
				<p class="normal">— Ne? –diye sordu Levin.– Kalkan balığı mı? Ha evet, müthiş severim.</p>
				<h2 class="h2baslik" id="calibre_toc_18">X</h2>
  <p class="kapakmetin"> </p>
				<p class="normal">Oblonskiy’le birlikte otele girdiğinde, Stepan Arkadyiç’in yüzündeki ve tüm bedenindeki ifadenin biraz farklı olduğunu, sanki göstermemeye çalıştığı bir sevinç ifadesi taşıdığını Levin’in fark etmemesi olanaksızdı. Oblonskiy paltosunu çıkarttı ve başında yana yıkılmış şapkasıyla, çevresini saran fraklı ve kolları peçeteli Tatar garsonlara emirler vererek yemek salonuna geçti. Her yerde olduğu gibi burada da karşısına çıkan ve onu neşeyle karşılayan tanıdıklarına sağa sola eğilerek selam verip büfeye yaklaştı, votka içip balık atıştırdı ve tezgâhın ardında oturan, yüzü gözü boyalı, kurdeleler, danteller içindeki, saçları bukleli Fransız hanıma öyle bir şey söyledi ki, Fransız hanım bile içtenlikle gülmeye başladı. Levin ise takma saçlardan, poudre de riz ve vinaigre de toilette’den<sup class="calibre4"><a href="1_split_024.html#footnote-100-7" id="footnote-100-7-backlink" name="footnote-100-7-backlink">[7]</a></sup> ibaret görünen bu Fransız hanım sırf kendisine onur kırıcı geldiği için votka içmedi. Pis bir yerden kaçar gibi hemen kadının yanından uzaklaştı. Ruhu Kiti’yle ilgili anılarla dolup taşıyordu, gözlerinde bir zafer ve mutluluk gülümsemesi ışıldıyordu.</p>
				<p class="normal">Peşlerinden hiç ayrılmayan, geniş kalçalı ve bu geniş kalçanın üzerinde frakının etekleri o tarafa bu tarafa gidip gelen, beyaz denecek kadar donuk tenli yaşlı Tatar:</p>
				<p class="normal">— Lütfen buraya buyurun beyefendi, burada sizi rahatsız etmezler efendim, –dedi. Stepan Arkadyiç’e duyduğu saygının işareti olarak konuğuna da yakınlık göstererek Levin’e de,– Buyurun efendim, –dedi.</p>
				<p class="normal">Bronz bir apliğin altındaki üzeri saten masa örtüsüyle kaplı yuvarlak bir masaya hemen yeni bir örtü serip kadife kaplı sandalyeleri çekti ve kolunda peçete, elinde listeyle sipariş almak üzere Stepan Arkadyiç’in önünde durdu.</p>
				<p class="normal">— Beyefendi emir buyururlarsa, ayrı bir oda birazdan boşalacak: Şu anda Prens Golitsın ve bir hanım bulunuyorlar. Taze istiridyemiz de geldi.</p>
				<p class="normal">— A! İstiridye.</p>
				<p class="normal">Stepan Arkadyiç düşünmeye başladı.</p>
				<p class="normal">— Planımızı değiştirsek mi acaba Levin? –dedi, parmağını listeye koyarak. Yüzünde ciddi bir tereddüt ifadesi belirdi.– İstiridyeler güzel mi bari? Bana bak, karışmam sonra!</p>
				<p class="normal">— Flensburg istiridyeleri beyefendi, Ostend istiridyesi yok.</p>
				<p class="normal">— Flensburgsa Flensburg, taze mi, onu söyle?</p>
				<p class="normal">— Dün geldi efendim.</p>
				<p class="normal">— O zaman istiridyeyle başlayıp, sonra planımızı tümden değiştirsek mi? Ha, ne dersin?</p>
				<p class="normal">— Benim için fark etmez. Bana göre lahana çorbası ve lapa hepsinden daha iyi; ama burada bunlar yoktur zaten.</p>
				<p class="normal">Tatar, bir dadının bebeğin üzerine eğildiği gibi Levin’e doğru eğilerek:</p>
				<p class="normal">— Rus usulü lapa emreder misiniz? –dedi.</p>
				<p class="normal">— Hayır, şaka bir yana, senin seçimin iyidir. Paten kaydım ve acıktım, –dedi Levin. Oblonskiy’in yüzündeki hoşnutsuz ifadeyi fark edip,– Seçimini beğenmediğimi zannetme. Seve seve yerim, –diye devam etti.</p>
				<p class="normal">— Elbette! Ne dersen de, hayatın mutluluklarından biri de budur, –dedi Stepan Arkadyiç.– Pekâlâ birader, sen şimdi bize yirmi tane, ama bu az gelebilir, otuz tane istiridye ve sebze çorbası getir.</p>
				<p class="normal">— Printanière, –diye ekledi Tatar. Fakat anlaşılan Stepan Arkadyiç, ona yemeklerin adlarını Fransızca saydırma zevkini vermek istemiyordu.</p>
				<p class="normal">— Sebze çorbası, anladın mı? Sonra koyu soslu kalkan balığı, sonra... rozbif; ama bak güzel olsun. Kızarmış piliç ve çeşitli konserveler.</p>
				<p class="normal">Stepan Arkadyiç’in yemekleri Fransızca listeye göre adlandırmama huyunu anımsayan Tatar garson, onun arkasından Fransızca yemek adlarını tekrarlamasa da ısmarlananları not alırken “Soupe Printanière, turbot sauce beau marchais, poularde a l’estragon, macédoine de fruits...” diye Fransızcalarını tekrarlama zevkinden de kendini yoksun bırakmadı. Sonra ciltli listeyi sanki bir yay üzerindeymiş gibi hemen bir kenara bırakıp, bir başka listeyi, şarap listesini alarak Stepan Arkadyiç’e uzattı.</p>
				<p class="normal">— Ne içelim?</p>
				<p class="normal">— Sen ne istersen içerim, yalnız biraz şampanya olursa, –dedi Levin.</p>
				<p class="normal">— Nasıl yani? Şampanyayla mı başlayacağız? Ama aslında olabilir de. Sen beyaz markalıyı mı seversin?</p>
				<p class="normal">— Cachet blanc, –diye atıldı hemen Tatar garson.</p>
				<p class="normal">— Tamam, o marka şampanyayı istiridyelerle birlikte getir, sonrasına bakarız.</p>
				<p class="normal">— Başüstüne efendim. Yemekle hangi şarabı emredersiniz?</p>
				<p class="normal">— Nuit getir. Hayır, klasik Chablis daha iyi.</p>
				<p class="normal">— Başüstüne efendim. Peyniri sizinkinden mi emredersiniz?</p>
				<p class="normal">— Evet, parmesan getir. Yoksa sen başka peynir mi seversin?</p>
				<p class="normal">— Hayır, benim için fark etmez, –dedi Levin gülümsemesine engel olamayarak.</p>
				<p class="normal">Tatar garson frakının eteklerini dalgalandırarak koştu ve beş dakika sonra elinde sedef kabukları açılmış istiridyelerle dolu bir tabak ve parmaklarının arasında bir şişeyle koşarak geldi.</p>
				<p class="normal">Stepan Arkadyiç kolalı peçeteyi açtı, bir ucunu yeleğinin içine soktu, kollarını rahatça masaya dayayıp istiridyelere uzandı.</p>
				<p class="normal">Küçük gümüş bir çatalla kaygan istiridyeleri sedef kabuğundan sıyırıp birbiri ardınca yutarken:</p>
				<p class="normal">— Fena değil, –diyordu. Nemli ve parlak gözlerini bir Levin’e, bir Tatar garsona çevirerek,– Fena değil, –diye tekrarladı.</p>
				<p class="normal">Peynirle beyaz ekmek daha çok hoşuna gittiği halde Levin istiridye de yiyordu. Bu arada Oblonskiy’i hayranlıkla seyrediyordu. Hatta şişenin mantarını çıkarıp köpüklü şarabı ince ağızlı, ince kadehlere dolduran Tatar garson bile dudaklarında belirgin bir hoşnutluk gülümsemesiyle beyaz kravatını düzeltirken Stepan Arkadyiç’e bakıyordu.</p>
				<p class="normal">Kadehini bitiren Stepan Arkadyiç:</p>
				<p class="normal">— İstiridyeyi çok sevmiyor musun, yoksa canını sıkan bir şey mi var? Ha? –dedi.</p>
				<p class="normal">Levin’in neşelenmesini istiyordu. Fakat Levin neşesiz olmasa da sıkıntılıydı. Ruhunda olup bitenlerle lokantada, kadınlarla birlikte yemek yenilen odaların arasında, bu koşuşturmanın ve telaşın ortasında kendisini dehşete düşmüş ve rahatsız hissediyordu; bu bronz, ayna, gaz, Tatar, her şey ona aşağılayıcı görünüyordu. Gönlünü dolduran şeyi kirletmekten korkuyordu.</p>
				<p class="normal">— Ben mi? Evet, canımı sıkan bir şey var; ama onun dışında bütün bunlar da beni sıkıyor, –dedi Levin.– Benim gibi köyde yaşayan biri için bütün bunların, senin odanda gördüğüm beyefendinin tırnakları kadar garip şeyler olduğunu tasavvur edemezsin...</p>
				<p class="normal">— Evet, zavallı Grineviç’in tırnaklarının ne kadar ilgini çektiğini gördüm, –dedi Stepan Arkadyiç gülerek.</p>
				<p class="normal">— Elimde değil, –diye yanıtladı Levin.– Kendini benim yerime koyup, köyde yaşayan birinin görüş açısını gözünün önüne getirmeye çalış. Biz köyde ellerimizi çalışırken rahat kullanabileceğimiz bir duruma sokmaya çalışırız; bunun için tırnaklarımızı keseriz, bazen kollarımızı sıvarız. Oysa burada insanlar uzatabildikleri kadar uzatıyor ve elleriyle artık hiçbir şey yapamayacakları için kol düğmesi olarak fincan tabağı takıyorlar.</p>
				<p class="normal">Stepan Arkadyiç neşeyle gülümsedi.</p>
				<p class="normal">— Evet bu, kaba el emeğine ihtiyaç duymamalarının işaretidir. Akılları çalışıyor...</p>
				<p class="normal">— Olabilir. Fakat yine de bana şu an garip gelen bir şey var: Biz köylüler işimizi yapabilecek hale gelmek için bir an önce karnımızı doyurmaya çalışırız, oysa seninle ben yemeği olabildiğince uzatmaya çalışıyoruz, bunun için de istiridye yiyoruz...</p>
				<p class="normal">— Elbette, –diye atıldı Stepan Arkadyiç.– Ama eğitimin amacı da bu zaten: Her şeyi zevk haline getirmek.</p>
				<p class="normal">— Eh, eğer amaç buysa o zaman ben yabani kalmak isterim.</p>
				<p class="normal">— Sen zaten yabanisin. Siz bütün Levinler yabani insanlarsınız.</p>
				<p class="normal">Levin iç geçirdi. Kardeşi Nikolay’ı anımsadı, utanç ve acı duydu, suratı asıldı; ancak Oblonskiy, onun hemen dikkatini çekiveren bir konudan söz etmeye başlamıştı.</p>
				<p class="normal">Stepan Arkadyiç üstleri pürtüklü boş kabukları bir kenara iterek, peyniri kendine doğru çekti ve gözlerini anlamlı anlamlı ışıldatarak:</p>
				<p class="normal">— E, bu akşam bizimkilere geliyor musun, Şçerbatskiylere yani? –dedi.</p>
  <p class="normal">— Evet, mutlaka geleceğim, –diye yanıtladı Levin.– Gerçi prenses pek istekli çağırmadı gibi geldi bana ama.</p>
				<p class="normal">— Hadi canım! Ne saçma! Onun tarzı böyle... Birader çorbayı getirsene!.. Bu onun tarzı, grande dame<sup class="calibre4"><a href="1_split_025.html#footnote-100-8" id="footnote-100-8-backlink" name="footnote-100-8-backlink">[8]</a></sup>, –dedi Stepan Arkadyiç.– Ben de geleceğim, ama Kontes Banina’ya, koro provasına gitmem gerekiyor. Nasıl yabani olmazsın? Apansız Moskova’dan kaybolmanı nasıl açıklayacaksın? Şçerbatskiyler durmadan seni soruyorlardı bana, sanki ben bilmek zorundaymışım gibi. Bense tek bir şey biliyorum: Sen her zaman hiç kimsenin yapmadığı şeyi yaparsın.</p>
				<p class="normal">— Evet, –dedi Levin ağır ve heyecanlı bir şekilde.– Haklısın ben yabaniyim. Ama sadece çekip gitmem değil, şimdi gelmem de yabanilik. Şimdi geldim...</p>
				<p class="normal">Stepan Arkadyiç, Levin’in gözlerinin içine bakarak:</p>
				<p class="normal">— Ne şanslı adamsın! –dedi.</p>
				<p class="normal">— Neden?</p>
				<p class="normal">— Hızlı atları damgalarından, âşık delikanlıları gözlerinden tanırım, –dedi Stepan Arkadyiç tumturaklı bir sesle.– Senin her şeyin gelecekte.</p>
				<p class="normal">— Ya seninki, geçmişte mi?</p>
				<p class="normal">— Hayır, gerçi geçmişte değil, ama senin önünde bir gelecek var, bense şimdiki zamanı yaşıyorum, o da şöyle böyle.</p>
				<p class="normal">— Bir şey mi var?</p>
				<p class="normal">— Evet, işler iyi değil. Pekâlâ kendimden söz etmek istemiyorum, ayrıca her şeyi açıklamam mümkün değil, –dedi Stepan Arkadyiç.– Peki, sen Moskova’ya niçin geldin?.. Hey, şunları alsana! –diye Tatar garsona seslendi.</p>
				<p class="normal">Levin, derinlerine dek pırıl pırıl parlayan gözlerini Stepan Arkadyiç’ten ayırmadan:</p>
				<p class="normal">— Tahmin ediyor musun? –dedi.</p>
				<p class="normal">Stepan Arkadyiç, ince bir gülümsemeyle Levin’e bakarak:</p>
				<p class="normal">— Tahmin ediyorum, ama konuyu açamıyorum. Doğru tahmin edip etmediğimi, bundan da anlayabilirsin, –dedi.</p>
				<p class="normal">Levin titrek bir sesle ve yüzündeki tüm kasların oynadığını hissederek:</p>
				<p class="normal">— E, ne diyorsun peki? –dedi.– Bu konuya nasıl bakıyorsun?</p>
				<p class="normal">Stepan Arkadyiç, bakışlarını Levin’den ayırmadan, ağır ağır içkisini yudumladı.</p>
				<p class="normal">— Ben mi? –dedi Stepan Arkadyiç.– Bundan başka hiçbir şey istemezdim. Bu, olabilecek en iyi şey.</p>
				<p class="normal">— Fakat yanılıyor olmayasın? Neden söz ettiğimizi biliyor musun? –dedi Levin, gözlerini Stepan Arkadyiç’e dikerek.– Bunun olabileceğini düşünüyor musun?</p>
				<p class="normal">— Olabileceğini düşünüyorum. Hem neden olmasın?</p>
				<p class="normal">— Hayır, sahiden bunun olabileceğini düşünüyor musun? Hayır, ne düşünüyorsan hepsini söyle bana! Ya beni ret cevabı bekliyorsa? Ben eminim ki...</p>
				<p class="normal">Stepan Arkadyiç, Levin’in heyecanı karşısında gülümseyerek:</p>
				<p class="normal">— Neden böyle düşünüyorsun? –dedi.</p>
				<p class="normal">— Zaman zaman bana öyle geliyor. Zaten bu, benim için de onun için de korkunç bir şey olur.</p>
				<p class="normal">— Ne olursa olsun, bir genç kız için korkunç bir şey yok bunda. Her genç kız evlenme teklifi almaktan gurur duyar.</p>
				<p class="normal">— Evet, her genç kız, ama o değil.</p>
				<p class="normal">Stepan Arkadyiç gülümsedi. Levin’in bu duygusunu ve Levin için dünyadaki bütün genç kızların iki türe ayrıldığını öyle iyi biliyordu ki. Bu iki türden biri, dünyada onun dışındaki bütün kızlardı ve bu kızlar insana özgü bütün zayıflıklara sahip çok sıradan kızlardı; diğer tür ise tek başına oydu ve o, hiçbir zayıf yönü olmayan, tüm insanlardan kat kat üstün bir kızdı.</p>
				<p class="normal">Stepan Arkadyiç, sosu önünden uzaklaştıran Levin’in kolunu tutarak:</p>
				<p class="normal">— Dur, sos al, –dedi.</p>
				<p class="normal">Levin ses çıkarmadan yemeğine sos döktü, ama Stepan Arkadyiç’in yemesine fırsat vermedi.</p>
				<p class="normal">— Hayır, sen dur, –dedi.– Anlasana, bu benim için bir ölüm kalım meselesi. Bu konuyu hiçbir zaman hiç kimseyle konuşmadım. Bunu hiç kimseyle seninle konuştuğum gibi konuşamam. Aslında seninle ben, her bakımdan farklı insanlarız: Zevklerimiz farklı, görüşlerimiz farklı; ama senin beni sevdiğini ve anladığını biliyorum, bu yüzden de seni müthiş seviyorum. Ama Tanrı aşkına benimle konuşurken çok açık yürekli ol.</p>
				<p class="normal">— Sana düşündüğümü söylüyorum, –dedi Stepan Arkadyiç, gülümseyerek.– Ama daha fazlasını da söyleyeceğim: Benim karım eşsiz bir kadındır... –Stepan Arkadyiç, karısıyla ilişkilerini anımsayıp iç geçirdi ve bir an sustuktan sonra devam etti.– Önsezileri güçlüdür. İnsanların içini okur; ama bu az bile kalır, özellikle evlilikler konusunda ne olacağını önceden bilir. Örneğin, Şahovskaya’nın Brenteln ile evleneceğini önceden söylemişti. Kimse buna inanmak istemedi, ama evlendiler. O da senden yana.</p>
				<p class="normal">— Yani nasıl?</p>
				<p class="normal">— Seni sevmesi bir yana, üstelik Kiti’nin mutlaka karın olacağını söylüyor.</p>
				<p class="normal">Bu sözler üzerine Levin’in yüzü birazdan içli gözyaşları dökecekmiş gibi bir gülümsemeyle aydınlandı birden.</p>
				<p class="normal">— Böyle diyor ha! –diye haykırdı Levin.– Karının mükemmel bir insan olduğunu her zaman söylemişimdir. Tamam, yeter, bu konuda bu kadarını söylemek yeterli, –dedi Levin yerinden kalkarak.</p>
				<p class="normal">—İyi ama otursana.</p>
				<p class="normal">Fakat Levin oturamıyordu. Kare şeklindeki odayı iki kez sert adımlarla boydan boya geçti, gözyaşları görünmesin diye gözlerini kırptı ve ancak ondan sonra tekrar masaya gelip oturdu.</p>
				<p class="normal">— Bunun sadece aşk olmadığını anla, –dedi.– Daha önce âşık olmuştum, ama bu defaki aynı değil. Bu, benim duygum değil de sanki bir dış güç beni eline geçirdi. Bunun gerçekleşemeyeceğine, yeryüzünde mutluluk diye bir şeyin var olamayacağına karar verdiğim için buradan gitmiştim zaten; ama kendimle mücadele ettim ve gördüm ki, bu olmadan hayat da olmayacak. Ve karar vermem gerekti...</p>
				<p class="normal">— Neden gitmiştin ki?</p>
				<p class="normal">— Ah, dur dur! Ah, ne kadar çok düşünce var kafamda! Ne kadar çok soru sormam gerek! Dinle. Aslında biraz önce söylediğin şeyle benim için neler yaptığını tasavvur bile edemezsin. Öyle mutluyum ki, hatta kötü bir insan bile oldum; her şeyi unutuverdim... Ağabeyim Nikolay’ın... onu tanırsın... burada olduğunu bugün öğrendim... Onu bile unuttum. Onun da mutlu olduğunu sanıyorum. Delilik gibi bir şey bu. Yalnız beni dehşete düşüren bir şey var... Sen evlendin, bu duyguyu bilirsin... Korkunç olan, geçmişi sevgiyle değil... günahlarla dolu bizim gibi yaşını başını almış adamların bir anda tertemiz, masum bir varlığa yaklaşması; iğrenç bir şey bu ve işte bu yüzden ahlaksız biri gibi hissetmemek mümkün değil.</p>
				<p class="normal">— Senin günahın çok değildir.</p>
				<p class="normal">— Ah, olsun, yine de, –dedi Levin,– “yaşamımı iğrenerek okurken tir tir titriyor, lanetler okuyorum ve acıyla sızlanıyorum...” Evet.</p>
				<p class="normal">— Ne yaparsın dünya böyle kurulmuş, –dedi Stepan Arkadyiç.</p>
				<p class="normal">— Tek tesellim, her zaman sevdiğim bu duadaki gibi, beni yaptıklarıma göre değil, merhametine göre bağışla demek. O da ancak böyle bağışlayabilir.</p>
				<p class="kapakmetin"> </p>
				<h2 class="h2baslik" id="calibre_toc_19">XI</h2>
				<p class="kapakmetin"> </p>
				<p class="normal">Levin içkisini bitirdi ve bir süre hiç konuşmadılar.</p>
				<p class="normal">— Sana bir şey daha söylemem gerek. Vronskiy’i tanıyor musun? –diye sordu Stepan Arkadyiç, Levin’e.</p>
				<p class="normal">— Hayır, tanımıyorum. Neden soruyorsun?</p>
				<p class="normal">Stepan Arkadyiç, kadehleri doldurmuş olan ve gerekmediği halde çevrelerinde dolanıp duran Tatar garsona:</p>
				<p class="normal">— Bir tane daha getir, –dedi.</p>
				<p class="normal">— Vronskiy’i neden tanımam gerekiyor?</p>
				<p class="normal">— Rakiplerinden biri olduğu için Vronskiy’i tanıman gerekiyor.</p>
				<p class="normal">— Kimmiş bu Vronskiy? –dedi Levin. Oblonskiy’in biraz önce hayranlıkla seyrettiği çocuksu bir heyecanla dolu yüzü bir anda hırçın ve çirkin bir hale gelmişti.</p>
				<p class="normal">— Vronskiy, Kont Kirill İvanoviç Vronskiy’in oğullarından ve altın yaldızlı Petersburg gençliğinin en iyi örneklerinden biri. Tver’de çalıştığım sıralar tanıdım onu, acemi birliğine gelmişti. Müthiş zengin, yakışıklı, önemli kişilerle ilişkileri olan bir saray yaveri. Üstelik çok sevimli ve çok iyi bir çocuk. Ayrıca iyi bir çocuk olmanın da ötesinde, tanıdığım kadarıyla hem iyi bir eğitim görmüş, hem de çok zeki, çabuk ilerleyecek biri.</p>
				<p class="normal">Levin kaşlarını çatmış, konuşmuyordu.</p>
				<p class="normal">— Evet efendim, senden kısa bir süre sonra buraya geldi ve anladığıma göre, Kiti’ye abayı yaktı. Anlarsın ya, Kiti’nin annesi...</p>
				<p class="normal">— Kusura bakma, ama hiçbir şey anlamıyorum, –dedi Levin, iyice suratını asarak. O anda da ağabeyi Nikolay’ı ve kendisinin de ağabeyini aklından çıkarabilecek kadar aşağılık biri olduğunu anımsadı.</p>
				<p class="normal">Stepan Arkadyiç gülümseyerek Levin’in koluna dokundu:</p>
				<p class="normal">— Dur, dur bir dakika, –dedi.– Ben sana bildiklerimi söylüyorum, ince ve nazik bir konuda artık ne kadar tahmin yürütülebilirse, bence şansın senden yana olduğunu yineliyorum.</p>
				<p class="normal">Levin sandalyenin arkalığına yaslandı, yüzü sararmıştı.</p>
				<p class="normal">Oblonskiy, Levin’in kadehini doldururken:</p>
				<p class="normal">— Yalnız bu işi bir an önce halletmeni tavsiye ederim, –diye devam etti.</p>
				<p class="normal">Levin kadehini geri çekerek:</p>
				<p class="normal">— Hayır, teşekkür ederim, daha fazla içemem, –dedi ve herhalde konuyu değiştirme isteğiyle– Sarhoş olurum sonra... E, sen nasılsın bakalım? –diye devam etti.</p>
				<p class="normal">— Bir şey daha var: Ne olursa olsun meseleyi hemen halletmeni tavsiye ederim. Bugün konuşma derim, –dedi Stepan Arkadyiç.– Yarın sabah git, klasik biçimde teklifini yap. Tanrı yardımcın olsun...</p>
				<p class="normal">— Hâlâ benimle ava gitmek istiyor musun? İlkbaharda gelsene, –dedi Levin.</p>
				<p class="normal">Stepan Arkadyiç’e bu konuyu açtığı için şimdi bütün ruhuyla pişmandı. Onun özel duygusu, Petersburg’lu bir subayın rekabetine ilişkin bir konuşmayla, Stepan Arkadyiç’in önerileriyle ve tavsiyeleriyle kirlenmişti.</p>
				<p class="normal">Stepan Arkadyiç gülümsedi. Levin’in ruhunda olup bitenleri anlıyordu.</p>
				<p class="normal">— Bir gün gelirim, –dedi.– Evet kardeşim, kadın, her şeyin üzerinde dönen bir vidadır. Benim işim de kötü, hem de çok kötü. Hepsi kadınlardan kaynaklanıyor, –dedi ve bir eliyle kadehini tutarken öbür eliyle bir sigara çıkarıp şöyle devam etti.– Bana açıkça söyle, bana bir akıl ver.</p>
				<p class="normal">— Hangi konuda?</p>
				<p class="normal">— Şu konuda: Diyelim ki evlisin, karını seviyorsun, ama aynı zamanda başka bir kadına da gönül vermişsin...</p>
				<p class="normal">— Kusura bakma, ama bunu kesinlikle anlamıyorum. Sanki... karnım tokken fırının yanından geçmiş ve ekmek aşırmış gibi...</p>
				<p class="normal">Stepan Arkadyiç’in gözleri her zamankinden daha çok parladı.</p>
				<p class="normal">— Neden peki? Ekmek bazen öyle güzel kokar ki kendini tutamazsın.</p>
				<p class="kapakmetin"> </p>
				<p class="normal">Himmlisch ist’s wenn ich bezwungen</p>
				<p class="normal">Meine irdische Begier;</p>
  <p class="normal">Aber noch wenn’s nicht gelungen,</p>
				<p class="normal">Hatte ich auch recht hübsch Plaisír!<sup class="calibre4"><a href="1_split_026.html#footnote-100-9" id="footnote-100-9-backlink" name="footnote-100-9-backlink">[9]</a></sup></p>
				<p class="kapakmetin"> </p>
				<p class="normal">Stepan Arkadyiç bunu söylerken zarif bir şekilde gülümsüyordu. Levin de gülümsemesine engel olamadı.</p>
				<p class="normal">— Evet, şaka bir yana, –diye devam etti Oblonskiy,– sevimli, uysal, sevgi dolu bir varlık olan kadının zavallı ve yalnız olduğunu, herkes için kendini feda ettiğini düşün. Şimdi, bir iş olup bitmişken, bir düşün, onu terk edebilir misin? Diyelim, aile hayatını bozmamak için ayrılmak gerekiyor; fakat ona acımamak, düzenini sürdürmesi için bir şeyler yapmamak, yumuşatmamak mümkün mü?</p>
				<p class="normal">— Kusura bakma, ama biliyorsun, benim için kadınlar ikiye ayrılır... yani hayır... daha doğrusu, kadınlar vardır, bir de... Pek fazla güzel ve ahlaksız kadın görmedim, görmeyeceğim de, büfedeki saçları bukleli, boyalı Fransız kadını gibileri ise benim için aşağılık tiplerdir ve bütün ahlaksız kadınlar aynıdır.</p>
				<p class="normal">— Peki ya İncil’deki?</p>
				<p class="normal">— Aman bırak! İsa, kötüye kullanılacağını bilse o sözleri söylemezdi. Bütün İncil’in içinden bir tek bu sözler anımsanıyor. Bununla birlikte ben düşündüğümü değil, hissettiğimi söylüyorum. Ahlaksız kadınlardan iğreniyorum. Sen örümcekten korkuyorsun, ben de bu aşağılık kadınlardan. Herhalde sen örümcekleri incelemedin ve huylarını bilmiyorsun: Ben de öyle.</p>
				<p class="normal">— Senin için böyle konuşmak kolay; bütün zor sorunları sol eliyle sağ omzunun üstünden teker teker fırlatıp atan Dickens kahramanı bir beyefendi olarak senin açından bir şey fark etmiyor. Ama gerçeği yadsımak yanıt değildir. Ne yapmam gerek, sen onu söyle bana? Karın yaşlanıyor, sense hayat dolusun. Ne kadar saygı duyarsan duy, karını artık aşkla sevemeyeceğini hissederken etrafına bakacak fırsat bulamıyorsun. Tam o anda birden karşına aşk çıkıyor ve mahvoldun artık sen! –dedi Stepan Arkadyiç umutsuzluk içinde.</p>
				<p class="normal">Levin güldü.</p>
				<p class="normal">— Evet, mahvoldun, –diye devam etti Oblonskiy.– Peki ama ne yapmak gerek?</p>
				<p class="normal">— Ekmek aşırmamak gerek.</p>
				<p class="normal">Stepan Arkadyiç kahkahalarla güldü.</p>
				<p class="normal">— Vay ahlakçı! Ama düşün ki, iki kadın var, biri sadece kendi hakları için direniyor ve bu haklar, senin ona veremediğin aşktan ibaret; diğeri ise her şeyini sana feda ediyor ve hiçbir şey istemiyor. Ne yaparsın? Nasıl davranırsın? Korkunç bir dram söz konusu burada.</p>
				<p class="normal">— Benim bununla ilgili düşüncemi istiyorsan, o zaman sana burada bir dram olduğuna inanmadığımı söyleyeceğim. Neden dersen, bence aşk... anımsarsın, Platon’un “Şölen”inde tanımladığı her iki aşk da insanlar için denektaşıdır. Bazı insanlar bunlardan sadece birini, diğerleri de diğerini anlıyor. Ve sadece Platon’un kastetmediği aşkı anlayanlar dramdan boşu boşuna söz ediyorlar. Böyle bir aşkta hiçbir dram olamaz. “Verdiğiniz mutluluk için size çok müteşekkirim efendim,” ve işte bütün dram. Platon’un kastettiği aşk içinse dram söz konusu olamaz, çünkü böyle bir aşkta her şey açık ve saftır, çünkü...</p>
				<p class="normal">Tam bu anda Levin, kendi günahlarını ve yaşadığı iç mücadeleyi anımsadı. Birden şunları ekledi:</p>
				<p class="normal">— Bununla birlikte belki sen de haklı olabilirsin. Gayet mümkün... Ama ben bilmiyorum, kesin olarak bilmiyorum.</p>
				<p class="normal">— İşte gördün mü, –dedi Stepan Arkadyiç,– sen katışıksız, saf bir insansın. Bu, senin hem üstün bir niteliğin, hem de kusurun. Sen katışıksız bir karaktersin ve bütün hayatın da katışıksız şeylerden oluşmasını istiyorsun, ama öyle olmuyor. Bak işte memuriyeti küçümsüyorsun, çünkü sen işin her zaman amaca uygun olmasını istiyorsun, ama öyle olmuyor. Sen aynı zamanda bir insanın çalışmasının her zaman bir amacı olmasını, aşkla evlilik hayatının her zaman bir olmasını istiyorsun. Ama öyle olmuyor. Hayatın bütün çeşitliliği, bütün çekiciliği bütün güzelliği gölge ve ışıktan meydana geliyor.</p>
				<p class="normal">Levin iç çekti, hiçbir şey söylemedi. Kendi kafasındakileri düşünüyor, Oblonskiy’i dinlemiyordu.</p>
				<p class="normal">Arkadaş oldukları, birlikte yemek yedikleri ve daha da yakınlaşmalarını sağlayacak şarap içtikleri halde her birinin sadece kendi kafasındakini düşündüğünü, birinin diğeriyle ilgisi olmadığını bir anda her ikisi de hissetmişti. Oblonskiy, bu yakınlaşma yerine yemekten sonra ortaya çıkan aşırı derecede uzaklaşmayı kaçıncı defadır yaşıyordu ve böyle durumlarda ne yapması gerektiğini biliyordu.</p>
				<p class="normal">— Hesap! –diye seslendi, sonra yandaki salona geçip hemen tanıdık bir yaverle karşılaştı, bir aktris ve bu aktrisin hamisi hakkında onunla konuşmaya başladı. Oblonskiy yaverle konuşmaya başlayınca bir hafifleme hissetmiş, her zaman çok büyük bir zihinsel ve ruhsal gerginliğe girmesine neden olan Levin’le konuşmasına böylece ara vermişti.</p>
				<p class="normal">Tatar garson yirmi altı ruble, bilmem ne kadar kapiklik hesap ve votka takviyesiyle geldiğinde başka bir zaman olsa, köyde yaşayan biri olarak, payına düşen on dört rublelik hesaptan dehşete düşecek olan Levin buna hiç dikkat etmemiş, borcunu ödemiş ve üstünü değiştirip kaderinin belirleneceği Şçerbatskiylere gitmek üzere eve yollanmıştı.</p>
				<p class="kapakmetin"> </p>
				<h2 class="h2baslik" id="calibre_toc_20">XII</h2>
				<p class="kapakmetin"> </p>
				<p class="normal">Prenses Kiti Şçerbatskaya on sekiz yaşındaydı. Sosyeteye bu kış ilk kez girmişti. Sosyetedeki başarıları iki ablasının başarılarından, hatta anne prensesin beklediğinden daha büyüktü. Üstelik Moskova balolarında dans eden delikanlıların hemen hemen hepsi Kiti’ye âşıktı, daha ilk kış mevsiminde iki ciddi kısmet çıkmıştı: Levin ve onun gidişinden hemen sonra Kont Vronskiy.</p>
				<p class="normal">Kışın başlarında Levin’in ortaya çıkması, sık sık ziyarete gelmesi ve Kiti’ye karşı açıkça ortaya koyduğu aşkı, ana baba arasında Kiti’nin geleceğiyle ilgili ilk ciddi konuşmalara ve tartışmalara neden olmuştu. Prens, Levin’den yanaydı, Kiti için bundan daha iyi bir şey istemediğini söylüyordu. Prenses ise kadınlara özgü, konunun etrafından dolaşma alışkanlığıyla Kiti’nin çok genç olduğunu, Levin’in ciddi niyetler beslediğini gösterecek hiçbir şey yapmadığını, Kiti’nin ona karşı ilgisi olmadığı söylüyor, başka bahaneler ileri sürüyordu; ama asıl konuyu, kendisinin kızı için en iyi kısmeti beklediğini, Levin’den hoşlanmadığını ve Levin’i anlamadığını söylemiyordu. Levin aniden çekip gittiğinde prenses sevinmiş ve sanki büyük bir zafer kazanmış gibi kocasına “Bak gördün mü, ben haklı çıktım,” demişti. Vronskiy ortaya çıktığında ise Kiti’nin sadece iyi değil, üstelik parlak bir kısmet bulduğu düşüncesini iyice pekiştirip daha da çok sevinmişti.</p>
				<p class="normal">Anne için Vronskiy ve Levin arasında hiçbir karşılaştırma olamazdı. Levin’in tuhaf ve keskin düşünceleri, sosyeteye girdiğinde gösterdiği ve prensesin düşüncesine göre gururundan kaynaklanan sıkılganlık, yine prensesin düşüncesine göre köyde hayvanlarla ve köylülerle uğraşarak geçirdiği hayat, bir anne olarak hoşuna gitmiyordu; kızına âşık olan Levin’in bir buçuk ay evlerine gelip gitmesi, âdeta bir şey beklemesi, çevresini incelemesi, evlenme teklif edecek olursa büyük bir onur verip vermeyeceğinden korkuyormuş gibi davranması, gelinlik bir kızın bulunduğu eve girip çıkarken bir açıklama yapmak gerektiğini anlamaması ve birdenbire hiçbir açıklama yapmadan çekip gitmesi de hiç hoşuna gitmiyordu. “Neyse ki çekici biri değil de Kiti ona gönlünü kaptırmadı,” diye düşündü prenses.</p>
				<p class="normal">Vronskiy, annenin bütün isteklerine uygundu. Çok zengin, akıllı, soylu, parlak bir askeri saray kariyeri yolunda ilerleyen büyüleyici bir insandı. Bundan daha iyisi istenemezdi.</p>
				<p class="normal">Vronskiy balolarda Kiti’ye açık açık kur yapıyor, onunla dans ediyor, evlerine geliyordu, dolayısıyla niyetinin ciddiliğinden kuşku duyulamazdı. Ancak buna rağmen prenses bütün bir kışı korkunç bir huzursuzluk ve heyecan içinde geçirmişti.</p>
				<p class="normal">Prenses bundan otuz yıl önce teyzesinin aracılığıyla evlenmişti. Hakkında her şeyin önceden bilindiği damat adayı gelmiş, kızı görmüş, onlar da damat adayını görmüşlerdi; dünürcü teyze karşılıklı izlenimleri öğrenmiş ve her iki tarafa da aktarmıştı; izlenimler iyiydi; daha sonra belirlenen bir gün beklenen teklif ana babaya yapılmış ve kabul edilmişti. Her şey çabucak, çok kolay olmuştu. En azından prensese öyle gelmişti. Fakat sıradan bir işmiş gibi görünen kız evlendirmenin öyle kolay ve sıradan bir iş olmadığını kendi kızlarını evlendirirken görmüştü. Ne büyük korkular yaşanmış, kaç kez fikir değiştirilmiş, ne kadar çok para harcanmış, iki büyük kızını, Darya ve Natali’yi evlendirirken kocasıyla aralarında ne çok kavga çıkmıştı! Şimdi küçük kızlarını verirken yine aynı korkuları, aynı kuşkuları ve büyük kızlar yüzünden kocasıyla arasında çıkan tartışmalardan daha büyüklerini yaşıyordu. Yaşlı prens bütün babalar gibi, kızlarının onuru ve kusursuzluğu konusunda özellikle çok titizdi; kızlarına karşı, özellikle de en sevdiği kızı Kiti’ye karşı hiç akıl kârı olmayacak bir şekilde kıskançtı ve kızının itibarına gölge düşürüyor diye prensese her adımda bir zorluk çıkarıyordu. Prenses büyük kızlarından buna alışmıştı, ama şimdi prensin titizlenmesi için daha fazla neden olduğunu hissediyordu. Son zamanlarda toplumdaki pek çok şeyin değiştiğini, annelerin görevlerinin daha da zorlaştığını görüyordu. Kiti’nin yaşıtı kızların birtakım topluluklar oluşturduklarını, bazı kurslara gittiklerini, erkeklerle serbestçe görüştüklerini, sokaklarda tek başına dolaştıklarını, pek çoklarının dizlerini bükerek selam vermediklerini, en önemlisi de kocalarını seçmenin anne babalarının değil, kendilerinin işi olduğuna hepsinin kesin olarak inandıklarını görüyordu. Bütün bu genç kızların ve hatta yaşlıların hepsi “Kızlar şimdi artık öyle eskisi gibi evlendirilmiyor,” diye düşünüyor ve konuşuyorlardı. Ancak prenses kızların günümüzde nasıl evlendirildiğini de hiç kimseden öğrenememişti. Çocuklarının kaderini belirleme kararını ana babaya veren Fransız geleneği kabul edilmiyor, ayıplanıyordu. Kızlara tam bir özgürlük tanıyan İngiliz geleneği de kabul görmüyordu, ayrıca Rus toplumunda zaten olanaksızdı bu. Rus dünürcülük geleneği çirkin bir şey sayılıyordu, herkes, hatta prensesin kendisi de bu gelenekle alay ediyordu. Ancak kızları nasıl yetiştirmek ve evlendirmek gerektiğini hiç kimse bilmiyordu. Prensesin bu konuda konuşma fırsatı bulduğu herkes tek bir şey söylüyordu: “Rica ederim, günümüzde artık bu eski şeyleri bırakın. Evlenecek olan analar babalar değil ki, gençler; öyleyse bırakalım gençler bildikleri gibi yapsın.” Fakat kızı olmayanlar için böyle konuşmak kolaydı; prenses ise bir yakınlaşma halinde kızının âşık olabileceğini ve evlenmek istemeyeceği ya da evlenmeye uygun olmayan birine âşık olabileceğini biliyordu. Prensese günümüzde gençlerin kendi geleceklerini kendilerinin belirlemesi gerektiğini ne kadar telkin etmeye çalışırlarsa çalışsınlar, o buna inanamıyordu, tıpkı hangi zamanda olursa olsun beş yaşındaki çocuklar için en iyi oyuncağın dolu bir tabanca olduğuna inanmadığı gibi. İşte bu yüzden de Kiti için büyük kızlarına duyduğu huzursuzluktan daha fazlasını duyuyordu.</p>
				<p class="normal">Vronskiy’in, kızına sadece kur yapmakla yetinmesinden korkuyordu şimdi. Kızının Vronskiy’e çoktan âşık olduğunu görüyordu, ama onun dürüst bir adam olduğunu, bu yüzden de bunu yapmayacağını düşünerek kendisini avutuyordu. Bununla birlikte şimdiki davranış serbestliğiyle bir genç kızın başını döndürmenin ne kadar kolay bir iş olduğunu ve erkeklerin bu suçu genellikle hafife aldıklarını da biliyordu. Geçen hafta Kiti, mazurka yaparken Vronskiy’le aralarında geçen konuşmayı annesine anlatmıştı. Bu konuşma prensesi bir parça rahatlatmıştı; ama tam anlamıyla rahatlayamıyordu. Vronskiy, Kiti’ye kendisinin ve erkek kardeşinin her konuda annelerinin sözünü dinlemeye alıştıklarını, annelerine danışmadan hiçbir zaman önemli bir işe girişmeye kalkışmadıklarını söylemişti. “Şimdi de anneciğimin Petersburg’dan gelişini özel bir mutluluk olarak bekliyorum,” demişti Vronskiy.</p>
				<p class="normal">Kiti, bu sözcüklere hiçbir anlam vermeksizin anlatmıştı bunu. Ama annesi farklı anlamıştı. Prenses, yaşlı kadının bugün yarın beklendiğini, oğlunun yaptığı seçimden memnun olacağını biliyordu ve Vronskiy’in, annesini gücendirmek korkusuyla hâlâ evlenme teklif etmemesi garibine gidiyordu; ancak bu evliliği, daha çok da yaşadığı kaygıların son bulmasını öyle çok istiyordu ki, buna inanıyordu. Kocasını terk etmeye niyetlenen en büyük kızı Dolli’nin mutsuzluğunu görmek şimdi prensese ne kadar acı gelirse gelsin, en küçük kızının kaderinin belirlenmesi konusundaki heyecanı bütün duygularını yutup yok ediyordu. Bugün Levin’in gelmesiyle buna yeni bir huzursuzluk daha eklenmişti. Aynı zamanda Levin’e karşı da birtakım duyguları olduğunu tahmin ettiği kızının, aşırı dürüstlüğü yüzünden Vronskiy’i reddetmesinden ve Levin’in gelişinin sonuca bu kadar yaklaşmış bir işi karıştırıp engellemesinden korkuyordu.</p>
				<p class="normal">Eve döndüklerinde prenses Levin’le ilgili olarak:</p>
				<p class="normal">— Geleli çok mu olmuş? –dedi.</p>
				<p class="normal">— Bugün gelmiş, maman.</p>
				<p class="normal">— Bir şey söylemek istiyorum, –diye söze başladı prenses ve Kiti, onun ciddi ve canlı yüzünden neden söz edeceğini anladı.</p>
				<p class="normal">Kıpkırmızı kesilip hızla annesine dönerek:</p>
				<p class="normal">— Anne, –dedi,– lütfen, lütfen bu konuda bir şey söylemeyin. Biliyorum, hepsini biliyorum.</p>
				<p class="normal">O da annesinin istediği şeyi istiyordu, ama annesinin isteme nedenleri kalbini kırıyordu.</p>
				<p class="normal">— Ben sadece demek istiyorum ki, birine umut verdikten sonra...</p>
				<p class="normal">— Anneciğim, canım, Tanrı aşkına söylemeyin. Bundan söz etmek ne kadar korkunç bir şey.</p>
				<p class="normal">— Söylemeyeceğim, söylemeyeceğim, –dedi prenses, kızının gözlerinde yaşları görünce.– Ama tek bir şey diyeceğim canım: Benden gizlin saklın olmayacağına söz vermiştin. Olmayacak, değil mi?</p>
				<p class="normal">Kiti kıpkırmızı kesilip, bakışlarını doğruca annesinin yüzüne dikerek:</p>
				<p class="normal">— Hiçbir zaman anneciğim, hiçbir sırrım olmayacak, –diye yanıtladı.– Ama şu anda size söyleyeceğim bir şey yok. Ben... ben... eğer isteseydim, ne diyeceğimi ve nasıl diyeceğimi bilmiyorum... bilmiyorum...</p>
				<p class="normal">Prenses, kızının heyecanına ve mutluluğuna gülümserken “Hayır, bu gözlerle yalan söyleyemez,” diye geçirdi içinden. Şu anda ruhunda olup bitenlerin zavallı Kiti’ye çok önemli, çok büyük şeyler gibi görünmesi gülümsetiyordu onu.</p>
				<p class="kapakmetin"> </p>
				<h2 class="h2baslik" id="calibre_toc_21">XIII</h2>
				<p class="kapakmetin"> </p>
				<p class="normal">Kiti, öğleden sonra ve akşama kadar bir delikanlının muharebe öncesi hissettiğine benzer bir duygu içindeydi. Yüreği hızla çarpıyor, düşünceleri bir noktada duramıyordu.</p>
				<p class="normal">İkisinin ilk kez buluşacakları bu akşamın kaderinde bir dönüm noktası olacağını hissediyordu. Ve durmaksızın kendilerini hayal ediyordu, kâh ayrı ayrı, kâh ikisini birlikte. Geçmişi düşündüğünde Levin’le ilişkilerine ilişkin anıların üzerinde mutlulukla, tatlılıkla duruyordu. Çocukluk anıları ve Kiti’nin ölen ağabeyiyle Levin’in dostluğuna ilişkin anılar, onun Levin’le ilişkisine apayrı, şiirsel bir güzellik veriyordu. Levin’in Kiti’ye duyduğu ve Kiti’nin emin olduğu sevgi, genç kızın gönlünü okşuyor, onu sevindiriyordu. Levin’i anımsamak içini rahatlatıyordu. En üst derecede bir sosyete adamı ve sakin bir insan olduğu halde Vronskiy’le ilgili anılarına ise rahatsız edici bir şey karışıyordu; sanki bir yapmacıklık vardı. Ama bu yapmacıklık Vronskiy’de değildi, o çok sade, çok sevimli biriydi, yapmacıklık Kiti’nin kendisindeydi. Levin’le bir araya geldikleri zamanlar Kiti kendisini son derece basit ve açık hissediyordu. Bununla birlikte Vronskiy’le geleceğini aklına getirir getirmez önünde pırıl pırıl parlayan bir mutluluk tablosu açılıyordu; Levin’le geleceği ise sisli görünüyordu.</p>
				<p class="normal">Akşam için giyinmek üzere yukarı çıkıp aynaya bakınca iyi günlerinden birinde olduğunu sevinçle fark etti. Sahip olduğu güçler açısından hiç eksiği yoktu, bu da biraz sonra olacaklar için ona son derece gerekliydi. Dış görünüşünün sakin, hareketlerinin rahat ve zarif olduğunu hissediyordu.</p>
				<p class="normal">Saat yedi buçukta konuk odasına yeni girmişti ki, uşak Konstantin Dmitriç Levin’in geldiğini haber verdi. Prenses henüz odasındaydı, prens de odasından çıkmamıştı. Kiti “Tamam işte,” diye düşündü ve damarlarındaki kanın tamamı yüreğine aktı. Aynaya baktığında yüzünün solgunluğundan korkuya kapıldı.</p>
				<p class="normal">Levin’in kendisini yalnız yakalamak ve evlenme teklif etmek için erken geldiğini tam olarak biliyordu şimdi. İşte o anda meselenin tümü gözüne ilk kez bambaşka ve yeni bir açıdan göründü. O anda yalnızca sorunun bir tek onunla ilgili olmadığını, yani kiminle mutlu olacağı ve kimi sevdiği konusuyla ilgili olmadığını, şu anda sevdiği adamın kalbini kıracağını da anlamıştı. Hem de çok acımasız bir şekilde kıracağını... Ne için? Sevimli biri olduğu, onu sevdiği ve ona âşık olduğu için. Ama yapacak bir şey yoktu, öyle gerekiyordu, öyle olacaktı.</p>
				<p class="normal">“Tanrım, bunu ona kendim mi söylemeliyim acaba? –diye düşündü.– Peki ama ne diyeceğim ona? Yoksa onu sevmediğimi mi söylesem? Bu da yalan olacak. Öyleyse ne diyeceğim? Başkasını seviyorum mu desem? Hayır, bu olanaksız. Kaçacağım, kaçacağım.”</p>
				<p class="normal">Levin’in ayak seslerini duyduğu sırada kapıya varmak üzereydi. “Hayır! Doğru olmaz. Korkacak neyim var? Kötü bir şey yapmadım ki. Ne olacaksa olsun! Gerçeği söyleyeceğim. Zaten insan onun yanında kötü bir duruma düşemez ki,” diye geçirdi içinden ve Levin’in üzerine diktiği parlak gözleriyle güçlü ama ürkek bedenini görünce “İşte geldi,” dedi kendi kendine. Merhamet dilercesine Levin’in yüzüne baktı ve elini uzattı.</p>
				<p class="normal">Levin, boş salona bir göz atıp:</p>
				<p class="normal">— Galiba epey erken geldim, –dedi. Umutlarının gerçek olduğunu, Kiti’ye açılmasını engelleyecek hiçbir şeyin bulunmadığını görünce suratı asıldı.</p>
				<p class="normal">— Yo hayır, –dedi Kiti ve masaya geçip oturdu.</p>
				<p class="normal">Oturmaksızın ve cesaretini kaybetmemek için Kiti’nin yüzüne bakmaksızın:</p>
				<p class="normal">— Zaten benim de tek isteğim sizi yalnız yakalamaktı, –diye konuşmaya başladı.</p>
				<p class="normal">— Annem gelir şimdi. Dün çok yoruldu. Dün...</p>
				<p class="normal">Dudaklarının ne dediğini kendisi de bilmeden, yalvaran ve sevecen bakışlarını Levin’in üzerinden çekmeden konuşuyordu Kiti.</p>
				<p class="normal">Levin, Kiti’nin yüzüne baktı; genç kız kıpkırmızı olmuş ve susmuştu.</p>
				<p class="normal">— Size uzun süreliğine gelip gelmediğimi bilmediğimi söylemiştim... bunun size bağlı olduğunu...</p>
				<p class="normal">Kiti yaklaşan soruya ne yanıt vereceğini bilmeksizin kafasını eğdikçe eğiyordu.</p>
				<p class="normal">— Bunun size bağlı olduğunu, –diye yineledi Levin.– Ben demek istemiştim ki... Şunun için gelmiştim ki... Karım olmanızı isteyecektim, –dedi kendisi de ne söylediğini bilmeksizin; ama en korkunç şeyi söylemiş olduğunu hissedip durdu ve Kiti’ye baktı.</p>
				<p class="normal">Kiti, Levin’in yüzüne bakmadan güçlükle nefes alıyordu. Heyecanlanmıştı. Ruhu mutlulukla dolup taşmıştı. Levin’in aşkını ilan etmesinden böylesine güçlü etkileneceğini hiç beklemiyordu. Ama bu durum sadece bir an sürdü. Vronskiy aklına geldi. Parlak, dürüst bakışlarını Levin’e doğru kaldırdı ve onun umutsuz yüzünü görüp hemen şu yanıtı verdi:</p>
				<p class="normal">— Bu mümkün değil... beni bağışlayın...</p>
				<p class="normal">Bir dakika önce Kiti, Levin’e ne kadar yakındı, Levin’in hayatı için ne kadar önemliydi! Şimdi ise bir yabancı olmuştu ve Levin’e ne kadar uzaktı!</p>
				<p class="normal">— Başka türlü olamazdı zaten, –dedi Levin kızın yüzüne bakmaksızın.</p>
				<p class="normal">Eğilerek selam verdi ve çıkıp gitmek istedi.</p>
				<p class="kapakmetin"> </p>
				<h2 class="h2baslik" id="calibre_toc_22">XIV</h2>
				<p class="kapakmetin"> </p>
				<p class="normal">Fakat tam bu sırada prenses geldi. Onları yalnız ve suratlarını bozuk görünce yüzünde bir korku belirdi. Levin eğilerek prensesi selamladı ve hiçbir şey söylemedi. Kiti de bir şey söylemiyor, gözlerini kaldırmıyordu. “Tanrıya şükür reddetmiş,” diye düşündü prenses ve yüzü, perşembe günleri konuklarını karşıladığı her zamanki gülümsemesiyle aydınlandı. Oturdu, Levin’e köyde neler yaptığını sormaya koyuldu. Levin, kimseye fark ettirmeden gidebilmek için tekrar oturup konukların gelmesini bekledi.</p>
				<p class="normal">Beş dakika sonra Kiti’nin geçen kış evlenen arkadaşı Kontes Nordston içeri girdi.</p>
				<p class="normal">Bu, zayıf, sarı benizli, parlak kara gözlü, hastalıklı ve sinirli bir kadındı. Kiti’yi severdi ve Kiti’ye olan sevgisi, evli kadınların her zaman genç kızlara duydukları sevgi gibi, Kiti’yi kendi kafasındaki mutluluk idealine uygun bir adamla evlendirme isteğinde ifadesini buluyor ve bu nedenle onu Vronskiy ile evlendirmek istiyordu. Kışın başlarında Şçerbatskiylerde sık sık karşılaştığı Levin, ona her zaman sevimsiz gelmişti. Levin’le karşılaştığında en sevdiği ve hep yaptığı şey, onunla alay etmekti.</p>
				<p class="normal">Kontes Nordston, Levin için:</p>
				<p class="normal">— Azametinin tepelerinden bana bakışını seviyorum. Ya ben aptalın biri olduğum için kendi zekice konuşmasını yarıda kesiyor ya da gönül indirip benimle konuşuyor. “Gönül indiriyor!” demek çok hoşuma gidiyor. Bana katlanamamasına çok seviniyorum, –diyordu.</p>
				<p class="normal">Haklıydı, çünkü gerçekten de Levin ona katlanamıyor, kontesin övündüğü, kendisinde bir üstünlük olarak gördüğü asabiliği ve günlük yaşamın kabalıkları konusunda gösterdiği ince alaycılık yüzünden ondan nefret ediyordu.</p>
				<p class="normal">Nordston’la Levin arasında sosyete hayatında sık karşılaşılan bir ilişki kurulmuştu. Bu ilişkide iki insan, dışardan bakınca dost gibi görünüp, birbirlerine karşı ciddi davranamayacak ve hatta biri diğerinin sözlerinden alınmayacak kadar birbirlerini küçümser.</p>
				<p class="normal">Kontes Nordston hemen Levin’e doğru ilerledi. Küçük, sarı elini uzatarak ve kışın başında Levin’in söylediği Moskova’nın bir Babil olduğuna ilişkin sözleri anımsatarak:</p>
				<p class="normal">— A! Konstantin Dmitriç! Demek bizim ahlaksız Babil’imize yine geldiniz, –dedi. Sonra gülümseyerek Kiti’ye bir göz atıp ekledi,– Babil mi düzeldi, yoksa siz mi bozuldunuz?</p>
				<p class="normal">Toparlanan ve Kontes Nordston’a karşı alışkanlıkla hemen alaycı ve düşmanca tavrını takınan Levin:</p>
				<p class="normal">— Sözlerimi bu kadar iyi hatırlamanız gönlümü okşadı kontes, –dedi.– Galiba sözlerim sizi çok etkiliyor.</p>
				<p class="normal">— Ah, hem de nasıl! Hepsini not alıyorum. E, Kiti, paten kaydın mı yine?..</p>
				<p class="normal">Sonra Kiti’yle konuşmaya başladı. O anda çekip gitmek Levin’e ne kadar çirkin bir davranış olarak görünürse görünsün, yine de bu çirkin davranışı yapmak, bütün gece orada kalıp, arada bir kendisine bakan ve bakışlarını ondan kaçıran Kiti’yi görmekten daha kolaydı. Kalkmak istedi, ama prenses onun hiç konuşmadığını fark edip:</p>
				<p class="normal">— Moskova’ya uzun süreliğine mi geldiniz? Zaten galiba yerel yönetimde çalışıyorsunuz, uzun süre kalamazsınız, –dedi.</p>
				<p class="normal">— Hayır prenses, artık yerel yönetim üyesi değilim, –dedi Levin.– Birkaç günlüğüne geldim.</p>
				<p class="normal">Kontes Nordston, Levin’in sert ve ciddi yüzüne bakarak “Başına önemli bir şey gelmiş olmalı, düşüncelerine kendini vermesine engel olan bir şey. Ama ben şimdi öğrenirim. Kiti’nin önünde onu aptal durumuna düşürmeye bayılıyorum, bunu yapacağım da,” diye düşündü.</p>
				<p class="normal">— Konstantin Dmitriç, –dedi Levin’e,– bizim orada, bir Kaluga köyünde bütün erkeklerle kadınlar ellerinde avuçlarında ne varsa her şeyi yiyip bitirmişler, şimdi bize hiçbir şey ödeyemiyorlar. Bu konuları bilen biri olarak, bunun ne anlama geldiğini lütfen bana anlatır mısınız? Bu ne demektir? Köylüleri her zaman öve öve göklere çıkartırsınız.</p>
				<p class="normal">Bu sırada odaya bir hanım daha girdi ve Levin ayağa <br class="calibre1"/>kalktı.</p>
				<p class="normal">— Bağışlayın beni kontes, ama doğrusu bu konuda hiçbir şey bilmiyorum, size hiçbir şey söyleyemem, –diyerek hanımın arkasından içeri giren subaya baktı.</p>
				<p class="normal">“Vronskiy olmalı,” diye düşündü Levin ve bundan emin olmak için Kiti’ye baktı. Kiti, Vronskiy’e bakmış, aynı anda Levin’e de bir göz atmıştı. Ve Levin, onun elinde olmadan parlayan gözlerinin tek bir bakışından Kiti’nin bu adamı sevdiğini, hem de bunu ona sözcüklerle de ifade etmiş olabileceğini anladı. Peki ama kimdi bu adam?</p>
				<p class="normal">İyi ya da kötü, artık Levin kalmamazlık edemezdi; Kiti’nin sevdiği adamın nasıl biri olduğunu öğrenmeliydi.</p>
				<p class="normal">Hangi konuda olursa olsun kendisinden daha şanslı olan rakibiyle karşılaştığında rakibinin bütün iyi özelliklerinden hemen yüz çevirip, sadece kötü tarafını görmeye hazır insanlar vardır; fakat tam tersine bu talihli rakipte, kendilerine karşı zafer kazanmasını sağlayan nitelikleri arayıp bulmak isteyen ve bu rakipteki tek iyiliği yüreği sızlayarak arayan insanlar da vardır. Levin bu tür insanlardandı. Fakat Vronskiy’deki iyi ve çekici yanı bulmak onun için zor olmadı. Bu iyi ve çekici yan hemen gözüne çarptı. Vronskiy boyu fazla uzun olmayan, sağlam yapılı, esmer biriydi. Saf ve güzel, son derece sakin ve çizgileri kesin bir yüzü vardı. Kısa kesilmiş siyah saçlarından ve yeni tıraş edilmiş çenesinden gıcır gıcır yepyeni, geniş üniformasına kadar yüzündeki ve bedenindeki her şey basit ve hepsi birlikte ele alındığında zarifti. Vronskiy içeri giren hanıma yol verip prensesin, sonra da Kiti’nin yanına gitti.</p>
				<p class="normal">Kiti’nin yanına gittiği sırada Vronskiy’in güzel gözleri çok tatlı pırıltılarla doldu ve zor fark edilen mutlu, alçakgönüllü ve muzaffer (Levin’e öyle gelmişti) bir gülümsemeyle saygılı ve dikkatli bir şekilde genç kıza doğru eğilerek küçük, ama geniş elini uzattı. Herkesle selamlaşıp, birkaç kelime konuştuktan sonra gözlerini kendisinden ayırmayan Levin’e bir kez olsun bakmadan oturdu.</p>
				<p class="normal">— İzninizle sizi tanıştırayım, –dedi prenses Levin’i göstererek.– Konstantin Dmitriç Levin. Kont Aleksey Kirilloviç Vronskiy. Vronskiy ayağa kalktı ve Levin’in gözlerinin içine dostça bakarak elini sıktı.</p>
				<p class="normal">— Bu kış galiba sizinle bir yemekte beraberdim, –dedi Vronskiy sade ve açık bir gülümsemeyle,– ama siz ansızın köye gitmiştiniz.</p>
				<p class="normal">— Konstantin Dmitriç kenti ve biz kentlileri küçümser ve nefret eder, –dedi Kontes Nordston.</p>
				<p class="normal">— Sözlerim sizi çok etkiliyor olmalı ki, bu kadar iyi anımsıyorsunuz, –dedi Levin ve bunu daha önce de söylediğini anımsayıp kızardı.</p>
				<p class="normal">Vronskiy, Levin’e ve Kontes Nordston’a bakıp gülümsedi.</p>
				<p class="normal">— Hep köyde mi yaşıyorsunuz? –diye sordu.– Kışın sıkıcı oluyordur sanırım?</p>
				<p class="normal">— Uğraşlarınız varsa sıkıcı olmaz, ama uğraşınız olmasa da sıkıcı değildir, –diye sert bir yanıt verdi Levin.</p>
				<p class="normal">Vronskiy, Levin’in ses tonunu fark ettiği halde etmemiş gibi yaparak:</p>
				<p class="normal">— Köyü severim, –dedi.</p>
				<p class="normal">— Ama umuyorum ki, hep köyde yaşamaya razı olmazdınız kont, –dedi Kontes Nordston.</p>
				<p class="normal">— Bilmiyorum, uzun süre denemedim. Garip bir şey hissetmiştim, –diye devam etti Vronskiy.– Annemle bir kış geçirdiğimiz Nice’teki kadar hiçbir yerde köyü, çarıklarıyla ve mujikleriyle bir Rus köyünü özlemedim. Nice’in kendisi zaten sıkıcıdır, bilirsiniz. Napoli ve Sorrento ise sadece kısa bir süre için güzeldir. İnsan Rusya’yı, özellikle de köyü oralarda çok canlı hatırlıyor. Onlar sanki...</p>
				<p class="normal">Vronskiy bir Kiti’ye, bir Levin’e bakarak ve sakin, dostça bakışını birinden diğerine geçirerek konuşuyor, galiba o anda aklına geleni söylüyordu.</p>
				<p class="normal">Kontes Nordston’un bir şey söylemek istediğini fark edip, başladığı sözü tamamlamadan durdu ve dikkatle kontesi dinlemeye başladı.</p>
				<p class="normal">Konuşmalar bir an olsun durmuyordu. Öyle ki, yaşlı prensesin konu yokluğunda her zaman yedeğinde olan iki ağır silahı, klasik ve gerçekçi eğitimle genel askeri yükümlülük konularını ortaya atmasına gerek kalmadı, Kontes Nordston da Levin’i kızdıramadı.</p>
				<p class="normal">Levin genel konuşmalara girmek istemiyor, zaten giremiyordu; her an kendi kendine “artık gitmeliyim,” dese de gitmiyor, bir şey bekliyordu.</p>
				<p class="normal">Konuşma dönen masalarla ruhlara gelmişti ve medyumluğa inanan Kontes Nordston, gördüğü bir mucizeyi anlatmaya başlamıştı.</p>
				<p class="normal">— Ah, kontes, Tanrı aşkına beni mutlaka götürün bu seanslara! Her yerde aradığım halde şimdiye kadar hiç olağanüstü bir şey görmedim, –dedi Vronskiy gülümseyerek.</p>
				<p class="normal">— Tamam, gelecek cumartesi gidelim, –diye karşılık verdi Kontes Nordston.– Peki siz inanır mısınız Konstantin Dmitriç? –diye sordu Levin’e.</p>
				<p class="normal">— Bana niye soruyorsunuz ki? Ne diyeceğimi biliyorsunuz zaten.</p>
				<p class="normal">— Ama sizin düşüncenizi duymak istiyorum.</p>
				<p class="normal">— Benim tek bir düşüncem var, –diye yanıtladı Levin.– O da bu dönen masaların, eğitimli denen bu toplumun köylülerden daha üstün olmadığını kanıtladığı şeklinde. Onlar nazara, büyüye, sihre inanırlar, bizse...</p>
				<p class="normal">— Siz inanmıyor musunuz yani?</p>
				<p class="normal">— İnanmam mümkün değil, kontes.</p>
				<p class="normal">— Ama ya ben gözlerimle gördüysem?</p>
				<p class="normal">— Köylü kadınlar da cinleri gözleriyle gördüklerini anlatır.</p>
				<p class="normal">— Yalan söylediğimi mi düşünüyorsunuz?</p>
				<p class="normal">Ve kontes sıkıntılı bir şekilde gülmeye başladı.</p>
				<p class="normal">Levin’in sözlerinden dolayı kıpkırmızı olan Kiti:</p>
				<p class="normal">— Yo hayır Maşa, Konstantin Dmitriç inanmasının olanaksız olduğunu söylüyor, –dedi. Levin bunu anladı ve daha da çok sinirlenip yanıt vermek istedi, ama neşeli gülümsemesiyle Vronskiy konuşmanın tatsızlaşmaması için hemen yardıma koştu.</p>
				<p class="normal">— Hiç olanak tanımıyor musunuz? –diye sordu.– Neden peki? Bilmediğimiz elektriğin varlığını mümkün görüyoruz; neden yeni bir güç olmasın, bizim bilmediğimiz ve...</p>
				<p class="normal">— Elektrik bulunduğunda, –diye hemen Vronskiy’in sözünü kesti Levin,– sadece onun varlığı ortaya çıkarılmıştı, nereden geldiği, ne ürettiği bilinmiyordu, ne işe yaradığını anlamak için asırlar geçti. Medyumlar ise tam tersine önce masaların kendilerine yazı yazdırdığından, ruhların geldiğinden söz ettiler, sonra da bunun bilinmeyen bir güç olduğunu söylemeye başladılar.</p>
				<p class="normal">Vronskiy her zaman yaptığı gibi, daha çok sözcüklerle ilgilenerek Levin’i dikkatle dinliyordu.</p>
				<p class="normal">— Evet, ama medyumlar; “Bu gücün ne olduğunu bilmiyoruz, ancak böyle bir güç var ve bazı koşullarda harekete geçiyor. Bu gücün ne olduğunu da artık bilim adamları ortaya çıkartsın,” diyorlar. Hayır, bunun neden yeni bir güç olamayacağını anlamıyorum, eğer bu güç...</p>
				<p class="normal">— Çünkü, –diye yine onun sözünü kesti Levin,– elektrikte, kehribarı yünlü bir kumaşa her sürüşünüzde bilinen olay meydana geliyor, burada ise her defa sonuç alınmıyor, dolayısıyla da doğal bir olay değildir bu.</p>
				<p class="normal">Herhalde konuşmanın bir konuk odası için son derece ciddi bir nitelik aldığını hisseden Vronskiy karşı çıkmadı, sohbet konusunu değiştirmeye çalışarak neşeyle gülümsedi ve hanımlara döndü.</p>
				<p class="normal">— Hadi şimdi bir deneme yapalım kontes, –diye konuşmaya başladı; ama Levin düşüncelerini sonuna kadar açıklamak istiyordu.</p>
				<p class="normal">— Düşünüyorum da, –diye devam etti konuşmaya,– medyumların mucizelerini yeni bir güç gibi açıklama denemesi çok başarısız bir denemedir. Apaçık ruhsal bir güçten söz ediyorlar ve onu maddi bir deneye tabi tutmak istiyorlar.</p>
				<p class="normal">Herkes, Levin’in konuşmasını bitirmesini bekliyordu. Bunu o da hissediyordu.</p>
				<p class="normal">— Oysa ben sizin mükemmel bir medyum olacağınızı düşünüyorum, –dedi Kontes Nordston,– sizin içinizde coşup taşan bir şey var.</p>
				<p class="normal">Levin ağzını açtı, bir şey söylemek istedi, kıpkırmızı kesildi ve hiçbir şey demedi.</p>
				<p class="normal">— Prenses Kiti, masa denemesini şimdi yapalım lütfen, –dedi Vronskiy.– Prenses hazretleri izin verirler mi?</p>
				<p class="normal">Vronskiy ayağa kalkıp küçük bir masa bakınmaya başladı.</p>
				<p class="normal">Kiti masadan kalkıp yanından geçerken Levin’le göz göze geldi. Kiti bütün kalbiyle ona acıyordu, özellikle de kendisinin neden olduğu bu mutsuz durumuna. “Beni affedebilirseniz edin, ben öyle mutluyum ki,” diyordu Kiti’nin bakışı.</p>
				<p class="normal">Levin’in bakışı ise “Herkesten nefret ediyorum, sizden de, kendimden de,” diye yanıtlıyordu ve Levin şapkasını eline aldı. Ancak kader gitmesine izin vermiyordu. Tam konuklar masanın çevresine yerleşmeye, Levin’se gitmeye niyetlendiği sırada yaşlı prens içeri girip, hanımlarla selamlaştıktan sonra Levin’e seslendi.</p>
				<p class="normal">— A! –dedi sevinçle.– Çok oldu mu geleli? Burada olduğunu bilmiyordum. Sizi gördüğüme çok sevindim.</p>
				<p class="normal">Yaşlı prens, Levin’e bazen “sen” bazen de “siz” diyordu. Levin’i kucakladı. Onunla konuştuğu sırada yerinden kalkıp, prensin kendisiyle konuşmasını sakince bekleyen Vronskiy’i fark etmiyordu.</p>
				<p class="normal">Kiti, olanlardan sonra babasının gösterdiği nezaketin Levin’e ağır geldiğini hissediyordu. Bu arada babasının Vronskiy’in selamına en sonunda soğuk bir karşılık verdiğini ve Vronskiy’in de, kendisine karşı neden böyle soğuk davranıldığını anlamaya çalışarak ve buna bir anlam veremeyerek içten bir şaşkınlıkla prense baktığını gördü ve kıpkırmızı oldu.</p>
				<p class="normal">— Prens, izin verin de Konstantin Dmitriç yanımıza gelsin, –dedi Kontes Nordston.– Bir deneme yapmak istiyoruz.</p>
				<p class="normal">Yaşlı prens, Vronskiy’e bakarak ve bu işin onun başının altından çıktığını tahmin ederek:</p>
				<p class="normal">— Ne denemesi? Masaları mı döndüreceksiniz? Kusura bakmayın bayanlar, baylar, ama bence halka oyunu oynamak daha eğlenceli olur, –dedi.– Halka oyununun bir anlamı var hiç olmazsa.</p>
				<p class="normal">Vronskiy prense şaşkınlıkla baktı ve belli belirsiz gülümseyip gelecek hafta yapılacak olan büyük balo hakkında hemen Kontes Nordston’la konuşmaya başladı.</p>
				<p class="normal">— Umarım siz de gelirsiniz, –dedi Kiti’ye dönerek.</p>
				<p class="normal">Levin, yaşlı prens kendisini bırakıp başka tarafa döner dönmez kimseye fark ettirmeden dışarı çıktı ve bu akşamdan kalan son izlenimi, Vronskiy’in baloyla ilgili sorusuna yanıt veren Kiti’nin gülümseyen, mutlu yüzü oldu.</p>
				<h2 class="h2baslik" id="calibre_toc_23">XV</h2>
				<p class="kapakmetin"> </p>
				<p class="normal">Akşam sona erdiğinde Kiti annesine Levin’le arasında geçen konuşmayı anlattı. Levin’e acıdığı halde kendisine evlenme teklif edilmiş olması sevindirmişti onu. Gerektiği gibi davrandığından kuşkusu yoktu. Ama yatağına yatınca uzun süre uyuyamadı. Bir izlenim peşini bırakmıyordu. Babasını dinlerken ve bu arada kendisiyle Vronskiy’e bakarken Levin’in çatılmış kaşları ve bu kaşların altından karamsar ve umutsuz bakan iyilik dolu gözleriyle yüzünün aldığı ifadeydi bu izlenim. Levin’e o kadar acımıştı ki, gözlerine yaşlar dolmuştu. Ama hemen o anda onu kime değiştiğini düşündü. O erkekçe, sert yüzü, soylu sakinliği ve her konuda herkese karşı gösterdiği ışık saçan iyiliği capcanlı hatırladı; sevdiği adamın kendisine olan aşkını anımsayınca içinde yine bir sevinç duydu, dudağında bir mutluluk gülümsemesiyle yastığa başını koydu. “Yazık, yazık, ama ne yapmalıydım? Benim bir suçum yok ki,” diyordu kendi kendine; ancak iç sesi farklı bir şey söylüyordu. Levin’i baştan çıkartmaktan mı pişmanlık duyuyordu, yoksa reddetmekten mi, bilmiyordu. Ama kuşkularla mutluluğuna gölge düşmüştü. Uykuya dalarken “Tanrım affet, Tanrım affet, Tanrım affet!” diyordu içinden.</p>
				<p class="normal">Bu sırada aşağıda, prensin küçük çalışma odasında sevgili kızları yüzünden ana baba arasında sık sık yinelenen kavgalardan biri oluyordu.</p>
				<p class="normal">Prens ellerini sallayarak ve aynı anda yakası sincap kürklü sabahlığının önünü kapatarak:</p>
				<p class="normal">— Ne mi? İşte bu! –diye bağırıyordu.– Sizde gurur, haysiyet yok, bu alçakça, budalaca evlendirme işiyle kızı rezil ediyor, mahvediyorsunuz!</p>
				<p class="normal">— Tanrı aşkına insaf edin prens, ben ne yaptım? –dedi prenses, ağladı ağlayacak bir halde.</p>
				<p class="normal">Kızıyla konuştuktan sonra memnun ve mutlu bir halde, her zaman yaptığı gibi prense iyi geceler dilemeye gelmişti. Gerçi Levin’in teklifinden ve Kiti’nin bu teklifi reddetmesinden prense söz etmek niyetinde değildi, ama kocasına Vronskiy meselesinin tamamen bitmiş gibi göründüğünü, bu meselenin Vronskiy’in annesi gelir gelmez çözümleneceğini ima etmişti. Prens bu sözler üzerine birden parlamış ve bağıra çağıra ağır sözler söylemeye başlamıştı.</p>
				<p class="normal">— Ne mi yaptınız? Şunu yaptınız: Birincisi, damat adayının aklını çelmeye çalışıyorsunuz, bütün Moskova bunu konuşacak, hem de haklı olarak. Bir davet veriyorsanız, o zaman seçilmiş damat adaycıklarını değil, herkesi çağırın. Bütün bu muhallebi çocuklarını (prens Moskovalı delikanlıları böyle adlandırırdı) çağırıyorsunuz, çalgıcıları da çağırın, dans etsinler, ama bu akşamki gibi, damat adayları çağırıp buluşma ayarlamayın. Görmekten iğreniyorum, sonunda kızcağızın başını döndürmeyi başardınız. Levin bin kat daha iyidir. Bu adam ise şıklık düşkünü bir Petersburglu, bunları makineden çıkarıyorlar, hepsi birbirinin aynısı, hepsi süprüntü. Safkan prens olsaydı bari, benim kızım hiç kimseye muhtaç değil!</p>
				<p class="normal">— İyi de ben ne yapmışım?</p>
				<p class="normal">— Şunu yapmışsın... –diye öfkeyle bağırdı prens.</p>
				<p class="normal">— Biliyorum, –diye onun sözünü kesti prenses,– seni dinleyecek olsak hayatta kızımızı kocaya veremeyeceğiz. Eğer öyle yapacaksak o zaman köye gidelim.</p>
				<p class="normal">— Gitsek iyi olur.</p>
				<p class="normal">— Dur bir dakika. Yani ben dalkavukluk mu yapıyorum? Zerre kadar yapmıyorum. Genç adam, çok da iyi, âşık olmuş, üstelik kız da galiba...</p>
				<p class="normal">— Evet ya size öyle geliyor! Kız ya gerçekten âşıksa, adamsa evlenmeyi ancak benim düşündüğüm kadar düşünüyorsa?.. Ah! Gözlerimle görmesem neyse!.. “Ah, medyumluk, ah Nice, ah baloda...” –Prens karısını taklit ederek söylediği her sözcükten sonra eğilerek reverans yapıyordu.– Katyacık gerçekten bunu kafasına koyarsa onun mutsuzluğuna yol açmış oluruz...</p>
				<p class="normal">— Peki ama neden öyle düşünüyorsun?</p>
				<p class="normal">— Düşünmüyorum, biliyorum; bunun için biz erkeklerin gözleri var, ama kadınların yok. Ciddi niyetleri olan bir adam görüyorum, Levin bu adam; bir de keyif çatmaktan başka derdi olmayan, durmadan şakıyan bir bıldırcın görüyorum.</p>
				<p class="normal">— Sen çoktan kafana koymuşsun...</p>
				<p class="normal">— Aklın başına gelecek, ama Darya’da olduğu gibi iş işten geçmiş olacak.</p>
				<p class="normal">Prenses mutsuz Dolli’yi anımsayıp kocasının sözünü kesti:</p>
				<p class="normal">— Peki tamam, konuşmayalım, –dedi.</p>
				<p class="normal">— Çok iyi, hoşça kal!</p>
				<p class="normal">Karıkoca birbirlerini kutsayıp öptükten sonra her biri yine de kendi düşüncesinden vazgeçmediğini hissederek ayrıldılar.</p>
				<p class="normal">Prenses ilk başta Kiti’nin geleceğinin bu akşam kesin olarak belli olduğundan ve Vronskiy’in niyeti konusunda kuşku duyulamayacağından kesinlikle emindi; ama kocasının sözleri kafasını karıştırmıştı. Odasına döndükten sonra tıpkı Kiti gibi o da geleceğin bilinmezliği karşısında korkuya kapılarak birkaç kez içinden “Tanrım affet, Tanrım affet, Tanrım affet!” diye tekrarladı.</p>
				<p class="kapakmetin"> </p>
				<h2 class="h2baslik" id="calibre_toc_24">XVI</h2>
				<p class="kapakmetin"> </p>
				<p class="normal">Vronskiy aile yaşantısı nedir hiç bilmiyordu. Annesi gençliğinde, evli olduğu sırada ve özellikle de evliliğinden sonraki dönemde başından sosyetedeki herkesin bildiği pek çok gönül macerası geçmiş parlak bir sosyete kadınıydı. Babasını hemen hemen hiç hatırlamıyordu ve soyluların çocuklarının okuduğu bir okulda eğitim görmüştü.</p>
				<p class="normal">Okuldan çok genç ve parlak bir subay olarak çıkan Vronskiy, birdenbire zengin Petersburglu askerlerin hayatına daldı. Petersburg sosyetesine arada sırada katılıyordu, ama bütün aşk maceraları sosyete dışındandı.</p>
				<p class="normal">Debdebeli ve kaba Petersburg yaşamından sonra kendisine âşık olan sevimli ve saf bir sosyete kızıyla yakınlık kurmanın güzelliğini ilk kez Moskova’da yaşamıştı. Kiti’yle ilişkilerinde herhangi kötü bir şey olabileceği aklına bile gelmiyordu. Balolarda en çok Kiti’yle dans ediyordu; evlerine gidiyordu. Onunla sosyetede her zaman konuşulan şeyleri, her türden saçmalığı konuşuyordu, ama bu saçmalıklara elinde olmadan Kiti için özel bir anlam katıyordu. Ona herkesin yanında söyleyemeyeceği bir şey söylemediği halde Kiti’nin giderek kendisine daha çok bağlandığını hissediyordu ve bu hissin artması hoşuna gidiyor, Kiti’ye karşı duyguları daha tatlı duygular haline geliyordu. Kiti’yle ilgili hareket tarzının belli bir adı olduğunu, buna, evlenme niyeti olmadan genç kızları baştan çıkarmak dendiğini, kendisi gibi parlak gençlerin arasında alışılmış çirkin davranışlardan biri olduğunu bilmiyordu. Bu zevki ilk kendisinin keşfettiğini sanıyordu ve keşfinin tadını çıkarıyordu.</p>
				<p class="normal">Kiti’nin ana babasının bu gece neler konuştuğunu duyabilseydi, ailenin ne düşündüğünü kafasında canlandırabilseydi ve eğer Kiti’yle evlenmezse kızın mutsuz olacağını öğrenebilseydi, çok şaşırır ve buna inanmazdı. Kendisine ve asıl Kiti’ye bu kadar büyük ve güzel duygular yaşatan şeyin kötü olabileceğine inanamazdı. Evlenmek zorunda olduğuna ise daha da az inanırdı.</p>
				<p class="normal">Onun için evlilik gerçekleşmesi olanaksız bir şeydi. Aile yaşantısını sevmemesi bir yana, içinde yaşadığı bekârlar dünyasının ortak görüşü doğrultusunda ailede, özellikle de koca kavramında yabancı, düşmanca, dahası gülünç bir şey görüyordu. Ancak Vronskiy, Kiti’nin ana babasının konuştuklarından kuşkulanmasa da bu akşam Şçerbatskiylerden çıkarken kendisiyle Kiti arasındaki gizli manevi bağın artık bir girişimde bulunmayı gerektirecek kadar güçlendiğini hissetmişti. Ama bu girişimin ne olabileceğini, ne olması gerektiğini bilemiyordu.</p>
				<p class="normal">Şçerbatskiylerden biraz da bütün bir gece boyunca sigara içmemesinden kaynaklanan her zamanki hoş bir saflık ve tazelik duygusuyla, aynı zamanda Kiti’nin kendisine olan aşkı karşısında içini titreten yepyeni bir duyguyla dönerken “İşin en güzel yanı da, ne benim ne de onun tarafından bir tek söz bile edilmediği halde bakışların ve tavırların görünmez konuşmasında birbirimizi o kadar iyi anlamamız, onun beni sevdiğini bu akşam her zamankinden daha açık bir şekilde ifade etmiş olması. Ne kadar sevimli, ne kadar sade ve en önemlisi ne kadar saf! Ben de kendimi daha iyi, daha temiz hissediyorum. Bir yüreğim olduğunu, içimde pek çok iyilik bulunduğunu hissediyorum. O sevimli, âşık gözler! Hele pek çok...dediğinde,” diye düşünüyordu.</p>
				<p class="normal">“Peki ne olacak? Hiçbir şey. Benim hoşuma gidiyor, onun da hoşuna gidiyor.” Sonra akşamı nerede noktalayacağını düşünmeye koyuldu.</p>
				<p class="normal">Gidebileceği yerleri hayalinde canlandırdı. “Kulübe mi gitsem? Bir parti bezik oynar, İgnatov’la şampanya içerim. Hayır, gitmeyeyim. Château des fleurs’de Oblonskiy’i bulurum, şarkılar, cancan dansı. Hayır, ondan da bıkkınlık geldi artık. Şçerbatskiyleri sevmemin en önemli nedeni, kendimi onların evinde daha iyi hissetmem. En iyisi eve gideyim.” Doğruca Düsso’daki odasına gitti, akşam yemeği siparişi verdi, sonra soyundu ve başını yastığa koyar koymaz her zamanki gibi derin ve sakin bir uykuya daldı.</p>
				<p class="kapakmetin"> </p>
				</body>
</html>