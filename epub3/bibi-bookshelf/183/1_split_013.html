<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_6">Altıncı Bölüm</h1>
				<p class="kapakmetin"> </p>
				<h2 class="h2baslik" id="calibre_toc_167">I</h2>
				<p class="kapakmetin"> </p>
				<p class="normal">Darya Aleksandrovna yazı çocuklarla birlikte Pokrovskoye’de, kız kardeşi Kiti Levina’nın yanında geçiriyordu. Kendi çiftliğindeki ev yıkılmak üzereydi ve Levin’le karısı Darya Aleksandrovna’yı yazı onlarda geçirmeye ikna etmişlerdi. Stepan Arkadyiç bu düzeni çok beğenmişti. Yazı ailesiyle birlikte köyde geçirmenin onun için çok büyük bir mutluluk olacağını, bu mutluluğa işinin engel olmasına çok üzüldüğünü söylüyordu ve Moskova’da kalarak arada sırada bir-iki günlüğüne köye geliyordu. Bütün çocuklar ve mürebbiyeyle birlikte Oblonskiylerin dışında, o haldeki deneyimsiz kızına göz kulak olmayı görev sayan yaşlı prenses de o yaz Levinlerde konuktu. Ayrıca Kiti’nin yurtdışında arkadaş olduğu Varenka, Kiti evlendiğinde evine gelme sözünü tutmuş ve dostunun evine konuk olmuştu. Hepsi Levin’in karısının akrabaları ve dostlarıydı. Hepsini sevse de, kendi deyimiyle “Şçerbatskiy elementinin” bu akınıyla yok olan kendi Levin dünyasına ve düzenine biraz acıyordu. Onun akrabalarından bu yaz bir tek Sergey İvanoviç konuktu onlarda, ama o da Levin değil, Koznışev tarzında bir adamdı, böylece Levin ruhu büsbütün yok oluyordu.</p>
				<p class="normal">Levin’in ne zamandır bomboş olan evinde şimdi o kadar çok insan vardı ki, hemen hemen bütün odalar doluydu ve hemen hemen her gün yaşlı prensesin masaya otururken herkesi yeni baştan sayması, on üçüncü kız ya da erkek torununu ayrı bir masaya oturtması gerekiyordu. Büyük bir gayret içinde ev işleriyle uğraşan Kiti’nin de konukların ve çocukların yazın açılan iştahlarını doyurmak için çok bol miktarda gereken tavuk, hindi ve ördek alma konusunda epey telaşı oluyordu.</p>
				<p class="normal">Bütün aile öğle yemeğine oturmuştu. Dolli’nin çocukları, mürebbiye ve Varenka’yla birlikte mantar toplamaya gitmek için plan yapıyordu. Tüm konuklardan zekâsı ve bilgisi sayesinde neredeyse tapma derecesinde saygı gören Sergey İvanoviç, mantar konusundaki konuşmaya katılarak herkesi şaşırtmıştı.</p>
				<p class="normal">Varenka’ya bakarak:</p>
				<p class="normal">— Beni de yanınıza alın, –dedi.– Mantar toplamayı çok severim, çok güzel bir uğraş olarak görürüm.</p>
				<p class="normal">Kıpkırmızı kesilen Varenka:</p>
				<p class="normal">— Ne demek, çok seviniriz, –diye karşılık verdi. Kiti, Dolli’yle anlamlı anlamlı bakıştı. Bilgili ve zeki Sergey İvanoviç’in Varenka’yla birlikte mantar toplamaya gitme önerisi, son zamanlarda Kiti’yi çok meşgul eden bazı tahminleri doğruluyordu. Kiti baktığının fark edilmemesi için annesiyle konuşmaya başladı hemen. Öğle yemeğinden sonra Sergey İvanoviç bir fincan kahvesini almış, kardeşiyle daha önceden başladıkları konuşmayı sürdürerek ve mantar toplamaya gidecek çocukların çıkmaları gereken kapıya arada bir göz atarak konuk odasında, pencerenin yanında oturuyordu. Levin de ağabeyinin yanına, pencerenin kenarına ilişmişti.</p>
				<p class="normal">Kiti kocasına bir şey söylemek için ilgisini çekmeyen bu konuşmanın bitmesini bekleyerek, yanında ayakta duruyordu.</p>
				<p class="normal">Sergey İvanoviç Kiti’ye gülümseyerek ve kardeşiyle başladığı konuşmaya pek az ilgi göstererek:</p>
				<p class="normal">— Evlendiğinden beri çok değişmişsin, hem de iyiye doğru bir değişim göstermişsin, –dedi.– Ama en inanılmaz konuları savunma tutkuna da bağlı kalmışsın.</p>
				<p class="normal">Levin, karısının altına bir sandalye çekip ona anlamlı anlamlı bakarak:</p>
				<p class="normal">— Katya senin ayakta durman iyi değil, –dedi.</p>
				<p class="normal">Sergey İvanoviç koşarak içerden çıkan çocukları görünce:</p>
				<p class="normal">— Neyse, benim zamanım kalmadı, –diye ekledi.</p>
				<p class="normal">Çocukların en önünde çorapları iyice yukarı çekilmiş olan Tanya, elindeki sepeti ve Sergey İvanoviç’in şapkasını sallayarak yan yan ona doğru koşuyordu.</p>
				<p class="normal">Babasının güzel gözlerine çok benzeyen gözleri pırıl pırıl parlayan Tanya, Sergey İvanoviç’e doğru laubalice koşarak şapkasını uzattı ve bu laubaliliğini ürkek ve tatlı bir gülümsemeyle yumuşatarak şapkayı Sergey İvanoviç’e giydirecekmiş gibi yaptı.</p>
				<p class="normal">Sergey İvanoviç’in gülümsemesinden izin verdiğini anlayıp, şapkayı özenle giydirirken:</p>
				<p class="normal">— Varenka bekliyor, –dedi.</p>
				<p class="normal">Varenka üstüne sarı basma elbise giymiş, başına beyaz eşarp bağlamış, kapıda dikiliyordu.</p>
				<p class="normal">Kahvesini bitiren ve mendiliyle sigara tabakasını ceplerine koyan Sergey İvanoviç:</p>
				<p class="normal">— Geliyorum, geliyorum Varvara Andreyevna, –dedi.</p>
				<p class="normal">Sergey İvanoviç ayağa kalkar kalkmaz Kiti kocasına:</p>
				<p class="normal">— Benim Varenka’mın şu güzelliğine bak! Ne dersin? –dedi. Bunu Sergey İvanoviç’in de duyabileceği bir şekilde söylemişti, herhalde duymasını istiyordu.– Ne kadar güzel, ne soylu bir güzellik! Varenka! –diye bağırdı Kiti.– Değirmen ormanına mı gideceksiniz? Biz de yanınıza geliriz.</p>
				<p class="normal">Kapıdan acele acele çıkan yaşlı prenses:</p>
				<p class="normal">— Durumunu kesinlikle unutuyorsun Kiti, –dedi.– Böyle bağırmamalısın.</p>
				<p class="normal">Kiti’nin sesini ve annesinin onu azarladığını duyan Varenka hızlı, hafif adımlarla Kiti’nin yanına geldi. Hareketlerinin çabukluğu, canlanan yüzünü kaplayan kızıllık, içinde olağa-nüstü bir şeyler olduğunu gösteriyordu. Kiti, bu olağanüstü şeyin ne olduğunu biliyor ve Varenka’yı dikkatle izliyordu. Şimdi Varenka’yı çağırmasının tek nedeni, öğle yemeğinden sonra ormanda olacağını düşündüğü önemli olay için ona içinden hayır duası etmekti.</p>
				<p class="normal">Varenka’yı öperek:</p>
				<p class="normal">— Varenka, eğer bir şeyler gerçek olursa çok sevineceğim, –diye fısıldadı.</p>
				<p class="normal">Utanan Varenka kendisine söylenen şeyi duymamış gibi yaparak Levin’e:</p>
				<p class="normal">— Ya siz bizimle gelmeyecek misiniz? –dedi.</p>
				<p class="normal">— Geleceğim, ama sadece harman yerine kadar, orada kalacağım.</p>
				<p class="normal">— Nedir bu hevesin böyle? –dedi Kiti.</p>
				<p class="normal">— Yeni yük arabalarına bakmam ve saymam gerekiyor, –dedi Levin.– Peki sen nerede olacaksın?</p>
				<p class="normal">— Terasta.</p>
				<p class="kapakmetin"> </p>
				<h2 class="h2baslik" id="calibre_toc_168">II</h2>
				<p class="kapakmetin"> </p>
				<p class="normal">Kadınların hepsi terasta toplanmıştı. Öğle yemeğinden sonra orada oturmayı genellikle severlerdi, ama bugün terasta işleri de vardı. Herkesin uğraştığı bebek zıbını dikilmesi ve kundak kuşağı örülmesi dışında Agafya Mihaylovna için yeni bir yöntemle, su katmadan reçel pişiriliyordu terasta. Evlerinde kullanılan bu yeni yöntemi Kiti getirmişti. Eskiden bu işle görevli olan Agafya Mihaylovna, Levinlerin evinde yapılan bir şeyin kötü olamayacağını varsayarak ve başka türlü olamayacağını ileri sürerek yine de çileğe ve frenk çileğine su koymuştu; bunu yaparken suçüstü yakalanmıştı, şimdi ahududu reçeli herkesin yanında pişiyordu ve Agafya Mihaylovna su katılmadan da reçelin güzel olacağına inandırılacaktı.</p>
				<p class="normal">Üzgün yüzü sıcaktan yanmış, saçları birbirine karışmış, zayıf kolları dirseklerine dek sıvanmış olan Agafya Mihaylovna, mangalın üstündeki reçel tenceresini dairesel hareketlerle sallıyor ve bütün kalbiyle reçelin kaskatı kesilmesini ve pişmemesini dileyerek asık bir suratla ahududuya bakıyordu. Prenses, ahududu reçeli yapılmasında başdanışman olduğundan Agafya Mihaylovna’nın öfkesinin kendisini hedef aldığını hissederek başka bir işle uğraşıyor, ahududuyla ilgilenmiyormuş gibi yapıyor, şurdan burdan konuşuyordu, ama arada bir yan gözle mangala da bakıyordu.</p>
				<p class="normal">Prenses başlamış konuşmayı sürdürerek:</p>
				<p class="normal">— Hizmetçi kızlara ucuz elbiselik kumaşları her zaman kendim alırım, –diyordu. Agafya Mihaylovna’ya dönerek– Köpüğünü şimdi almak gerekmiyor mu canım? –diye ekliyor ve– bu işi sen yapmamalısın, çok sıcak, –diye Kiti’yi engelliyordu.</p>
				<p class="normal">— Ben yaparım, –dedi Dolli ve ayağa kalkıp, bir kaşığı köpüklenen şekerin üzerinde dikkatle dolaştırmaya, arada bir de kaşığa yapışanları silkelemek için kan kırmızısı şurupla karışık haldeki alacalı, sarımsı pembemsi köpükle daha şimdiden kaplanmış olan bir tabağa kaşığı vurarak silkelemeye koyuldu. Çocukluğunda büyüklerin reçelin en güzel yerini, yani köpüğünü yememelerine şaşırdığını anımsayarak kendi çocukları için “Çayla birlikte nasıl da yalaya yalaya yerler!” –diye düşünüyordu.</p>
				<p class="normal">Bu arada Dolli, insanlara hangi hediyeyi vermenin daha iyi olacağı konusunda başlamış olan ilginç bir konuşmayı sürdürüyordu:</p>
				<p class="normal">— Stiva para vermenin çok daha iyi olduğunu söylüyor, ama...</p>
				<p class="normal">Prenses ve Kiti bir ağızdan:</p>
				<p class="normal">— Para nasıl verilir! Hediyeye değer verir onlar, –dediler.</p>
				<p class="normal">— Örneğin ben geçen yıl bizim Matryona Semyonovna’ya poplin değil de, onun gibi bir şey almıştım, –dedi prenses.</p>
				<p class="normal">— Anımsıyorum, sizin isim gününüzde onu giymişti.</p>
				<p class="normal">— Deseni pek güzeldi; şöyle basit ve zarif bir şey. Onda olmasaydı, ben de kendime yapmak isterdim. Varenka’nınki gibi. Öyle güzel ve ucuz.</p>
				<p class="normal">Şurubu kaşıktan akıtan Dolli:</p>
				<p class="normal">— Olmuştur herhalde artık, –dedi.</p>
				<p class="normal">— Damlatınca toplanıyorsa olmuş demektir. Biraz daha kaynatın Agafya Mihaylovna.</p>
				<p class="normal">— Şu sinekler de! –dedi Agafya Mihaylovna öfkeli öfkeli.– Yine de değişen bir şey olmayacak, –diye ekledi.</p>
				<p class="normal">Parmaklığın üzerine tünemiş, bir ahududu sapını çevirip gagalamaya başlayan serçeyi gören Kiti:</p>
				<p class="normal">— Ah ne kadar sevimli, ürkütmeyin onu! –dedi birden.</p>
				<p class="normal">— Evet, ama sen de mangaldan uzak dur, –dedi annesi.</p>
  <p class="normal">Agafya Mihaylovna’nın anlamaması için her zamanki gibi Fransızca konuşarak:</p>
				<p class="normal">— A propos de Varenka<sup class="calibre4"><a href="1_split_118.html#footnote-100-101" id="footnote-100-101-backlink" name="footnote-100-101-backlink">[101]</a></sup> –dedi.– Biliyor musunuz maman, ben bugün nedense bir çözüm bekliyorum. Nasıl bir çözüm olduğunu anlarsınız. Ne kadar güzel olurdu!</p>
				<p class="normal">— Yalnız sen de yaman çöpçatanmışsın! –dedi Dolli.– Nasıl da dikkatli ve ustaca bir araya getiriyor onları...</p>
				<p class="normal">— Maman, ne düşünüyorsunuz, söyleyin?</p>
				<p class="normal">— Ne düşüneceğim? O (o’dan kastı Sergey İvanoviç’ti) istese her zaman Rusya’daki en iyi evliliği yapabilirdi; artık o kadar genç değil, ama şimdi de onunla evlenecek pek çok kız olduğunu biliyorum... Varenka çok iyi, ama o...</p>
				<p class="normal">— Ama anneciğim, onun için de, öbürü için de daha iyisinin düşünülemeyeceğini anlasanıza. Birincisi Varenka çok güzel! –dedi Kiti bir parmağını bükerek.</p>
				<p class="normal">— Doğru, kız onun çok hoşuna gidiyor, –diye onayladı Dolli.</p>
				<p class="normal">— Sonra adam toplumda öyle bir yer işgal ediyor ki, karısının malına mülküne de, toplumdaki yerine de hiç ihtiyacı yok. Bir tek şeye, iyi, güzel, sakin bir kadına ihtiyacı var.</p>
				<p class="normal">— Evet, onunla sakin yaşanabilir, –diye doğruladı Dolli.</p>
				<p class="normal">— Üçüncüsü, kızın onu sevmesi. E, bu da var... Yani ne kadar iyi olurdu!.. Ormandan döndüklerinde her şeyin çözümlenmiş olmasını bekliyorum. Gözlerinden hemen anlarım. Ne kadar sevinirdim! Sen ne düşünüyorsun Dolli?</p>
				<p class="normal">— Yalnız sen heyecanlanma. Heyecanlanmak sana hiç yaramaz, –dedi annesi.</p>
				<p class="normal">— Ben heyecanlanmıyorum ki anneciğim. Bence bugün evlenme teklif edecek.</p>
				<p class="normal">Dolli dalgın dalgın gülümseyerek ve Stepan Arkadyiç’le kendi geçmişini anımsayarak:</p>
				<p class="normal">— Ah, bir erkeğin evlenme teklif etmesi ne tuhaftır... Bir tür engel vardır ve bu engel birden yıkılır, –dedi.</p>
				<p class="normal">— Anneciğim, babam size nasıl evlenme teklif etti? –diye sordu aniden Kiti.</p>
				<p class="normal">— Olağanüstü bir şey değildi, çok basitti, –diye yanıtladı prenses, ama bunu anımsayınca yüzü parlamıştı.</p>
				<p class="normal">— Yo, anlatın ama nasıl oldu? Birbirinizle görüşmenize izin vermelerinden önce de onu seviyor muydunuz?</p>
				<p class="normal">Kiti, bir kadının yaşamındaki bu en önemli konularla ilgili olarak şimdi annesiyle onun dengiymiş gibi konuşabilmekte ayrı bir güzellik buluyordu.</p>
				<p class="normal">— Seviyordum elbette; köye, bize gelirdi.</p>
				<p class="normal">— Ama kararı nasıl verdiniz? Evet anneciğim?</p>
				<p class="normal">— Herhalde yeni bir şey bulduğunuzu sanıyorsunuz siz? Hep aynıdır: Gözlerle, gülümsemelerle karar verilmiştir...</p>
				<p class="normal">— Bunu çok güzel söylediniz anneciğim! Aynen öyle, gözlerle ve gülümsemelerle, –diye onayladı Dolli.</p>
				<p class="normal">— Peki hangi sözleri söylemişti?</p>
				<p class="normal">— Kostya sana neler söylemişti?</p>
				<p class="normal">— Tebeşirle yazmıştı o. Harika bir şeydi... Şimdi bana ne kadar uzak görünüyor! –dedi Kiti.</p>
				<p class="normal">Üç kadın da aynı şeyi düşünmeye başladılar. Sessizliği ilk bozan Kiti oldu. Evlenmeden önceki son kışı ve Vronskiy’e âşık olmasını anımsadı.</p>
				<p class="normal">— Bir şey var... Varenka’nın eski aşkı, –dedi Kiti düşüncelerin doğal bağlantısı içinde bu konuyu anımsayarak.– Bir şekilde Sergey İvanoviç’e bunu söylemek, onu hazırlamak istiyorum. Erkeklerin hepsi, –diye ekledi,– bizim geçmişimize karşı korkunç derecede kıskançtır.</p>
				<p class="normal">— Hepsi değil, –dedi Dolli.– Sen kendi kocana bakıp hüküm veriyorsun. O, hâlâ Vronskiy’i anımsayıp acı çekiyor. Doğru değil mi?</p>
				<p class="normal">— Doğru, –diye yanıtladı Kiti gözleriyle dalgın dalgın gülümseyerek.</p>
				<p class="normal">— Yalnız senin hangi geçmişin onu rahatsız edebilir, bilmiyorum, –diye bir anne olarak kızıyla ilgili gözlemini ortaya koydu anne prenses.– Vronskiy sana kur yapmışsa ne olmuş? Her genç kızın başına gelir bu.</p>
				<p class="normal">Kiti kızararak:</p>
				<p class="normal">— Bizim söz ettiğimiz bu değil, –dedi.</p>
				<p class="normal">— Hayır, dur bakalım, –diye devam etti prenses,– daha sonra benim Vronskiy’le konuşmama sen kendin izin vermek istemedin. Anımsıyor musun?</p>
				<p class="normal">— Ah, anneciğim! –dedi Kiti acı çekiyormuş gibi bir ifadeyle.</p>
				<p class="normal">— Sizi tutamıyoruz artık... Senin ilişkilerin de olması gerekenden daha öteye gidemezdi; onu kendim çağırabilirdim. Neyse canım, heyecanlanmak sana yaramaz. Lütfen bunu unutma ve sakin ol.</p>
				<p class="normal">— Ben son derece sakinim maman.</p>
				<p class="normal">— Anna’nın gelmesi o zaman Kiti için ne kadar mutlu, Anna içinse ne kadar mutsuz bir sonuç doğurdu, –dedi Dolli. Kendi düşüncesine hayret ederek,– O zaman Anna ne kadar mutluydu, Kiti ise kendini mutsuz sayıyordu, –diye ekledi.– Nasıl tam tersi oldu! Sık sık Anna’yı düşünüyorum.</p>
				<p class="normal">Kiti’nin Vronskiy’le değil, Levin’le evlenmesini hiç unutamayan prenses:</p>
				<p class="normal">— Tam da düşünecek insanı bulmuşsun! İğrenç, kalpsiz, adi kadın, –dedi.</p>
				<p class="normal">— Bu konuda konuşmaya ne kadar heveslisiniz, –dedi Kiti kızarak,– ben bu konuyu düşünmüyorum, düşünmek de istemiyorum... – Teras merdivenlerinde kocasının tanıdık ayak seslerine kulak kabartarak,– Düşünmek de istemiyorum, –diye tekrarladı.</p>
				<p class="normal">Levin terasa girerken:</p>
				<p class="normal">— Düşünmek istemediğin şey neymiş? –diye sordu.</p>
				<p class="normal">Ama hiç kimse ona yanıt vermedi, o da soruyu yinelemedi.</p>
				<p class="normal">Hepsine hoşnutsuz bir şekilde baktıktan sonra yanında konuşulmayacak bir şeyden söz ettiklerini anlayıp:</p>
				<p class="normal">— Kadınlar saltanatınızı bozduğum için üzüldüm, –dedi.</p>
				<p class="normal">Agafya Mihaylovna’nın duygularını, onun ahududu reçelini susuz kaynatmaktan ve genel olarak yabancı Şçerbatskiy etkisinden kaynaklanan hoşnutsuzluğunu paylaştığını hissetti bir an. Ancak gülümsedi ve Kiti’nin yanına gitti.</p>
				<p class="normal">Kiti’ye şimdi herkesin hitap ederken takındığı bir yüz bir ifadesiyle bakarak:</p>
				<p class="normal">— E, ne var, ne yok? –diye sordu.</p>
				<p class="normal">— Yok bir şey, iyiyim, –dedi Kiti gülümseyerek,– sende ne var, ne yok?</p>
				<p class="normal">— Bu arabalar normal arabaların üç katı yük taşıyor. Çocukları almaya gidecek miyiz? Atları koşmalarını söyledim.</p>
				<p class="normal">— Yoksa Kiti’yi iki tarafı açık arabayla mı götürmek niyetindesin? –dedi prenses sitemle.</p>
				<p class="normal">— Yavaş gideceğiz prenses.</p>
				<p class="normal">Levin prensese hiçbir zaman damatların yaptığı gibi maman demiyordu, bu da prensesin hoşuna gitmiyordu. Fakat Levin prensesi çok sevmesine ve saymasına rağmen rahmetli annesine beslediği duyguları lekelemeyip, prensese bu şekilde hitap edemiyordu.</p>
				<p class="normal">— Birlikte gidelim maman, –dedi Kiti.</p>
				<p class="normal">— Bu deliliklere bakmak istemiyorum.</p>
				<p class="normal">— Peki, ben yürüyerek giderim. Hem sağlığıma iyi gelir. –Kiti ayağa kalktı, kocasının yanına gidip elini tuttu.</p>
				<p class="normal">— İyi gelir ama, her şey ölçüsünde olmalı, –dedi prenses.</p>
				<p class="normal">Levin, Agafya Mihaylovna’ya gülümseyerek ve onu neşelendirmek isteğiyle:</p>
				<p class="normal">— E, Agafya Mihaylovna, reçel hazır mı? –dedi.– Yeni yöntem iyi mi bari?</p>
				<p class="normal">— Herhalde iyidir. Bizim usule göre fazla kaynadı.</p>
				<p class="normal">Kocasının niyetini hemen anlayıp yaşlı kadına aynı duyguyla hitap eden Kiti:</p>
				<p class="normal">— Bu daha iyi Agafya Mihaylovna, ekşimez, buzlarımız eridi, reçeli saklayacak soğuk yerimiz yok, –dedi. Agafya Mihaylovna’nın başörtüsünü düzelterek ve gülümseyerek,– Annem sizin turşunuz gibisini hiçbir yerde yemediğini söylüyor, –diye ekledi.</p>
				<p class="normal">Agafya Mihaylovna Kiti’ye öfkeli öfkeli baktı.</p>
				<p class="normal">— Beni avutmayın, küçük hanım. Onunla size bakıyorum, içim neşe doluyor, –dedi Agafya Mihaylovna ve bu kaba onunla ifadesi Kiti’ye dokundu.</p>
				<p class="normal">— Mantar toplamaya birlikte gidelim, bize yerlerini gösterirsiniz. –Agafya Mihaylovna gülümsedi, “Size kızmak hoşuma giderdi, ama yapamam,” der gibi başını salladı.</p>
				<p class="normal">— Benim söylediğim gibi yapın lütfen, –dedi yaşlı prenses,– reçelin üstüne kâğıt koyun ve kâğıdı romla ıslatın, buz olmasa da asla küflenmez.</p>
				<p class="kapakmetin"> </p>
				<h2 class="h2baslik" id="calibre_toc_169">III</h2>
				<p class="kapakmetin"> </p>
				<p class="normal">Kiti kocasıyla baş başa kalma fırsatı bulduğu için özellikle sevinçliydi, çünkü onun terasa gelip, ne konuştuklarını sorduğu ve sorusuna yanıt alamadığı anda her şeyi öylesine canlı bir şekilde yansıtan yüzünden bir üzüntü gölgesinin geçtiğini fark etmişti.</p>
				<p class="normal">Diğerlerinden önce yürüyerek gittikleri ve evin görüş alanından çavdar başaklarının ve tanelerinin döküldüğü sert ve tozlu yola çıktıkları sırada Kiti kocasının koluna sıkıca yaslandı ve onun kolunu kendisine iyice bastırdı. Levin o bir anlık tatsız durumu artık unutmuştu ve karısının hamile olduğu düşüncesinin bir an bile aklından çıkmadığı şu anda onunla baş başayken, şehvetten tamamen arınmış, sevdiği kadına yakın olmanın kendisi için yeni ve sevinçli hazzını hissediyordu. Konuşacak bir şey yoktu, ama tıpkı bakışları gibi hamilelikte değişmiş olan sesini duymak istiyordu. Bakışlarında olduğu gibi sesinde de, dikkatlerini sürekli olarak sevdikleri tek bir iş üstünde toplayan insanlarınkine benzer bir yumuşaklık ve ciddiyet vardı.</p>
				<p class="normal">— Yorulmuyorsun ya? Daha fazla dayan bana, –dedi Levin.</p>
				<p class="normal">— Hayır, seninle yalnız kalma fırsatı bulduğuma çok seviniyorum ve onlarla birlikte olmak ne kadar hoşuma giderse gitsin, baş başa geçirdiğimiz kış akşamlarını da itiraf edeyim arıyorum.</p>
				<p class="normal">— O iyiydi, ama bu daha da iyi. İkisi de iyi, –dedi Levin Kiti’nin kolunu sıkıca bastırarak.</p>
				<p class="normal">— Sen geldiğinde ne konuşuyorduk biliyor musun?</p>
				<p class="normal">— Reçel mi?</p>
				<p class="normal">— Evet, reçelden de söz ediyorduk; ama sonra nasıl evlenme teklif edildiğinden konuştuk.</p>
				<p class="normal">Levin, Kiti’nin söylediği sözcüklerden çok sesini dinleyerek, sürekli olarak şu anda ormandan geçen yolu düşünerek ve onun ayağının takılabileceği yerlerin çevresinden dolanarak:</p>
				<p class="normal">— A! –dedi.</p>
				<p class="normal">— Ve Sergey İvanoviç’le Varenka hakkında. Fark ettin mi?.. Ben bunu çok istiyorum, –diye devam etti Kiti.– Sen bu konuda ne düşünüyorsun? –Kocasının yüzüne bir göz attı.</p>
				<p class="normal">— Ne düşüneceğimi bilmiyorum, –diye yanıtladı Levin gülümseyerek.– Sergey bu yönden bana çok garip gelir. Zaten anlatmıştım ya...</p>
				<p class="normal">— Evet, ölen o kıza âşık olmuş...</p>
				<p class="normal">— Bu, daha ben çocukkendi; anlatılanlardan biliyorum. Onun o zamanki halini anımsıyorum. Olağanüstü hoştu. Ama o zamandan beri onu kadınlarla birlikteyken gözlüyorum: Nazik davranıyor, bazı kadınlardan hoşlanıyor, ama onun için bu kadınların kadın değil, sadece insan olduğunu hissediyorsun.</p>
				<p class="normal">— Evet, ama şimdi Varenka’yla... Galiba bir şey var...</p>
				<p class="normal">— Belki vardır... Ama onu tanımak gerek... Kendine özgü, eşi bulunmaz bir insandır. Sadece manevi bir yaşam sürer. Son derece saf ve yüce ruhlu biridir.</p>
				<p class="normal">— Nasıl yani? Bu onu alçaltır mı?</p>
				<p class="normal">— Hayır, ama sadece manevi bir yaşam sürmeye o kadar alışık ki, gerçekleri kabul edemez, Varenka ise bir gerçektir yine de.</p>
				<p class="normal">Levin, düşüncesini doğru sözlerle ifade etmek için kendini zorlamadan cesurca söylemeye alışmıştı artık; karısının şimdiki gibi böyle sevgi dolu anlarda tek bir imadan onun ne demek istediğini anlayacağını biliyordu, anlamıştı da zaten.</p>
				<p class="normal">— Evet, ama Varenka’da bendeki gibi bir gerçeklik yok; Sergey İvanoviç’in beni asla sevmeyeceğini biliyorum. Varenka tepeden tırnağa manevidir...</p>
				<p class="normal">— Yo hayır, o seni çok seviyor, yakınlarımın seni sevmeleri her zaman hoşuma gider...</p>
				<p class="normal">— Evet, bana karşı iyi, ama...</p>
				<p class="normal">— Ama merhum Nikolenka’yla olduğu gibi değil... siz birbirinizi sevmiştiniz, –dedi Levin.– Neden konuşmuyoruz? –diye ekledi.– Bazen kendime sitem ediyorum, böyle giderse unutacaksın onu diyorum. Ah, ne müthiş, ne harika bir insandı... Evet, biz neden söz ediyorduk? –dedi Levin bir an sustuktan sonra.</p>
				<p class="normal">— Yani sen onun âşık olamayacağını mı düşünüyorsun? –dedi Kiti kendi diline çevirerek.</p>
				<p class="normal">— Âşık olamaz değil de, –dedi Levin gülümseyerek,– ama onda gerekli olan zayıflık yok... Onu her zaman kıskanmışımdır, böylesine mutlu olduğum şu anda bile kıskanıyorum.</p>
				<p class="normal">— Âşık olamamasını mı kıskanıyorsun?</p>
				<p class="normal">Levin gülümseyerek:</p>
				<p class="normal">— Benden daha iyi olduğu için kıskanıyorum, –dedi.– Kendisi için yaşamıyor. Bütün yaşamı görevine adanmış. Bu yüzden de huzurlu ve mutlu olabiliyor.</p>
				<p class="normal">Kiti alaycı, sevgi dolu bir gülümsemeyle:</p>
				<p class="normal">— Ya sen? –dedi.</p>
				<p class="normal">Düşüncelerinin onu gülümseten akışını hiçbir şekilde ifade edemezdi; ama çıkardığı son sonuç, ağabeyine hayran olan ve onun karşısında kendini küçük gören kocasının samimi olmadığıydı. Kiti, onun bu samimiyetsizliğinin ağabeyine olan sevgisinden, kendisi çok mutlu olduğu için duyduğu utançtan, özellikle de peşini bırakmayan daha iyi olma isteğinden kaynaklandığını biliyordu, onun bu yönünü seviyordu, bu yüzden gülümsüyordu.</p>
				<p class="normal">— Ya sen? Sen neden mutsuzsun? –diye sordu Kiti aynı gülümsemeyle.</p>
				<p class="normal">Kiti’nin, kocasının kendinden hoşnut olmadığına inanmaması Levin’i sevindiriyordu ve farkında olmadan onu neden inanmadığını açıklamaya çağırıyordu.</p>
				<p class="normal">— Mutluyum, ama kendimden hoşnut değilim... –dedi Levin.</p>
				<p class="normal">— Mutluysan nasıl hoşnutsuz olabilirsin ki?</p>
				<p class="normal">— Yani sana nasıl anlatayım?.. Senin ayağının bir yere takılmaması dışında ruhen hiçbir şey istemiyorum. Ah, ama böyle de atlanmaz ki! –diyerek Kiti’nin patikadaki kuru bir dalın üstünden geçerken aşırı hızlı bir hareket yapması yüzünden sitem edip, konuşmasını yarıda kesti.– Ama kendimi yargıladığım ve başkalarıyla, özellikle de ağabeyimle karşılaştırdığım zaman kötü olduğumu hissediyorum.</p>
				<p class="normal">— Ne bakımdan? –dedi Kiti. Yüzünde aynı gülümseme vardı.– Sen de başkaları için bir şey yapmıyor musun? Senin de çiftliğin, işlerin, kitabın yok mu?..</p>
				<p class="normal">— Hayır, suçlu sensin, bunu özellikle şu anda hissediyorum, –dedi Levin Kiti’nin kolunu koltuğunun altına bastırıp,– yapmam gerekeni yapmıyorum. Kolayıma gelenleri yapıyorum. Keşke bütün bu işleri seni sevdiğim kadar sevebilseydim... son zamanlarda işleri bana verilmiş ev ödevi gibi yapıyorum.</p>
				<p class="normal">— E, babam için ne diyeceksin? –diye sordu Kiti.– Ne yani toplum yararına hiçbir şey yapmadığına göre o da kötü mü?</p>
				<p class="normal">— O mu? Hayır. Ama babandaki sadeliği, açıklığı, iyiliği göz önüne almak gerek, bende bunlar var mı? Bir şey yapmıyorum ve üzülüyorum. Bunların hepsini sen yaptın. Sen yokken, bu da yokken, –dedi bakışıyla Kiti’nin karnını göstererek,– bütün gücümü işime harcıyordum; şimdi ise yapamıyorum ve utanıyorum; tam bir ev ödevi gibi yapıyorum işleri, daha doğrusu yapar gibi görünüyorum...</p>
				<p class="normal">— Peki, şu anda Sergey İvanoviç’le yer değişmek ister miydin? –dedi Kiti.– Sadece onun yaptığı gibi bu toplum yararına iş yapar ve bu ev ödevini sever miydin?</p>
				<p class="normal">— Elbette hayır, –dedi Levin.– Bununla birlikte o kadar mutluyum ki, hiçbir şey anlamıyorum. Sense onun bugün evlenme teklif edeceğini düşünüyorsun demek? –diye ekledi Levin kısa bir süre sustuktan sonra.</p>
				<p class="normal">— Hem düşünüyorum, hem düşünmüyorum. Yalnız korkunç derecede istiyorum bunu. Dur bir dakika. –Kiti eğildi ve yolun kenarından bir papatya koparttı.– Hadi evlenme teklif edecek, etmeyecek diye say bakalım, –dedi çiçeği kocasına uzatarak.</p>
				<p class="normal">Levin dar beyaz yaprakları kopararak:</p>
				<p class="normal">— Edecek, etmeyecek, – diyordu.</p>
				<p class="normal">Kiti kocasının parmaklarını heyecanla izlerken:</p>
				<p class="normal">— Hayır, hayır! –diye elini tutarak durdurdu onu. –İki tane koparttın.</p>
				<p class="normal">— Tamam, zaten bu küçük yaprak sayılmaz, –dedi Levin yeterince büyümemiş kısa bir yaprağı kopartarak.– İşte araba da yetişti bize.</p>
				<p class="normal">— Yorulmadın mı Kiti? –diye bağırıyordu prenses.</p>
				<p class="normal">— Hiç yorulmadım.</p>
				<p class="normal">— Yorulduysan arabaya bin, tabii eğer atlar uysalsa ve yavaş gidecekse.</p>
				<p class="normal">Ama arabaya binmeye değmezdi. Artık yaklaşmışlardı ve hepsi yürüyerek yola devam etti.</p>
				<p class="kapakmetin"> </p>
				<h2 class="h2baslik" id="calibre_toc_170">IV</h2>
				<p class="kapakmetin"> </p>
				<p class="normal">Çevresini saran çocuklarla sevecen ve neşeli bir şekilde ilgilenen, beğendiği erkekle görüşme fırsatı çıktığı için de heyecanlı olan Varenka, siyah saçlarının üstünde beyaz başörtüsüyle çok çekiciydi. Sergey İvanoviç yanı sıra yürüyor ve gözünü ayırmadan hayranlıkla onu seyrediyordu. Varenka’ya bakarken ondan duyduğu bütün tatlı sözleri, onun hakkında bildiği her şeyi aklından geçiriyor ve Varenka’ya karşı hissettiği duygunun çok çok eskiden ve sadece bir kez, ilk gençliğinde hissettiği farklı bir şey olduğunu giderek daha fazla anlıyordu. Varenka’ya yakın olmanın verdiği sevinç her an artarak, bulduğu kökü ince, kenarları kıvrık kocaman bir akağaç mantarını onun sepetine koyarken tam gözlerinin içine bakacak noktaya gelmişti ki, sevinçli ve ürkek heyecanı nedeniyle Varenka’nın yüzünü kaplayan kırmızılığı fark edince kendisi de utandı ve hiçbir şey söylemeden ona gülümsedi. Ama bu gülümseme çok fazla şey söylüyordu.</p>
				<p class="normal">“Eğer öyleyse, –dedi kendi kendine,– çocuk gibi bir anlık hevesle kendimi kaptırmamalı, etraflıca düşünmeli ve karar vermeliyim.”</p>
  <p class="normal">— Herkesten ayrı gideceğim mantar toplamaya, yoksa benim bulduklarım anlaşılmayacak, –dedi ve akağaçların beyaz gövdeleri arasında titrek kavak gövdelerinin grileştiği, fındık ağaççıklarının karardığı ormanın ortasında, yaşlı ve seyrek akağaçların arasındaki ipeksi, kısa otlu çayırlar üzerinde yürüyerek ormanın kenarından ayrıldı. Kırk adım kadar atan ve pembe-kırmızı tırtılsı çiçeklerle dolu bir çalının arkasına geçen Sergey İvanoviç, kimsenin onu görmediğini bilerek durdu. Çevresi son derece sessizdi. Yalnız altında durduğu akağaçların tepelerinde sinekler arı oğulu gibi hiç susmadan vızıldıyorlardı, arada bir de çocukların sesleri geliyordu. Birden ormanın kenarındaki yakın bir yerden Varenka’nın Grişa’yı çağıran kontralto sesi duyuldu ve Sergey İvanoviç’in yüzünde sevinçli bir gülümseme belirdi. Bu gülümsemeyi fark eden Sergey İvanoviç durumunu onaylamayarak başını salladı ve bir puro çıkarıp yakmaya çalıştı. Akağacın gövdesine sürttüğü kibriti uzun süre yakamadı. Beyaz ağaç kabuğunun yumuşak zarı fosfora yapışıyor ve ateş sönüyordu. Sonunda kibritlerden biri yandı ve puronun geniş bir örtü gibi dalgalanan kokulu dumanı akağacın aşağı sarkmış dallarının altındaki çalının üzerinde belirgin bir şekilde ileri ve yukarı doğru hareket etti. Duman şeridini gözleriyle izleyen Sergey İvanoviç, durumunu etraflıca düşünerek sakin adımlarla yürüyordu.</p>
				<p class="normal">“Neden olmasın? –diye düşünüyordu.– Bu bir anlık bir parlama ya da tutkuysa, hissettiğim sadece bir meyilse, daha doğrusu bu karşılıklı bir meyilse (karşılıklı olduğunu söyleyebilirim), ancak bunun hayatımın yapısına tümüyle ters düştüğünü hissetsem, kendimi bu meyle kaptırıp yeteneğime ve görevime ihanet ettiğimi hissederdim... Ama böyle bir şey yok. Olumsuz diyebileceğim bir tek şey, Marie’yi kaybettikten sonra onun anısına sadık kalacağıma ilişkin olarak kendime verdiğim söz. Hissettiklerime karşı bir tek bunu söyleyebilirim... Bu önemli bir şey,” –diyordu kendi kendine Sergey İvanoviç. Bununla birlikte bu düşüncenin onun için şahsen hiçbir öneme sahip olmadığını, sadece başka insanların gözünde onun romantik rolünü bozacağını hissediyordu. “Ama bundan başka ne kadar ararsam arayayım, bu hissettiklerim aleyhinde söylenecek bir şey bulamam. Sadece aklımla seçmiş olsaydım da daha iyisini bulamazdım.”Tanıdığı kadınları ve kızları ne kadar aklından geçirirse geçirsin her şeyi, özellikle serinkanlılıkla düşündüğünde karısında görmek istediği bütün nitelikleri bu ölçüde bir arada toplamış bir kız anımsamıyordu. Varenka gençliğin tüm güzelliğine ve tazeliğine sahipti, ama çocuk değildi, eğer onu seviyorsa, bir kadının sevmesi gerektiği gibi bilinçli olarak seviyordu. Birincisi buydu. Diğeri, yüksek sosyete yaşamını sevmekten uzak olmak bir yana, üstelik sosyeteden nefret ediyordu, bununla birlikte sosyeteyi tanıyor ve iyi bir sosyete kadınının bilmesi gereken bütün usulleri biliyordu. Sergey İvanoviç için bu usulleri bilmeyen bir hayat arkadaşı düşünülemezdi. Üçüncüsü, Varenka dindardı ve örneğin Kiti gibi çocukça, nedenini bilmeden dindar ve iyi yürekli değildi; ama yaşamı dinsel inançlara dayanıyordu. Sergey İvanoviç karısından isteyeceği her şeyi onda, en önemsiz ayrıntısına dek buluyordu: Varenka yoksul ve yalnızdı, dolayısıyla bir yığın akrabasını ve onların etkilerini, Sergey İvanoviç’in Kiti’de gördüğü gibi kocasının evine getirmeyecek, her bakımdan kendisini kocasına borçlu hissedecekti. Sergey İvanoviç’in gelecekteki aile yaşantısı için her zaman istediği bir şeydi bu. Ve bütün bu nitelikleri kendinde birleştiren bu kız onu seviyordu. Sergey İvanoviç alçakgönüllü bir insandı, ama bunu görmemesi de olanaksızdı. O da kızı seviyordu. Aleyhte tek bir durum vardı: Sergey İvanoviç’in yaşı. Ama soyunda uzun ömürlüler vardı, saçının tek teli bile ağarmamıştı, hiç kimse ona kırk yaşında demezdi ve anımsadığına göre Varenka, elli yaşındaki insanların sadece Rusya’da yaşlı sayıldığını, Fransa’da ise elli yaşındaki birinin kendini dans la force de l’âge<sup class="calibre4"><a href="1_split_119.html#footnote-100-102" id="footnote-100-102-backlink" name="footnote-100-102-backlink">[102]</a></sup>, kırk yaşındaki birinin ise un jeune homme<sup class="calibre4"><a href="1_split_120.html#footnote-100-103" id="footnote-100-103-backlink" name="footnote-100-103-backlink">[103]</a></sup> saydığını söylemişti. Ama kendini bundan yirmi yıl önceki gibi ruhen genç hissettiğine göre yılların ne önemi vardı? Şimdi öbür taraftan yine ormanın kenarına çıkarken, güneşin eğik ışınlarının pırıl pırıl aydınlığı içinde elinde sepet, sırtında sarı elbisesiyle yaşlı bir akağacın yanından hafif adımlarla yürüyen Varenka’nın güzel endamını gördüğü o anda ve Varenka’nın bu görünüşünün, güzelliğiyle onu etkileyen, eğik güneş ışınları altında sararan yulaf tarlasının ve tarlanın ötesinde, uzaklardaki maviliğin içinde eriyen bir sarılıkla benek benek olmuş yaşlı ormanın görünüşü birleştiğinde hissettiği duygu gençlik değil de neydi? Sevinçle yüreği hop etti. Duygulandı. Kararını verdiğini hissetti. Yerden mantar kopartmak için çömelmiş olan Varenka esnek bir hareketle kalktı ve etrafa baktı. Sergey İvanoviç purosunu atıp, kararlı adımlarla Varenka’nın yanına doğru yürüdü.</p>
				<p class="kapakmetin"> </p>
				<h2 class="h2baslik" id="calibre_toc_171">V</h2>
				<p class="kapakmetin"> </p>
				<p class="normal">“Varvara Andreyevna, henüz daha çok gençken seveceğim ve karım demekten mutluluk duyacağım bir ideal kadın tipi oluşturmuştum kendime. Uzun bir yaşam sürdüm ve aradığımı şimdi ilk kez sizde buldum. Sizi seviyorum ve evlenme teklif ediyorum.”</p>
				<p class="normal">Sergey İvanoviç Varenka’dan on adım ötede olduğu sırada içinden bunu söylüyordu. Varenka diz çökmüş, kollarıyla mantarları Grişa’dan koruyarak küçük Maşa’yı çağırıyordu.</p>
				<p class="normal">— Buraya, buraya! Küçükler! Çok var burada! –diyordu göğsünden gelen yumuşak sesiyle.</p>
				<p class="normal">Sergey İvanoviç’in geldiğini görünce yerinden kalkmadı ve durumunu değiştirmedi; ama her şeyiyle onun yaklaştığını hissettiğini ve buna sevindiğini söylüyordu Sergey İvanoviç’e.</p>
				<p class="normal">Beyaz başörtüsünün altından sakin sakin gülümseyen güzel yüzünü ona çevirerek:</p>
				<p class="normal">— E, bir şeyler buldunuz mu? –diye sordu.</p>
				<p class="normal">— Bir tane bile bulamadım, –dedi Sergey İvanoviç.– Ya siz?</p>
				<p class="normal">Varenka çevresini sarmış olan çocuklarla ilgilenerek yanıt vermedi.</p>
				<p class="normal">— Bir de şu, dalın yanındaki, –diye küçük Maşa’ya, pembe esnek şapkası, altındaki kuru bir ot tarafından enlemesine delinmiş küçük bir mantarı gösterdi. Maşa beyaz kısmını ikiye bölüp mantarı koparttığında Varenka ayağa kalktı. Sergey İvanoviç’le yan yana yürüyerek çocuklardan uzaklaşırken,– Bu bana çocukluğumu anımsatıyor, –diye ekledi.</p>
				<p class="normal">Birkaç adım konuşmadan yürüdüler. Varenka onun konuşmak istediğini görüyordu; ne hakkında olduğunu tahmin ediyordu, sevinçten ve korkudan nerdeyse ölecekti. O kadar uzaklaşmışlardı ki, artık kimse onları duyamazdı, ama Sergey İvanoviç yine de konuşmaya henüz başlamamıştı. Varenka susmanın daha iyi olacağını düşündü. Konuşmak istedikleri şey, mantarlarla ilgili sözlerdense bir suskunluktan sonra daha kolay söylenebilirdi; ama Varenka susma isteğinin aksine, sanki ağzından kaçırmış gibi şöyle dedi:</p>
				<p class="normal">— Demek hiçbir şey bulamadınız? Zaten ormanın ortasında her zaman daha az mantar bulunur.</p>
				<p class="normal">Sergey İvanoviç iç çekti ve hiçbir şey söylemedi. Varenka’nın mantarlardan söz etmesine canı sıkılmıştı. Onu, çocukluğuyla ilgili olarak söylediği ilk sözlerine geri döndürmek istiyordu; ama sanki elinde olmayarak kısa bir süre sustuktan sonra Varenka’nın son sözleri üzerine bir yorum yaptı.</p>
				<p class="normal">— Ben beyaz mantarları ayırt edemesem de, beyazların daha çok kenarlarda olduğunu duymuştum sadece.</p>
				<p class="normal">Birkaç dakika daha geçmiş, çocuklardan daha da çok uzaklaşmışlardı ve tamamen yalnızdılar. Varenka’nın kalbi öyle atıyordu ki, kalbinin sesini duyuyor ve kızardığını, solgunlaştığını, sonra tekrar kızardığını hissediyordu.</p>
				<p class="normal">Bayan Ştal’in yanındaki konumundan sonra Koznışev gibi bir adamın karısı olmak ona mutluluğun doruk noktası olarak görünüyordu. Ayrıca bu adama âşık olduğundan neredeyse emindi. Ve şimdi bu mesele çözümlenecekti. Korkuyordu. Sergey İvanoviç’in söyleyeceği şeyden de, söylemeyeceği şeyden de korkuyordu.</p>
				<p class="normal">Ya şimdi konuşmalıydılar, ya da hiçbir zaman; bunu Sergey İvanoviç de hissediyordu. Varenka’nın bakışlarındaki, yanağının kızarıklığındaki, yere indirilmiş gözlerindeki her şey hastalıklı bir beklentinin işaretiydi. Sergey İvanoviç bunu gördü ve ona acıdı. Hatta şimdi bir şey söylememenin onu aşağılamış olmak anlamına geleceğini hissediyordu. Kararından yana bütün gerekçeleri aklından hızla geçiriyordu. Teklifini ifade etmek istediği sözcükleri de içinden tekrarlıyordu; fakat bu sözcüklerin yerine nasıl olduysa, birden aklına gelen bir düşünceyle:</p>
				<p class="normal">— Beyaz mantarla akağaç mantarı arasında nasıl bir fark var? –diye sordu.</p>
				<p class="normal">Yanıt verirken Varenka’nın dudakları heyecandan titriyordu:</p>
				<p class="normal">— Şapkalarında hemen hemen hiç fark yoktur, ama kökleri farklıdır.</p>
				<p class="normal">Ve bu sözler söylenir söylenmez meselenin bittiğini, söylenecek şeyin söylenmeyeceğini her ikisi de anladılar, bundan önce doruk noktasına çıkmış olan heyecanları azalmaya başladı.</p>
				<p class="normal">— Akağaç mantarının kökü, esmer bir adamın iki gündür tıraş olmamış sakalını anımsatır, –dedi Sergey İvanoviç artık rahat rahat. Varenka gülümseyerek:</p>
				<p class="normal">— Evet, doğru, –diye karşılık verdi ve ister istemez yürüyüş yönleri değişti. Çocukların yanına doğru yürüdüler. Varenka üzülmüş ve utanmıştı, bununla birlikte bir hafifleme duygusu da hissediyordu.</p>
  <p class="normal">Eve döndükten sonra bütün gerekçeleri bir bir gözden geçiren Sergey İvanoviç, önceki kararının yanlış olduğuna hükmetti. Marie’nin anısına ihanet edememişti.</p>
				<p class="kapakmetin">***</p>
				<p class="normal">Bir çocuk kalabalığı sevinç çığlıklarıyla onları karşılamaya koştuğu sırada karısını korumak için önüne geçen Levin çocuklara sinirli sinirli:</p>
				<p class="normal">— Yavaş çocuklar, yavaş! –diye bağırmaya başlamıştı.</p>
				<p class="normal">Çocuklardan sonra Varenka’yla Sergey İvanoviç de ormandan çıkmıştı. Kiti’nin Varenka’ya soru sormasına gerek yoktu; her ikisinin sakin ve biraz utangaç yüz ifadelerinden planlarının gerçekleşmediğini anlamıştı Kiti.</p>
				<p class="normal">Tekrar eve döndükleri sırada kocası ona:</p>
				<p class="normal">— E, ne olmuş? –diye sordu.</p>
				<p class="normal">Kiti, Levin’in onda sık sık ve memnuniyetle fark ettiği, babasını anımsatan bir gülümseme ve konuşma tarzıyla:</p>
				<p class="normal">— Olmuyor, –dedi.</p>
				<p class="normal">— Nasıl olmuyor?</p>
				<p class="normal">Kocasının elini tutup ağzına götürerek ve kapalı dudaklarına değdirerek:</p>
				<p class="normal">— İşte böyle, –dedi.– Bir piskoposun elini öper gibi.</p>
				<p class="normal">— Hangisinin yüzünden olmuyor? –dedi Levin gülerek.</p>
				<p class="normal">— İkisinin de. Ama bak eğer şöyle olsaydı...</p>
				<p class="normal">— Köylüler geliyor...</p>
				<p class="normal">— Hayır, görmediler.</p>
				<p class="kapakmetin"> </p>
				<h2 class="h2baslik" id="calibre_toc_172">VI</h2>
				<p class="kapakmetin"> </p>
				<p class="normal">Çocukların çay saatinde büyükler balkonda oturmuşlar, herkes, özellikle de Sergey İvanoviç ve Varenka, olumsuz da olsa çok önemli bir şey olduğunu gayet iyi bildikleri halde hiçbir şey olmamış gibi sohbet ediyorlardı. İkisi de başarısız bir sınavdan sonra sınıfta kalan ya da kesin olarak okuldan atılan bir öğrencinin hissettiğine benzer bir duygu içindeydi. Oradakilerin hepsi de bir şey olduğunu hissederek ateşli ateşli başka konulardan konuşuyordu. Levin ve Kiti bu akşam kendilerini özellikle mutlu ve âşık hissediyorlardı. Aşklarıyla mutlu olmaları, aynı şeyi isteyip de başaramayanlara karşı tatsız bir imayı da içerdiği için utanıyorlardı.</p>
				<p class="normal">Yaşlı prenses:</p>
				<p class="normal">— Sözümü unutmayın, Alexandre gelmeyecek, –dedi.</p>
				<p class="normal">Bu akşam Stepan Arkadyiç’in trenle gelmesi bekleniyordu ve yaşlı prens belki kendisinin de geleceğini yazmıştı.</p>
				<p class="normal">— Nedenini biliyorum, –diye devam ediyordu prenses,– o, ilk zamanlar gençleri yalnız bırakmak gerektiğini söylüyor.</p>
				<p class="normal">— Babam zaten yalnız bıraktı bizi. Onu görmedik, –dedi Kiti.– Hem biz genç miyiz? Yaşlandık artık.</p>
				<p class="normal">— Yalnız o gelmeyecek olursa, ben de sizinle vedalaşırım çocuklar, –dedi prenses kederle iç çekip.</p>
				<p class="normal">— Aman siz de anneciğim! –diye iki kız birden atıldı.</p>
				<p class="normal">— Düşünsene, kim bilir ne haldedir? Zaten şimdi...</p>
				<p class="normal">Ve yaşlı prensesin sesi hiç beklenmedik bir şekilde titremeye başladı. Kızlar susup ve bakıştı. Bu bakışla “Maman her zaman üzülecek bir şey bulur,” diyorlardı. Kızlarının yanında olmak prensesin ne kadar hoşuna gitse de, burada kendini gerekli hissetse de çok sevdikleri sonuncu kızlarını da evlendirdiklerinden ve aile yuvası boşaldığından beri kendisi için de, kocası için de üzüldüğünü kızlar bilmiyorlardı.</p>
				<p class="normal">Kiti, gizemli bir görünüşle ve ciddi bir yüz ifadesiyle dikilen Agafya Mihaylovna’ya:</p>
				<p class="normal">— Siz ne istemiştiniz Agafya Mihaylovna? –diye sordu birden.</p>
				<p class="normal">— Akşam yemeğini soracaktım.</p>
				<p class="normal">— Hah çok güzel, –dedi Dolli,– sen git yemek işini hallet, ben de gidip Grişa’ya dersini tekrarlatayım. Yoksa bugün de hiçbir şey yapmaz.</p>
				<p class="normal">Levin yerinden fırlayıp:</p>
				<p class="normal">— Bu benim dersim! Hayır Dolli, ben gideceğim, –dedi.</p>
				<p class="normal">Artık liseye girmiş olan Grişa’nın yazın derslerini tekrarlaması gerekiyordu. Daha Moskova’dayken oğluyla birlikte Latince çalışan Darya Aleksandrovna, Levinlere geldikten sonra en zor aritmetik ve Latince konularını günde bir kez olsun onunla birlikte tekrarlama kuralını koymuştu kendisine. Levin bu işi onun yerine yapmayı önermişti; fakat Levin’in dersini bir kez dinledikten ve Moskova’da öğretmenin çalıştırdığı gibi olmadığını fark ettikten sonra Levin’i gücendirmemeye çalışarak ve utanarak, ona öğretmenin yaptığı gibi kitaba göre tekrarlamak gerektiğini ve bunu yine kendisinin yapmasının daha iyi olacağını söylemişti kesin bir dille. Levin, kaygısızlığı yüzünden Darya Aleksandrovna’nın hiç anlamadığı derslerle onun değil de annenin uğraşması yüzünden Stepan Arkadyiç’e de, çocukları bu kadar kötü yetiştirdikleri için öğretmenlere de kızmıştı; ancak baldızına dersleri onun istediği şekilde yapacağına söz vermişti. Böylece Grişa’yla çalışmaya artık kendi usulünce değil, kitaba göre, dolayısıyla isteksiz ve sık sık ders saatini unutarak devam ediyordu. Bugün de öyle olmuştu.</p>
				<p class="normal">— Hayır, ben gidiyorum Dolli, sen otur, –dedi.– Her şeyi kitaptaki sıraya göre yapacağız. Ama Stiva geldiğinde ava gideriz, o zaman bırakırım.</p>
				<p class="normal">Ve Levin Grişa’nın yanına gitti.</p>
				<p class="normal">Varenka da Kiti’ye aynı şeyi söyledi. Levinlerin mutlu, rahat evinde bile yararlı olabiliyordu Varenka.</p>
				<p class="normal">— Yemeği ben söyleyeceğim, siz oturun, –dedi Varenka ve Agafya Mihaylovna’nın yanına gitmek üzere kalktı.</p>
				<p class="normal">— Evet, evet, herhalde piliç bulamadılar. O zaman bizimkiler ne güne duruyor... –dedi Kiti.</p>
				<p class="normal">— Biz Agafya Mihaylovna’yla hallederiz.– Ve Varenka Agafya Mihaylovna’yla birlikte ortadan kayboldu.</p>
				<p class="normal">— Ne sevimli kız! –dedi prenses.</p>
				<p class="normal">— Sevimli değil, maman, eşi bulunmaz bir güzellik.</p>
				<p class="normal">Sergey İvanoviç besbelli Varenka hakkındaki konuşmanın sürmesini istemeyerek:</p>
				<p class="normal">— Demek Stepan Arkadyiç’i bugün bekliyorsunuz? –dedi.– Birbirine bu kadar az benzeyen iki bacanak bulmak zordur, –dedi ince bir gülümsemeyle.– Biri, balığın suda yaşadığı gibi sadece toplum içinde yaşayabilen hareketli biri; öbürü, yani bizim Kostya, canlı, hızlı, her konuda duyarlıdır, ama toplum içine girer girmez ya kalakalır, ya da sudan çıkmış balık gibi anlamsızca çırpınır durur.</p>
				<p class="normal">Prenses Sergey İvanoviç’e:</p>
				<p class="normal">— Evet, o çok havai, –dedi.– Sizden onunla konuşmanızı özellikle rica etmek istiyordum. Onun (Kiti’yi gösterdi) burada kalması olanaksız, mutlaka Moskova’ya gelmesi gerek. Doktor getirteceğini söylüyor...</p>
				<p class="normal">Kiti bu meselede Sergey İvanoviç’i hakemlik etmeye çağırdığı için annesine kızarak:</p>
				<p class="normal">— Maman, o hepsini yapacak, her şeye razı, –dedi.</p>
				<p class="normal">Konuşmalarının ortasında iki yanı ağaçlı yolda at homurtusu ve araba tekerleklerinin çakıltaşlarının üzerinde çıkarttığı ses duyuldu. Daha Dolli kocasını karşılamaya çıkmak için ayağa kalkmamıştı ki, alt katta, Grişa’nın ders çalıştığı odanın penceresinden Levin dışarı atladı ve Grişa’yı da aşağı indirdi.</p>
				<p class="normal">Levin balkonun altından:</p>
				<p class="normal">— Stiva bu! –diye bağırdı.– Bitirmiştik Dolli, korkma! –diye ekledi ve küçük bir çocuk gibi arabayı karşılamaya koştu.</p>
  <p class="normal">Grişa yolda zıplayarak:</p>
				<p class="normal">— Is, ea, id, ejus, ejus, ejus<sup class="calibre4"><a href="1_split_121.html#footnote-100-104" id="footnote-100-104-backlink" name="footnote-100-104-backlink">[104]</a></sup>–diye bağırıyordu.</p>
				<p class="normal">Yolun başında duran Levin:</p>
				<p class="normal">— Biri daha var. Galiba babam! –diye bağırdı.– Kiti, o dik merdivenden gelme, öbür taraftan dolaş.</p>
				<p class="normal">Ancak Levin arabadaki kişinin yaşlı prens olduğunu zannederek yanılmıştı. Arabanın yanına yaklaştığında Stepan Arkadyiç’in yanında prensi değil, arkasında uzun kurdeleleriyle bir İskoç beresi giymiş olan yakışıklı, topluca genç bir adam gördü. Bu, Petersburg ve Moskova’nın parlak gençlerinden, Stepan Arkadyiç’in tanıttığı şekilde söylersek “mükemmel bir delikanlı ve tutkulu bir avcı” olan Şçerbatskiylerin kuzeni Vasenka Veslovskiy’di.</p>
				<p class="normal">Yaşlı prensin yerini alarak yarattığı hayal kırıklığından zerre kadar sıkılmayan Veslovskiy, daha önce tanıştıklarını anımsatarak Levin’le neşeli bir şekilde selamlaştı ve Grişa’yı tutup arabaya kaldırarak Stepan Arkadyiç’in yanında getirdiği pointer cinsi av köpeğinin üzerinden arabaya aldı.</p>
				<p class="normal">Levin arabaya binmedi, arkasından yürüdü. Tanıdıkça daha çok sevdiği yaşlı prensin değil de, son derece yabancı ve gereksiz biri olan bu Vasenka Veslovskiy’in gelmesine biraz canı sıkılmıştı. Levin büyüklerden ve çocuklardan oluşan canlı bir kalabalığın toplandığı kapıya yaklaştığı sırada Vasenka Veslovskiy’in çok mültefit ve nazik bir tavırla Kiti’nin elini öptüğünü görünce, bu adam daha da yabancı ve gereksiz biri olarak görünmüştü.</p>
				<p class="normal">Vasenka Veslovskiy Levin’in elini tekrar kuvvetlice sıkarak:</p>
				<p class="normal">— Karınızla biz kuzeniz, çok eskiden beri tanışırız, –dedi.</p>
				<p class="normal">Herkese merhaba demeye zor yetişen Stepan Arkadyiç Levin’e döndü:</p>
				<p class="normal">— E, av hayvanı var mı bari? –dedi.– Onunla benim çok acımasız niyetlerimiz var. Nasıl, maman, onlar o zamandan beri Moskova’ya gelmedi. Pekâlâ Tanya, sana bir şey getirdim! Lütfen arabanın arkasından alıver, –diye her tarafa laf yetiştiriyordu. Karısının elini bir kez daha öperek ve onu avucunun içinde tutup öbür eliyle okşayarak,– Dolli’ciğim ne kadar gençleşmişsin, –dedi.</p>
				<p class="normal">Bir dakika önce çok neşeli bir ruh hali içinde bulunan Levin, şimdi hepsine kaşlarını çatarak bakıyordu ve hiçbiri hoşuna gitmiyordu.</p>
				<p class="normal">Stepan Arkadyiç’in karısına gösterdiği yapmacık nezakete bakarak “O dudaklarla dün kimi öpüyordu acaba?” –diye düşündü. Dolli’ye baktı, o da hoşuna gitmedi.</p>
				<p class="normal">“Zaten kocasının sevgisine inanmıyor. Öyleyse neden bu kadar sevinçli? İğrenç!” –diye düşündü Levin.</p>
				<p class="normal">Bir dakika önce kendisine o kadar sevimli görünen prensese baktı ve şu kurdeleli Vasenka’yı kendi evindeymiş gibi karşılamasını beğenmedi.</p>
  <p class="normal">Hatta kapıya çıkmış olan Sergey İvanoviç bile Stepan Arkadyiç’i karşılarken gösterdiği yapmacık samimiyet yüzünden hoşuna gitmedi, oysa ki Levin, ağabeyinin Stepan Arkadyiç’i sevmediğini ve saygı duymadığını biliyordu.</p>
				<p class="normal">Ve Varenka, o da bu beyefendiyle tanışırken takındığı <br class="calibre1"/>
				  sainte nitouche<sup class="calibre4"><a href="1_split_122.html#footnote-100-105" id="footnote-100-105-backlink" name="footnote-100-105-backlink">[105]</a></sup> görünümü yüzünden iğrenç geldi Levin’e. Oysa ki kızın o anda tek düşündüğü nasıl evlenebileceği konusuydu.</p>
				<p class="normal">Köye gelişini kendisi için de, herkes için de bayram gibi gören bu bayın neşeli tavrına kendini iyice kaptırdığı için en çok da Kiti’den iğreniyordu ve özellikle de Kiti’nin Vasenka’nın gülümsemesine farklı bir gülümsemeyle karşılık vermesi hoşuna gitmiyordu.</p>
				<p class="normal">Bağıra çağıra konuşarak eve girdi herkes; ama onlar oturur oturmaz Levin geri dönüp dışarı çıktı.</p>
				<p class="normal">Kiti kocasına bir şey olduğunu görmüştü. Onu bir dakika yalnız yakalayıp baş başa konuşmak istedi, ama Levin yazıhanede işleri olduğunu söyleyip hemen yanından uzaklaştı. Çoktandır çiftlik işleri onun için hiç bugünkü kadar önemli olmamıştı. “Oradaki herkese bayram, –diye düşünüyordu,– oysa burada bayramlık olmayan, beklemeye gelmeyecek ve yapılmadan yaşanması olanaksız işler var.”</p>
				<p class="kapakmetin"> </p>
				<h2 class="h2baslik" id="calibre_toc_173">VII</h2>
				<p class="kapakmetin"> </p>
  <p class="normal">Levin ancak akşam yemeğine çağırmak için adam gönderdiklerinde eve döndü. Kiti ve Agafya Mihaylovna merdivende dikilmiş, akşam yemeğine çıkaracakları şarabı konuşuyorlardı.</p>
				<p class="normal">— Niye böyle fuss<sup class="calibre4"><a href="1_split_123.html#footnote-100-106" id="footnote-100-106-backlink" name="footnote-100-106-backlink">[106]</a></sup> yapıyorsunuz? Her zamankinden ikram edin.</p>
				<p class="normal">Kiti arkasından yetişmeye çalışarak:</p>
				<p class="normal">— Olmaz, Stiva içmez... Kostya, beklesene, neyin var senin? –dedi. Fakat Levin insafsız davranıp, onu beklemeyerek geniş adımlarla yemek odasına gitti, burada hemen Vasenka Veslovskiy ve Stepan Arkadyiç’in sürdürdükleri ateşli konuşmaya katıldı.</p>
				<p class="normal">— E, ne yapıyoruz, yarın ava gidiyor muyuz? –dedi Stepan Arkadyiç.</p>
				<p class="normal">Sandalyesinden kalkıp başka bir sandalyeye yanlamasına oturan ve şişman bacağını altına alan Veslovskiy:</p>
				<p class="normal">— Gidelim lütfen, –dedi.</p>
				<p class="normal">Levin, altına aldığı bacağına dikkatle bakarak, ancak Kiti’nin iyi bildiği ve kendisine hiç yakışmayan yapmacık bir kibarlıkla:</p>
				<p class="normal">— Çok sevinirim, gidelim, –dedi.– Bu yıl daha önce ava çıktınız mı? Suçulluğu bulur muyuz bilmiyorum, ama büyük çulluk bol. Yalnız erken gitmek gerek. Yorgun değilsiniz ya? Sen yorulmadın mı Stiva?</p>
				<p class="normal">— Ben mi yorulmuşum? Hiç yorulmadım daha. Hadi bütün gece uyumayalım! Gidip dolaşalım.</p>
				<p class="normal">— Uyumayalım gerçekten! Ne harika olur! –diye onayladı Veslovskiy.</p>
				<p class="normal">Dolli, artık hemen hemen her zaman kocasına karşı takındığı belli belirsiz bir alaycılıkla:</p>
				<p class="normal">— Senin uyumayacağından, başkalarını da uyutmayacağından eminiz, –dedi.– Ama bence artık yatma zamanı... Ben gidiyorum, yemek yemeyeceğim...</p>
				<p class="normal">Stepan Arkadyiç, akşam yemeğinin yendiği büyük masanın arkasında karısının olduğu tarafa geçerek:</p>
				<p class="normal">— Gitme, biraz otur Dolli’ciğim, –dedi.– Sana daha anlatacaklarım var!</p>
				<p class="normal">— Önemli bir şey yoktur herhalde.</p>
				<p class="normal">— Biliyor musun, Veslovskiy, Anna’nın yanındaymış. Yine onlara gidecek. Zaten bizden topu topu yetmiş verst uzaktalar. Ben de gideceğim mutlaka. Veslovskiy buraya gel!</p>
				<p class="normal">Vasenka, hanımların yanına geçip Kiti’nin yanına oturdu.</p>
				<p class="normal">Darya Aleksandrovna Vasenka’ya:</p>
				<p class="normal">— Ah, anlatın lütfen, Anna’nın yanında mıydınız? O nasıl? –dedi.</p>
				<p class="normal">Levin masanın öbür ucunda kalmıştı, prensesle ve Varenka’yla ara vermeden konuşurken Stepan Arkadyiç, Dolli, Kiti ve Veslovskiy arasında hararetli ve gizemli bir konuşma olduğunu görüyordu. Levin, gizemli bir konuşmanın ötesinde, heyecanlı heyecanlı bir şey anlatan Vasenka’nın güzel yüzüne gözlerini ayırmadan bakan karısının yüzündeki ciddi ifadeyi de görüyordu.</p>
				<p class="normal">Vasenka Vronskiy ve Anna’yı anlatıyordu.</p>
				<p class="normal">— Oturdukları yer çok güzel. Elbette yargılayacak değilim, ama evlerinde kendini bir aile içinde gibi hissediyorsun.</p>
				<p class="normal">— Ne yapmak niyetindeler?</p>
				<p class="normal">— Galiba kışın Moskova’ya gitmek istiyorlar.</p>
				<p class="normal">— Hep birlikte onlara gitsek ne iyi olur! Sen ne zaman gidiyorsun? –diye Vasenka’ya sordu Stepan Arkadyiç.</p>
				<p class="normal">— Temmuz ayını onların yanında geçireceğim.</p>
				<p class="normal">— Peki sen gider misin? –diye karısına sordu Stepan Arkadyiç.</p>
				<p class="normal">— Ne zamandır istiyordum, mutlaka gideceğim, –dedi Dolli.– Anna’ya acıyorum, onu tanırım. Harika bir kadındır. Sen gittikten sonra tek başıma giderim, böylece hiç kimseyi rahatsız etmemiş olurum. Hatta sen olmadan daha da iyi olur.</p>
				<p class="normal">— Çok güzel, –dedi Stepan Arkadyiç.– Ya sen Kiti?</p>
				<p class="normal">Kiti kıpkırmızı kesilip:</p>
				<p class="normal">— Ben mi? Ben neden gideyim ki? –dedi. Sonra kocasına bir göz attı.</p>
				<p class="normal">Veslovskiy Kiti’ye:</p>
				<p class="normal">— Anna Arkadyevna’yla tanışıyor musunuz peki? –diye sordu.– Çok çekici bir kadındır.</p>
				<p class="normal">Kiti daha da çok kızararak:</p>
				<p class="normal">— Evet, –diye yanıtladı Veslovskiy’i ve ayağa kalkıp kocasının yanına gitti.</p>
				<p class="normal">— Demek yarın ava gideceksin? –dedi Kiti.</p>
				<p class="normal">Levin’in kıskançlığı, şu birkaç dakika içinde, özellikle Veslovskiy’le konuşurken Kiti’nin yanaklarını kaplayan kırmızılık yüzünden artık iyice artmıştı. Kiti’nin sözlerini dinlerken bu sözleri artık kendine göre anlıyordu. Sonradan anımsadığında ne kadar tuhafına giderse gitsin, Kiti eğer ava gidip gitmeyeceğini soruyorsa, bu yalnızca karısının çoktan âşık olduğunu düşündüğü Vasenka Veslovskiy’e bu zevki verip vermeyeceğini bilmek açısından ilgilendiriyormuş gibi geliyordu ona.</p>
				<p class="normal">Kiti’nin sorusunu doğal olmayan, kendisine de itici gelen bir sesle:</p>
				<p class="normal">— Evet, gideceğim, –diye yanıtladı.</p>
				<p class="normal">— Gitmeyin, yarın evde kalsanız daha iyi olur, yoksa Dolli kocasını hiç göremeyecek, öbür gün gidersiniz, –dedi Kiti.</p>
				<p class="normal">Kiti’nin sözlerinin anlamı şimdi Levin tarafından şöyle çevriliyordu: “Beni ondan ayırma. Sen gidersen git, benim için fark etmez, ama bana bu harika genç adamla aynı toplulukta olma zevkini ver.”</p>
				<p class="normal">— Ah, eğer istiyorsan yarın evde kalırız, –diye yanıtladı Levin özel bir kibarlıkla.</p>
				<p class="normal">Bu arada Vasenka, varlığıyla neden olduğu sıkıntının zerre kadar farkında olmaksızın Kiti’nin arkasından masadan kalktı, gülümseyen, tatlı bir bakışla onu izleyerek peşinden gitti.</p>
				<p class="normal">Levin bu bakışı görmüştü. Benzi atmış ve bir an soluk alamamıştı. “Benim karıma nasıl böyle bakabilir?” –diye köpürüyordu içinden.</p>
				<p class="normal">Sandalyeye oturan ve yine alışkanlıkla bir bacağını bükerek altına alan Vasenka:</p>
				<p class="normal">— Demek yarın? Gidelim lütfen, –dedi.</p>
				<p class="normal">Levin’in kıskançlığı daha da arttı. Artık kendini karısının ve âşığının sırf onlara hayatın kolaylıklarını ve zevklerini sağlamak için gerek duydukları aldatılmış bir koca olarak görüyordu... Ama buna karşın Vasenka’ya gittiği avları, tüfeği, çizmeleriyle ilgili nazik ve konuksever bir şekilde sorular soruyor ve ertesi gün gitmeye razı oluyordu.</p>
				<p class="normal">Levin’in şansına yaşlı prenses ayağa kalkıp, Kiti’ye gidip yatmasını öğütleyerek Levin’in bu acısına son verdi. Fakat burada da Levin için yeni bir acı ortaya çıktı. Vasenka ev sahibesiyle vedalaşırken onun elini tekrar öpmek istedi, ama Kiti kıpkırmızı olup daha sonra annesinden azar işitmesine neden olan saf bir kabalıkla elini geri çekerek:</p>
				<p class="normal">— Bizde böyle şeyler hoş karşılanmaz, –dedi.</p>
				<p class="normal">Kiti, bu tür davranışlara izin verdiği için Levin’in gözünde suçluydu ve bu tür davranışların hoşuna gitmediğini bu derece beceriksizce gösterdiği için daha da fazla suçluydu.</p>
				<p class="normal">Akşam yemeğinin ardından içilen birkaç kadeh şaraptan sonra en tatlı ve en romantik ruh haline girmiş olan Stepan Arkadyiç:</p>
  <p class="normal">— Bu ne uyuma hevesidir böyle! –dedi. Ihlamurların arkasından yükselen ayı göstererek,– Şuna bak Kiti, –dedi,– şu güzelliğe bak! Veslovskiy, işte tam serenat yapma zamanı. Biliyorsun, sesi güzeldir, yol boyu birlikte şarkı söyledik. İki tane yeni, çok güzel romans getirmiş yanında. Varvara Andreyevna’yla birlikte söyleyebilirler.</p>
				<p class="kapakmetin">***</p>
				<p class="normal">Herkes dağıldıktan sonra Veslovskiy’le Stepan Arkadyiç, daha uzun bir süre ağaçlı yolda dolaştılar. İkisinin yeni bir romansı birlikte söyleyen sesleri duyuluyordu.</p>
				<p class="normal">Bu sesleri duyan Levin suratını asmış, karısının yatak odasındaki koltukta oturuyor ve ne olduğunu soran karısına inatla yanıt vermiyordu; sonunda Kiti ürkek ürkek gülümseyerek, “Yoksa Veslovskiy’le ilgili hoşuna gitmeyen bir şey mi var?” diye sorduğunda Levin birden parladı ve içindeki her şeyi ortaya döktü; söylediği şeyler gururunu kırdı, dolayısıyla onu daha da fazla sinirlendirdi.</p>
				<p class="normal">Çatık kaşlarının altından ürkütücü bir şekilde parlayan gözleriyle karısının karşısında duruyor ve güçlü kollarını, kendisini tutmak için bütün gücüyle gererek göğsüne bastırıyordu. Kiti’ye dokunan bir acıyı da ortaya koymasa, yüzündeki ifadenin sert, hatta acımasız olduğu söylenebilirdi. Elmacık kemikleri titriyor, sesi kesiliyordu.</p>
				<p class="normal">— Beni anla, ben kıskanmıyorum. Kıskançlık iğrenç bir sözcük. Kıskanamam ve inanamam ki... Hissettiğimi söyleyemiyorum, ama bu çok korkunç... Kıskanmıyorum, ama birisi çıkıp da böyle düşünmeye, sana bu gözle bakmaya cesaret edebildiği için kendimi hakarete uğramış, aşağılanmış hissediyorum...</p>
				<p class="normal">Kiti, akşamki bütün konuşmaları ve davranışları, bunların bütün ayrıntılarını elinden geldiğince iyi niyetle anımsamaya çalışarak:</p>
				<p class="normal">— Hangi gözle? –dedi.</p>
				<p class="normal">Veslovskiy’in tam kendisinin peşinden masanın diğer ucuna geçtiği sırada bir şey olduğunu Kiti ruhunun derinlerinde fark ediyordu, ama bunu kendisine bile itiraf etmeye, hele bunu kocasına söylemeye, böylece onun acısını arttırmaya cesaret edemiyordu.</p>
				<p class="normal">— Bu haldeyken benim çekici bir yanım olabilir mi?..</p>
				<p class="normal">Levin kafasını tutarak:</p>
				<p class="normal">— Ah! –diye bağırdı.– Bunu söylemeseydin!.. Demek çekici olsaydın...</p>
				<p class="normal">Kiti canı yanıyormuş, ona acıyormuş gibi bir ifadeyle bakarak:</p>
				<p class="normal">— Hayır, Kostya dur ama, dinle! –diyordu.– Pekâlâ, ne düşünebilirsin ki? Benim için başka biri yok, yok, yok!.. Hiç kimseyle görüşmememi mi istiyorsun yoksa?</p>
				<p class="normal">İlk anda Levin’in kıskançlığı ona küçük düşürücü bir şey gibi gelmişti; en küçük ve en masum bir gönül eğlencesinin kendisine yasaklanmasına canı sıkılmıştı; ama şimdi kocasını çektiği acıdan kurtarmak için, onu rahatlatmak için bu saçmalıklardan değil, her şeyden seve seve vazgeçebilirdi.</p>
				<p class="normal">Levin umutsuz bir fısıltıyla devam ediyordu:</p>
				<p class="normal">— Durumumun korkunçluğunu ve gülünçlüğünü anla, üstelik benim evimde bulunduğu, laubaliliği ve ayağını altına alması dışında yakışıksız hiçbir şey yapmadığı halde. O, bunu çok güzel bir davranış olarak görüyor, dolayısıyla ben de ona karşı nazik olmalıyım.</p>
				<p class="normal">Kiti, şimdi kocasının kendisine olan sevgisinin kıskançlık şeklinde ifadesini bulan gücüne ruhunun derinlerinden sevinerek:</p>
				<p class="normal">— Ama Kostya abartıyorsun, –dedi.</p>
				<p class="normal">— En korkuncu da sen her zamanki gibiyken ve şimdi benim için bu kadar kutsal biriyken, ikimiz bu kadar mutluyken birden bu pis herifin ortaya çıkması... Pis falan değil, neden sövüyorum ona? Benim onunla işim yok. Fakat benim de, senin de mutluluğumuz...</p>
				<p class="normal">— Biliyor musun, bunun nedenini anlıyorum, –diye söze başladı Kiti.</p>
				<p class="normal">— Neden peki neden?</p>
				<p class="normal">— Akşam yemeğinde biz konuşurken nasıl baktığını gördüm.</p>
				<p class="normal">— Evet, evet! –dedi Levin korku içinde.</p>
				<p class="normal">Kiti ona ne konuştuklarını anlattı. Bunu anlatırken heyecandan soluğu kesiliyordu. Levin bir an sustu, Kiti’nin solgun, ürkek yüzüne baktı ve birden elleriyle başını tuttu.</p>
				<p class="normal">— Katya, seni çok üzdüm! Canım, bağışla beni! Delilikti bu! Katya çok kabahatliyim. Böyle aptalca bir şey yüzünden bu kadar acı çekilebilir mi?</p>
				<p class="normal">— Hayır, ben sana üzülüyorum.</p>
				<p class="normal">— Bana mı? Bana mı? Ben neyim ki? Delinin biri!.. Hem de ne için üzdüm seni? Bir yabancının mutluluğumuzu bozabileceğini düşünmek çok korkunç bir şey.</p>
				<p class="normal">— Elbette, bu da aşağılayıcı bir şey...</p>
				<p class="normal">Levin Kiti’nin ellerini öperek:</p>
				<p class="normal">— Hayır, tam tersine onun yaz boyunca bizde kalmasını sağlayacağım ve ona iltifatlar yağdıracağım, –dedi.– Göreceksin. Yarın... ha sahi, yarın gidiyoruz ya.</p>
				<p class="kapakmetin"> </p>
				<h2 class="h2baslik" id="calibre_toc_174">VIII</h2>
				<p class="kapakmetin"> </p>
				<p class="normal">Ertesi gün, hanımlar henüz kalkmadan av arabaları, bir yük arabasıyla dört tekerlekli başka bir araba kapının önünde duruyordu. Laska da daha sabahtan ava gidileceğini anlayarak çığlıklar attıktan ve epeyce hoplayıp zıpladıktan sonra gözü avcıların hâlâ çıkmadıkları kapıda, heyecanlı ve gecikmeden dolayı kızgın bir halde yük arabasında arabacının yanında oturuyordu. İlk çıkan, kalın butlarının yarısına dek çıkan yeni, uzun çizmeleri, sırtında yeşil gömleği, belinde deri kokan yeni fişekliği, başında kurdeleli beresi ve İngiliz malı, kabzasız ve kayışsız yepyeni tüfeğiyle Vasenka Veslovskiy oldu. Laska ona doğru sıçradı, zıplayarak onu selamladı, kendi diliyle diğerlerinin hemen gelip gelmeyeceklerini sordu, ama yanıt alamayınca bekleme noktasına geri döndü ve başını yana çevirip, bir kulağını da dikip tekrar kımıldamadan durmaya başladı. Sonunda kapı gürültüyle açıldı, Stepan Arkadyiç’in benekli puanteri Krak, dönerek, havada kıvrılarak ok gibi dışarı fırladı, sonra elinde tüfeği ve ağzında sigarasıyla Stepan Arkadyiç çıktı. Patilerini karnına ve göğsüne koyan ve av çantasına takılan köpeğe “Dur Krak, dur!” –diye bağırıyordu. Stepan Arkadyiç, ayağına ham köseleden ayakkabı giymiş, dolak sarmış, yırtık bir pantolon ve kısa bir pardösü giymişti. Başında bir şapka kalıntısı vardı, ama yeni sistem tüfeği çok güzeldi, av çantası da, fişekliği de yıpranmış olmasına karşın en iyi cinstendi.</p>
				<p class="normal">Vasenka Veslovskiy, gerçek bir avcı şıklığının yırtık pırtık giysiler içinde olmak, ama en iyi kalite bir av donanımına sahip olmak olduğunu önceden bilmiyordu. Bunu şimdi, bu pırtılar içinde şıklığıyla göz kamaştıran, besili ve neşeli bir be-<br class="calibre1"/>yefendi olarak görünen Stepan Arkadyiç’e bakınca anladı ve bir dahaki av partisine mutlaka bu şekilde gelmeye karar verdi.</p>
				<p class="normal">— E, ev sahibimiz nerede? –diye sordu.</p>
				<p class="normal">— Karısı genç, –dedi Stepan Arkadyiç gülümseyerek.</p>
				<p class="normal">— Evet, hem de çok güzel.</p>
				<p class="normal">— Giyinmişti. Herhalde tekrar karısının yanına gitmiştir.</p>
				<p class="normal">Stepan Arkadyiç doğru tahmin etmişti. Levin, akşamki saçmalığından dolayı kendisini affedip etmediğini sormak, bir de daha dikkatli olmasını rica etmek için bir kez daha karısının yanına koşmuştu. En önemlisi çocuklardan uzak olmalıydı, her zaman ona çarpabilirlerdi. İki günlüğüne gittiği için ona kızmadığına ilişkin karısının bir kez daha onayını alması, sağlıklı olduğunu bilebilmesi için iki sözcük olsun yazıp, yarın sabah bir atlıyla mutlaka göndermesini bir kez daha rica etmesi gerekiyordu.</p>
				<p class="normal">Kiti kocasından iki gün ayrı kalacağı için her zamanki gibi üzülüyordu, ama avcı çizmeleri ve beyaz gömleğiyle çok iri ve güçlü görünen canlı bedenini ve kendisinin anlayamadığı av heyecanının yüzüne verdiği ışıltıyı görünce onun sevinci yüzünden kendi üzüntüsünü unuttu ve kocasıyla neşe içinde vedalaştı.</p>
				<p class="normal">Kapının önüne koşarak çıkarken:</p>
				<p class="normal">— Kabahatliyim beyler! –dedi.– Kahvaltı koydular mı? Al at neden sağda? Neyse, fark etmez. Laska, bırak, git otur!</p>
				<p class="normal">İğdiş edilmiş koçlarla ilgili soru sormak için kapıda onu bekleyen sığırtmaça dönerek:</p>
				<p class="normal">— Genç sürüye katın, –dedi.– Kusura bakmayın, işte bir haydut daha geliyor.</p>
				<p class="normal">Levin, elinde metresiyle kapıya doğru giden marangozu görünce oturduğu yük arabasından aşağı atladı.</p>
				<p class="normal">— Dün yazıhaneye gelmedin, şimdi de beni yolumdan alıkoyuyorsun. Ne var?</p>
				<p class="normal">— Emrederseniz bir dönemeç daha yapıp, üç basamak ekleyeceğim. Tam istediğiniz gibi, çok rahat olacak.</p>
				<p class="normal">Levin canı sıkılarak:</p>
				<p class="normal">— Sen beni dinlemiş olsaydın, –dedi.– Ben sana kirişleri koy, sonra basamakları yerine takarsın demiştim. Şimdi düzeltemiyorsun. Sözümü dinle, yenisini yap.</p>
				<p class="normal">Mesele, inşaat halindeki ek binada marangozun yüksekliği hesaplamaksızın merdiveni ayrı keserek, basamaklar yerine yerleştirildiğinde hepsi eğik olacak şekilde yanlış yapmış olmasıydı. Marangoz şimdi merdiveni aynı şekilde bırakıp, üç basamak eklemek istiyordu.</p>
				<p class="normal">— Çok daha iyi olacaktı.</p>
				<p class="normal">— Peki üç basamak eklendiğinde merdiven nereye çıkacak?</p>
				<p class="normal">Marangoz küçümseyen bir gülümsemeyle:</p>
				<p class="normal">— Rica ederim efendim, tam sedirin olduğu yere çıkacak. Yani aşağıdan başlayacak, –dedi inandırıcı bir hareketle,– gidecek, gidecek, istediğimiz yere varacak.</p>
				<p class="normal">— Üç basamak da uzunluğa eklenecek... O zaman nereye gidecek?</p>
				<p class="normal">— Aşağıdan çıktığı gibi öyle gidecek, –diyordu marangoz inatla ve inandırıcı bir şekilde.</p>
				<p class="normal">— Gidip tavana ve duvara dayanacak.</p>
				<p class="normal">— Rica ederim. Aşağıdan çıkacak. Gidecek gidecek, istediğimiz yere varacak.</p>
				<p class="normal">Levin tüfeğinin harbisini aldı ve yere, tozların üzerine merdivenin şeklini çizmeye koyuldu.</p>
				<p class="normal">— Görüyor musun?</p>
				<p class="normal">En sonunda besbelli ki meseleyi anlayınca birden gözleri parlayan marangoz:</p>
				<p class="normal">— Nasıl emrederseniz, –dedi.– Herhalde yenisini kesmek gerekecek.</p>
				<p class="normal">— Sen nasıl söyleniyorsa öyle yap! –diye bağırdı Levin yük arabasına binerken.– Gidelim! Köpekleri tut Filipp!</p>
				<p class="normal">Bütün aile ve çiftlik sorunlarını arkasında bıraktığı şu anda Levin’in içini öyle güçlü bir yaşama sevinci ve umut doldurmuştu ki, canı konuşmak istemiyordu. Bundan başka avlanacağı yere yaklaşan her avcının hissettiği o yoğun heyecanı da duyuyordu. Şu anda onu ilgilendiren bir şeyler varsa, bunlar sadece Kolpenskiy Bataklığı’nda bir şey bulup bulamayacakları, Krak’la karşılaştırıldığında Laska’nın nasıl olduğu ve bugün iyi ateş edip edemeyeceği konularıydı. Ne yapmalı da yeni tanıdığı birinin önünde rezil olmamalı, Oblonskiy atışta onu geçmemeliydi? Bunlar da aklına geliyordu.</p>
				<p class="normal">Oblonskiy de benzer bir duygu içindeydi ve o da suskundu. Ancak Vasenka Veslovskiy neşeyle hiç durmadan konuşuyordu. Şimdi onu dinlerken dün kendisine karşı ne kadar haksızlık ettiğini anımsamak Levin’i utandırıyordu. Vasenka gerçekten hoş, basit, iyi yürekli ve çok neşeli bir delikanlıydı. Levin onunla bekârken tanışmış olsaydı, yakın arkadaş olurdu. Vasenka’nın yaşamı bir bayram gibi görmesi ve o zarif laubaliliği bir ölçüde Levin’in hoşuna gitmeyen şeylerdi. Veslovskiy, sanki tırnaklarının uzun olması, şapkası ve diğer buna benzer şeyler yüzünden kesinlikle çok önemli biri olduğunu sanıyordu; ama bu durum, iyi yürekliliği ve dürüstlüğü nedeniyle bağışlanabilirdi. Aldığı iyi eğitim, Fransızcayı ve İngilizceyi mükemmel konuşması ve kendi dünyasından biri olması nedeniyle Levin onu beğeniyordu.</p>
				<p class="normal">Sol yana koşulmuş olan Don bozkırlarından gelme at Vasenka’nın çok hoşuna gitmişti. Sürekli onu övüyordu.</p>
				<p class="normal">— Bir bozkır atına binip bozkırda at koşturmak ne güzeldir, değil mi? –diyordu.</p>
				<p class="normal">Bir bozkır atına atlayıp dolaşmayı, böyle bir şey yapmasa da gözünde vahşi, şiirsel bir şey olarak canlandırıyordu; ama saflığı, özellikle yakışıklılığı, tatlı gülümsemesi ve hareketlerindeki zarafetle birleşince çok çekici oluyordu. Mizacının Levin’e sevimli gelmesinden mi, yoksa Levin’in dünkü günahını bağışlatmak için hep iyi yanlarını aramaya çalışmasından mı, her nedense onunla bir arada olmak Levin’in hoşuna gitmişti.</p>
				<p class="normal">Üç verst gittikten sonra Veslovskiy birden purolarının ve cüzdanının yanında olmadığını fark etti, onları kayıp mı etti, yoksa masanın üstünde mi unuttu bilmiyordu. Cüzdanında üç yüz yetmiş ruble vardı, dolayısıyla bu konuyu ciddiye almamak olanaksızdı.</p>
				<p class="normal">— Biliyor musunuz ne yapacağım Levin, bu Don atına atlayıp eve gideceğim. Bu çok güzel bir şey olur. Ne dersiniz? –dedi arabadan inmeye hazırlanırken.</p>
				<p class="normal">Levin, Vasenka’nın en az altı pud çektiğini hesaplayarak:</p>
				<p class="normal">— Yo, siz neden gideceksiniz ki? –dedi.– Ben arabacıyı gönderirim.</p>
				<p class="normal">Arabacı Don atıyla gitti, Levin ise geri kalan iki atı sürdü.</p>
				<p class="kapakmetin"> </p>
				<h2 class="h2baslik" id="calibre_toc_175">IX</h2>
				<p class="kapakmetin"> </p>
				<p class="normal">— E, hangi yoldan gideceğiz? Güzelce bir anlat, –dedi Stepan Arkadyiç.</p>
				<p class="normal">— Plan şöyle: Şimdi Gvozdev’e kadar gideceğiz. Gvozdev’in bu tarafında büyük suçulluğu sazlığı var, Gvozdev’in ardında ise hem suçulluğu, hem de büyük çulluk bulabileceğimiz harika sazlıklar var. Şu anda sıcak, akşama doğru varırız (yirmi verst uzaklıkta) ve biraz avlanırız; geceyi geçiririz, artık yarın da büyük sazlıklara gideriz.</p>
				<p class="normal">— Yolda gerçekten hiçbir şey yok mu?</p>
				<p class="normal">— Var, ama oyalanırız, hem hava da sıcak. İki tane çok güzel yer var, ama bir şey bulacağımızı sanmıyorum.</p>
				<p class="normal">Levin bu iki yere kendisi uğramak istiyordu, fakat bunlar eve yakın yerlerdi, her zaman gidebilirdi ve üç kişinin ateş etmesi için küçük yerlerdi. Bu yüzden bir şey bulamayacaklarını söylemişti. Küçük sazlıkla aynı hizaya geldiklerinde Levin yanından geçip gitmek istemişti, ama Stepan Arkadyiç’in deneyimli avcı gözü yoldan görünen sazlığı hemen fark etti.</p>
				<p class="normal">— Uğramayacak mıyız? –dedi sazlığı göstererek.</p>
				<p class="normal">Vasenka Veslovskiy:</p>
				<p class="normal">— Levin, lütfen, ne kadar güzel! –diye rica etmeye başladı, Levin’in de ister istemez kabul etti.</p>
				<p class="normal">Daha durmamışlardı ki, köpekler birbirinin peşinden sazlığa doğru uçarcasına koştular.</p>
				<p class="normal">— Krak! Laska!..</p>
				<p class="normal">Köpekler geri geldi.</p>
				<p class="normal">Levin, köpeklerden ürküp havalanan ve havada salınarak sazlığın üstünde acıklı acıklı ağlayan kızkuşlarından başka bir şey bulamayacaklarını düşünerek:</p>
				<p class="normal">— Üçümüze dar gelir. Ben burada kalacağım, –dedi.</p>
				<p class="normal">— Olmaz! Gidelim Levin, birlikte gidelim! –diye seslendi Veslovskiy.</p>
				<p class="normal">— Gerçekten dar gelir. Laska, geri dön! Laska! Başka bir köpeğe gerek duymazsınız herhalde?</p>
				<p class="normal">Levin arabanın yanında kalmıştı ve avcılara kıskançlıkla bakıyordu. Avcılar sazlığı boydan boya dolaştı. Bir sutavuğu ve içlerinden birini Vasenka’nın vurduğu kızkuşlarından başka bir şey yoktu sazlıkta.</p>
				<p class="normal">— Sazlığı sizden esirgemediğimi görüyorsunuz işte, –dedi Levin,– sadece zaman kaybı oldu.</p>
				<p class="normal">Vasenka Veslovskiy elinde tüfek ve kızkuşuyla beceriksizce arabaya tırmanırken:</p>
				<p class="normal">— Yo, eğlenceliydi yine de. Siz görmediniz mi? –dedi.– Bunu nasıl da güzel vurdum ama! Doğru değil mi? E, asıl gideceğimiz yere yakında varır mıyız?</p>
				<p class="normal">Atlar birden ileri fırladı, Levin başını birinin tüfeğinin namlusuna çarptı ve bir silah sesi duyuldu. Silah sesi aslında daha önce duyulmuştu, ama Levin’e öyle gelmişti. Mesele şuydu: Vasenka Veslovskiy horozları indirirken birinin tetiğine basmıştı. Saçmalar hiç kimseye zarar vermeden yere gitmişti. Stepan Arkadyiç başını salladı ve Veslovskiy’e sitemli sitemli güldü. Ancak Levin’in içinde onu azarlama isteği yoktu. Birincisi, her türlü sitem, bitmiş gitmiş bir tehlikeyle ve Levin’in alnında belirmiş bir şişle yapılmış gibi gelebilirdi; ikincisi ise, Veslovskiy ilk başta o kadar safça üzülmüş, daha sonra da ikisinin telaşına öyle iyi niyetli ve gönül alıcı bir şekilde gülmüştü ki, Levin’in de gülmemesi mümkün değildi.</p>
				<p class="normal">Oldukça büyük ve dolaşması çok zaman alacak ikinci sazlığa yaklaştıkları sırada Levin, onları arabadan inmemeleri için ikna etmeye çalışıyordu. Ama Veslovskiy yine ona ricalar etti. Sazlık dar olduğundan Levin yine konuksever bir ev sahibi olarak arabada kaldı.</p>
				<p class="normal">Daha gelir gelmez Krak doğruca sazlıktaki tümseklere koştu. Köpeğin ardından ilk Vasenka Veslovskiy gitti. Ve daha Stepan Arkadyiç yaklaşacak zaman bulamadan bir büyük suçulluğu havalandı. Veslovskiy isabet ettiremedi ve çulluk biçilmemiş çayıra doğru uçtu. Bu çulluk Veslovskiy’e bırakıldı. Krak onu bir kez daha buldu, durdu ve Veslovskiy kuşu vurup arabaya geri döndü.</p>
				<p class="normal">— Şimdi siz gidin, atların başında ben duracağım, –dedi Veslovskiy.</p>
				<p class="normal">Levin avcılara özgü bir kıskançlığa kapılmaya başlıyordu. Dizginleri Veslovskiy’e verdi ve sazlığa yürüdü.</p>
				<p class="normal">Uzunca bir zamandır acı acı sesler çıkaran ve yapılan haksızlıktan yakınan Laska ileriye, dosdoğru Levin’in daha önceden bildiği, Krak’ın henüz uğramadığı, umut vaat eden bir tümseğe fırladı.</p>
				<p class="normal">— Ne oluyor, onu neden durdurmuyorsun? –diye bağırdı Stepan Arkadyiç.</p>
				<p class="normal">Levin köpeğinden memnun bir halde peşinden koşarak:</p>
				<p class="normal">— Kuşları ürkütmez, –diye karşılık verdi.</p>
				<p class="normal">Laska araştırmasını yaparken tanıdığı sazlık kümelerine yaklaştıkça daha ciddileşiyordu. Küçük bir bataklık kuşu sadece bir an dikkatini dağıttı. Saz kümelerinin önünde bir daire çizdi, bir başkasını çizmeye başladı, birden irkildi ve öylece kaldı.</p>
				<p class="normal">Levin, yüreğinin daha hızlı atmaya başladığını ve gerilim içindeki işitme duygusunda birden sanki bir sürgü çekilmiş gibi bütün seslerin uzaklık ölçüsünü yitirip düzensiz, ama açık bir şekilde onu etkilemeye başladığını hissederek:</p>
				<p class="normal">— Gel, gel, Stiva! –diye bağırdı. Stepan Arkadyiç’in ayak seslerini duydu, bunları atların uzaklardan gelen ayak sesleri sandı, üzerine basarak köklerini kırdığı bir saz kümesinin gevrek sesini büyük çulluğun uçuşu diye düşündü. Arkasında yakın bir yerde, ne olduğunu anlayamadığı bir de şapırtı duydu.</p>
				<p class="normal">Ayağını basacağı yeri seçerek köpeğe doğru ilerliyordu.</p>
				<p class="normal">— Tut!</p>
				<p class="normal">Köpeğin altından kurtulup havalanan büyük çulluk değil, bir suçulluğuydu. Levin tüfeğini doğrulttu, ama tam nişan aldığı sırada arkasındaki şapırtı arttı, yaklaştı ve bu şapırtıya garip bir şeyler söyleyerek bağıran Veslovskiy’in sesi eklendi. Levin, Veslovskiy’in tüfeğini suçulluğunun arkasından doğrulttuğunu gördü, ama yine de ateş etti.</p>
				<p class="normal">Levin atışının isabetsiz olduğundan emin, çevresine bakındı ve yük arabasını çeken atların yolda değil, artık sazlığın içinde olduğunu gördü.</p>
				<p class="normal">Veslovskiy atışı görme isteğiyle sazlığa girmiş ve atlar bataklığa saplanmıştı.</p>
				<p class="normal">Levin çamura saplanmış arabanın yanına giderek içinden:</p>
				<p class="normal">— Hay şeytan götüresice! –dedi. Sonra Veslovskiy’e sert bir şekilde,– Neden geldiniz? –dedi ve arabacıya seslenip atları çamurdan çıkartmaya girişti.</p>
				<p class="normal">Levin, hem ateş etmesine engel oldukları için, hem atlarını çamura sapladıkları için, en önemlisi de ne Stepan Arkadyiç’in, ne de Veslovskiy koşum işlerinden hiç anlamadıklarından atların çamurdan kurtarılmasında ve koşumlarının çözülmesinde kendisine ve arabacıya bir yardımları olmadığı için sinirlenmişti. Oranın tamamen kuru olduğuna onu inandırmaya çalışan Vasenka’ya tek söz etmeyen Levin, arabacıyla birlikte sessizce atları çamurdan çıkartmaya çalışıyordu. Ama sonra çalışmaktan kıpkırmızı kesilip, Veslovskiy’in yük arabasını çamurluğundan tutup, kıracak kadar büyük bir gayretle çektiğini görünce, dünkü duygularının etkisiyle Veslovskiy’e karşı son derece soğuk davrandığı için kendisine kızdı ve bu soğukluğunu aşırı nazik davranarak düzeltmeye çalıştı. Her şey yoluna girip, arabalar yola düzüldüğünde Levin, yemek çıkartmalarını söyledi.</p>
  <p class="normal">Yeniden eski neşesine kavuşan Vasenka, ikinci pilici de yiyip bitirirken bir Fransız nüktesini tekrarlıyordu:</p>
				<p class="normal">— Bon appétit-bonne conscience! Ce poulet va tomber jusqu’au fond de mes bottes.<sup class="calibre4"><a href="1_split_124.html#footnote-100-107" id="footnote-100-107-backlink" name="footnote-100-107-backlink">[107]</a></sup> E, başımıza gelen felaketler artık bitti; artık her şey yolunda gidecek. Yalnız işlediğim suç yüzünden ben arabacı yerinde oturmalıyım. Doğru değil mi? Ne dersiniz? –Levin arabayı sürmeyi arabacıya bırakmasını rica ettiği sırada elinden dizginleri bırakmaksızın,– Hayır, hayır, ben Automedon’um.<sup class="calibre4"><a href="1_split_125.html#footnote-100-108" id="footnote-100-108-backlink" name="footnote-100-108-backlink">[108]</a></sup> Bakın, sizi nasıl götüreceğim! Hayır, suçumu bağışlatmalıyım, hem burada rahatım yerinde, –dedi ve arabayı sürdü.</p>
				<p class="normal">Levin atların, özellikle de tutmayı beceremediği soldaki al atın canını çıkaracağından biraz korkuyordu; ama elinde olmadan onun neşesine kendini kaptırmış, arabacı yerinde oturan Veslovskiy’in yol boyunca söylediği romansları ve anlattığı hikâyeleri, four in hand’in<sup class="calibre4"><a href="1_split_126.html#footnote-100-109" id="footnote-100-109-backlink" name="footnote-100-109-backlink">[109]</a></sup> İngiliz usulü nasıl sürüleceğini dinliyordu; yemekten sonra hepsi de çok neşeli bir halde Gvozdev Bataklığı’na vardılar.</p>
				<p class="kapakmetin"> </p>
				<h2 class="h2baslik" id="calibre_toc_176">X</h2>
				<p class="kapakmetin"> </p>
				<p class="normal">Vasenka atları o kadar hızlı sürüyordu ki, havanın henüz sıcak olduğu çok erken bir saatte sazlığa vardılar.</p>
				<p class="normal">Yolculuğun asıl hedefi olan sazlığa gelince Levin, elinde olmadan Vasenka’dan nasıl kurtulabileceğini ve engellenmeden nasıl dolaşabileceğini düşündü. Stepan Arkadyiç de besbelli aynı şeyi istiyordu ve Levin onun yüzünde avdan önce gerçek bir avcıda her zaman görülen kaygının, biraz da ona özgü iyi niyetli açıkgözlüğün ifadesini gördü.</p>
				<p class="normal">Stepan Arkadyiç çayırların üstünde dolanan iki büyük kuşu göstererek:</p>
				<p class="normal">— Nasıl dolaşalım? Bu sazlık harika, atmacaları da görüyorum, –dedi.– Atmacaların olduğu yerde mutlaka av kuşu da vardır.</p>
				<p class="normal">Levin biraz karamsar bir ifadeyle çizmelerini ayağına çekip, tüfeğinin ateşleme kapsüllerini gözden geçirirken:</p>
				<p class="normal">— Pekâlâ beyler, şu çayırlığı görüyor musunuz? –Nehrin sağ tarafına yayılmış olan çok büyük, yarısına dek biçilmiş ıslak çayırdaki koyu yeşil adacığı gösterdi.– Sazlık buradan, önümüzden başlıyor, daha koyu olan yeri görüyorsunuz. Oradan sağa, atların dolaştığı yere gidiyor; bu çayırlığın çevresinde ta şu kızılağaç korusuna ve değirmene kadar saz kümeleri ve büyük çulluk bulunur. Tam şurası, görüyor musun, şu su birikintisinin olduğu yer. En iyi yer orasıdır. Orada bir kerede on yedi suçulluğu vurmuştum. Birer köpekle ikiye ayrılıp farklı yönlere gidelim ve değirmenin önünde buluşalım.</p>
				<p class="normal">— Peki hangimiz sağdan, hangimiz soldan gidecek? –diye sordu Stepan Arkadyiç.– Sağ taraf daha geniş, siz ikiniz o tarafa gidin, ben de sola gideyim, –dedi ilgisizce.</p>
				<p class="normal">— Harika! Biz ondan daha fazla avlarız! Hadi gidelim, gidelim! –diye tutturdu Vasenka.</p>
				<p class="normal">Levin’in kabul etmemesi mümkün değildi ve ayrıldılar.</p>
				<p class="normal">Sazlığa henüz girmişlerdi ki, iki köpek birlikte aramaya başladılar ve pas rengi suyla kaplı yere doğru gittiler. Levin, Laska’nın bu dikkatli ve belirli bir yol izlemeyen araştırma tarzını biliyordu; yeri de biliyor ve küçük bir suçulluğu sürüsü bekliyordu.</p>
				<p class="normal">Levin, arkasından suları şapırdata şapırdata yürüyen ve Kolpenskiy Bataklığı’ndaki kazadan sonra tüfeğinin yönü ister istemez kendisini ilgilendiren arkadaşına kesilir gibi bir sesle:</p>
				<p class="normal">— Veslovskiy yanımdan yürüyün, yanımdan! –dedi.</p>
				<p class="normal">— Hayır, sizin yerinizi daraltmayayım, siz beni düşünmeyin.</p>
				<p class="normal">Ama Levin elinde olmadan düşünüyor ve Kiti’nin onu yolcu ederken söylediği, “Bana bakın, sakın birbirinizi vurmayın,” sözleri aklına geliyordu. Köpekler biri öbürünü geçerek, her biri kendi izini sürerek gittikçe yaklaşıyorlardı; suçulluğu beklentisi o kadar fazlaydı ki, Levin’in pas renkli sulardan çekerek çıkarttığı ökçesinin sesi suçulluğu sesi gibi geliyor ve tüfeğinin dipçiğine sıkı sıkı yapışıyordu.</p>
				<p class="normal">Kulağının üstünden “Pat! Pat!” diye bir ses duyuldu. Vasenka sazlığın üstünde dönüp duran ve bu sırada menzil dışından avcılara doğru uçan bir ördek sürüsüne ateş etmişti. Daha Levin çevresine göz atacak zaman bulamadan bir suçulluğunun şapırtısını duydu, ikincisi, üçüncüsü ve sekiz tane kadar suçulluğu daha birbiri ardınca havalandı.</p>
				<p class="normal">Stepan Arkadyiç çulluklardan birini tam zikzak uçuşa başlamaya niyetlendiği anda vurdu ve çulluk küçük bir top halinde sazlığa düştü. Oblonskiy acele etmeden daha alçaktan, saz kümesine doğru uçan başka bir çulluğa tüfeğini doğrulttu ve silah sesiyle birlikte bu çulluk da yere düştü; kuşun, sağlam kalan alt yüzü beyaz kanadını çırparak kesilmiş sazların arasında zıpladığı görülüyordu.</p>
				<p class="normal">Levin pek memnun değildi, birinci çulluğa çok yakından ateş etmiş ve isabet ettirememişti; kuş havalanmak üzereyken tüfeğini doğrultmuş, ama bu sırada ayaklarının altından havalanan başka bir kuş dikkatini dağıtmış ve yine isabet ettirememişti.</p>
				<p class="normal">Tüfekleri doldururlarken bir çulluk daha havalandı ve tüfeğini daha önce doldurmuş olan Veslovskiy, iki mermilik saçmayı daha suya boşalttı. Stepan Arkadyiç vurduğu çullukları aldı ve pırıl pırıl parlayan gözlerle Levin’e baktı.</p>
				<p class="normal">Stepan Arkadyiç:</p>
				<p class="normal">— Hadi artık ayrılalım, –dedi. Sonra sol bacağının üzerinde hafifçe topallayarak ve tüfeğini hazır tutarak köpeğine ıslık çaldı, bir tarafa doğru yürüdü. Levin ve Veslovskiy de diğer tarafa doğru gittiler.</p>
				<p class="normal">İlk atışlarının başarısız olduğu her defa Levin böyle olurdu, kızar, canı sıkılır, gün boyunca kötü atışlar yapardı. Bugün de öyle oldu. Çok fazla çulluk vardı. Köpeklerin, avcıların ayaklarının altından sürekli olarak çulluklar havalanıyordu ve Levin kötü şansını düzeltebilirdi; ama ne kadar çok ateş ederse, atış menzili içinde olsun olmasın neşeyle ateş eden, hiçbir şey vuramayan ve bundan zerre kadar utanmayan Veslovskiy’in önünde o kadar çok mahcup oluyordu. Levin acele ediyor, sabırsızlanıyor, gittikçe daha çok kızıyor ve artık ateş ederken bir şey vurmayı beklemeyecek hale geliyordu. Galiba Laska da bunu anlıyordu. Tembel tembel aramaya başlamıştı kuşları ve avcılara sanki şaşarak ya da sitem ederek bakıyordu. Atışlar atışları izliyordu. Avcıların çevresini barut dumanı sarmıştı, av çantasının büyük, geniş filesinde ise topu topu üç tane küçük, hafif çulluk vardı. Bunlardan birini Veslovskiy vurmuştu, birini de ortaklaşa vurmuşlardı. Bu arada sazlığın öbür tarafında Stepan Arkadyiç’in sık olmasa da Levin’e göre hatırı sayılır atışları, hem de her atışın ardından gelen “Krak, Krak, aport!” bağırışı duyuluyordu.</p>
				<p class="normal">Bu durum Levin’i daha da fazla heyecanlandırıyordu. Çulluklar saz kümesinin üstünde havada durmadan daireler çiziyordu. Her yandan kuşların ayaklarının çıkardığı şapırtı, havada ise hiç susmayan çığlıkları duyuluyordu; daha önce havalandırılmış ve zaten havada olan çulluklar avcıların önüne konuyorlardı. Şimdi iki atmacanın yerine onlarcası çığlık çığlığa sazlığın üstünde dönüp duruyordu.</p>
				<p class="normal">Sazlığın yarısını geride bırakan Veslovskiy’le Levin, saz kümesine kadar dayanan uzun şeritler halinde bölünmüş ve bazı yerde basılarak ezilmiş, bazı yerlerde biçilmiş sıralar halinde göze çarpan köylülere ait çayırın olduğu yere varmışlardı. Bu çayırın yarısı biçilmişti.</p>
				<p class="normal">Biçilmemiş çayırda biçilmiş çayırdakine göre kuş bulma umudu az olduğu halde Levin, Stepan Arkadyiç’e buluşma sözü vermişti ve yol arkadaşıyla birlikte biçilmiş ve biçilmemiş çayırlarda ötelere kadar dolaştı.</p>
				<p class="normal">Koşumları çözülmüş bir arabanın yanında oturan köylülerden biri onlara:</p>
				<p class="normal">— Hey, avcılar! –diye seslendi.– Gelin de bizimle bir şeyler yiyin, içki için!</p>
				<p class="normal">Levin etrafa bakındı.</p>
				<p class="normal">Kırmızı yüzlü, sakallı bir köylü neşe içinde beyaz dişlerini göstere göstere, geniş geniş gülerek ve güneşte parlayan, yeşile çalan bir şişeyi havaya kaldırarak:</p>
  <p class="normal">— Gelin yahu, boş verin! –diye bağırdı.</p>
				<p class="normal">— Qu’est ce qu’ils disent?<sup class="calibre4"><a href="1_split_127.html#footnote-100-110" id="footnote-100-110-backlink" name="footnote-100-110-backlink">[110]</a></sup> –diye sordu Veslovskiy.</p>
				<p class="normal">Levin kurnazlık ederek ve Veslovskiy’in votkanın çekiciliğine kapılarak köylülerin yanına gideceğini umarak:</p>
				<p class="normal">— Votka içmeye çağırıyorlar. Herhalde çayırı bölüşmüşler. Ben olsam gidip içerdim, –dedi.</p>
				<p class="normal">— Niçin ikram ediyorlar?</p>
  <p class="normal">— Öylesine, eğleniyorlar. Sahi, yanlarına gidin. İlginizi çekebilir.</p>
				<p class="normal">— Allons, c’est curieux.<sup class="calibre4"><a href="1_split_128.html#footnote-100-111" id="footnote-100-111-backlink" name="footnote-100-111-backlink">[111]</a></sup></p>
				<p class="normal">— Gidin, gidin, değirmenin yolunu bulursunuz! –diye bağırdı Levin ve dönüp baktığında Veslovskiy’in eğilmiş, yorgun ayakları sürçerek ve tüfeğini ileri doğru uzattığı elinde tutarak sazlıktan çıkıp, köylülere doğru yürüdüğünü memnuniyetle gördü.</p>
				<p class="normal">— Sen de gel! –diye bağırdı köylü Levin’e.– Korkma! Böreğimizin tadına bak!</p>
				<p class="normal">Levin’in canı votka içmeyi ve bir lokma ekmek yemeyi çok istedi. Halsiz düşmüştü, birbirine dolaşan ayaklarını bataklıktan zor çekip çıkardığını hissediyordu ve bir an kararsız kaldı. Ama köpeği gizlendiği yerden avını gözetliyordu. İşte o anda yorgunluğu kayboldu ve bataklıktan köpeğe doğru kolayca yürüdü. Ayaklarının altından bir çulluk havalandı; Levin ateş etti ve vurdu, köpek gözetlemeye devam ediyordu. “Tut!” Köpeğin hemen yanından bir başka çulluk havalandı. Levin ateş etti. Ama şanssız bir gündü; isabet ettirememişti ve vurduğu kuşu aramaya gittiğinde onu da bulamadı. Bütün çayırlığı dolaştı, aramadık yer bırakmadı, ama Laska onun kuşu vurduğuna inanmamış ve aramaya gönderdiğinde arar gibi yapıp, aramamıştı.</p>
				<p class="normal">Levin’in başarısızlığının suçlusu olarak gördüğü Vasenka’nın yokluğunda da durum düzelmemişti. Burada da çok fazla çulluk vardı, ama Levin birbiri ardına isabetsiz atışlar yapıyordu.</p>
				<p class="normal">Güneşin eğik ışınları henüz yakıcıydı; terden sırılsıklam olan giysisi bedenine yapışıyordu; içine su dolan sol çizmesi ağırlaşmış, şap şap diye ses çıkarıyordu; barut kalıntısı bulaşmış yüzünden ter damlıyordu; ağzında bir acılık, burnunda barut ve bataklık suyunun kokusu, kulaklarında çullukların hiç durmayan şapırtıları vardı; tüfeğin namlusuna dokunmak olanaksızdı, öylesine kızmıştı; yüreği hızlı hızlı, kısa kısa çarpıyordu; elleri heyecandan titriyor, yorgun ayakları tökezliyor ve tümseklere, çamurlara takılıyordu; ama o hâlâ yürüyor ve ateş ediyordu. Sonunda utanç verici isabetsiz bir atış yapınca tüfeğini ve şapkasını yere fırlattı.</p>
				<p class="normal">“Yo hayır, kendimi toparlamalıyım!” –dedi kendi kendine. Tüfeğini ve şapkasını yerden aldı, Laska’yı çağırdı ve sazlıktan çıktı. Kuru bir yere gidip bir tümseğin üzerine oturdu, çizmesini çıkartıp içindeki suyu boşalttı, sonra sazlığa gidip pas tadındaki sudan içti, tüfeğin kızmış olan namlusunu ıslattı ve elini yüzünü yıkadı. Serinleyip ferahladıktan sonra kesinlikle sinirlenmemek niyetiyle tekrar bir çulluğun havalanıp konduğu yere yöneldi.</p>
				<p class="normal">Sakin olmak istiyordu, ama yine aynı şey oldu. Daha kuşa nişan almadan parmağı tetiği çekivermişti. Her şey gitgide kötüleşiyordu.</p>
				<p class="normal">Sazlıktan Stepan Arkadyiç’le buluşacakları kızılağaç koruluğuna doğru yürüdüğü sırada av çantasında sadece beş tane kuş vardı.</p>
				<p class="normal">Stepan Arkadyiç’ten önce köpeğini gördü. Sazlığın pis kokulu çamurundan kapkara olmuş Krak, devrik bir kızılağaç kökünün altından fırladı ve muzaffer bir edayla Laska’yı kokladı. Krak’ın peşinden kızılağaçların gölgesinde Stepan Arkadyiç’in düzgün vücudu göründü. Kıpkırmızı olmuş, tere batmış, yakası açık bir halde, yine aynı şekilde aksayarak karşıdan geliyordu.</p>
				<p class="normal">— E, ne var, ne yok? Ne çok ateş ettiniz! –dedi neşeyle gülümseyerek.</p>
				<p class="normal">— Ya sen? –diye sordu Levin. Ama sormaya gerek yoktu, çünkü ağzına kadar dolu av çantasını zaten görüyordu.</p>
				<p class="normal">— Fena sayılmaz.</p>
				<p class="normal">On dört tane kuş vurmuştu.</p>
				<p class="normal">Stepan Arkadyiç kazandığı zaferin etkisini yumuşatmaya çalışarak:</p>
				<p class="normal">— Çok güzel bir sazlık! –dedi.– Sana herhalde Veslovskiy engel oldu. İki kişinin tek bir köpekle avlanması rahat olmaz.</p>
				<p class="kapakmetin"> </p>
				<h2 class="h2baslik" id="calibre_toc_177">XI</h2>
				<p class="kapakmetin"> </p>
  <p class="normal">Stepan Arkadyiç’le Levin, Levin’in her zaman kaldığı köylünün evine geldiklerinde Veslovskiy çoktan buradaydı. Evin ortasına oturmuş, iki eliyle bir sıraya tutunmuştu ve ev sahibinin kardeşi olan asker, ayaklarından bataklık çamuruna bulanmış çizmelerini çekmeye çalışıyordu. Veslovskiy başkalarına da bulaşan neşesiyle kahkahalar atıyordu.</p>
				<p class="normal">— Ben de biraz önce geldim. Ils ont été charmants.<sup class="calibre4"><a href="1_split_129.html#footnote-100-112" id="footnote-100-112-backlink" name="footnote-100-112-backlink">[112]</a></sup> Düşünsenize beni yedirdiler, içirdiler. Ne kadar güzel bir ekmek, harika! Délicieux!<sup class="calibre4"><a href="1_split_130.html#footnote-100-113" id="footnote-100-113-backlink" name="footnote-100-113-backlink">[113]</a></sup> Ya votka, daha lezzetlisini içmedim! Ve hiçbiri için para almak istemediler. Hep “Kusura bakmayın,” deyip durdular.</p>
				<p class="normal">En sonunda ıslak çizmeyi kapkara olmuş çorapla birlikte çıkaran asker:</p>
				<p class="normal">— Niye para alsınlar? Size ikram etmişler. Votkalarını satılık mı sanıyorsunuz yoksa? –dedi.</p>
  <p class="normal">Avcıların çizmelerinden ve yalanıp duran çamur içindeki köpeklerden kirlenen evin pisliğine, içeri dolmuş olan bataklık ve barut kokusuna, çatal ve bıçak olmamasına karşın avcılar doya doya çay içti ve ancak avda yenebilecek kadar zevkli bir akşam yemeği yediler. Yıkanıp temizlendikten sonra arabacıların beyler için yatak hazırladıkları süpürülmüş ot ambarına gittiler. Artık hava karardığı halde avcılardan hiçbiri uyumak istemiyordu.</p>
				<p class="normal">Konuşma, silahlar, köpekler, önceki avlarla ilgili anılar ve hikâyeler arasında gidip geldikten sonra herkesi ilgilendiren bir konuya gelip takıldı. Geceledikleri bu yerin ve ot kokusunun güzelliği, kırık arabanın (araba, ön kısmı çıkarıldığı için ona öyle gelmişti) güzelliğiyle, ona votka ikram eden köylülerin iyi yürekliliğiyle, her biri kendi sahibinin ayaklarının dibinde yatan köpeklerle ilgili olarak Vasenka’nın birkaç kez yinelediği hayranlık ifadeleri üzerine Oblonskiy, geçen yaz katıldığı Maltus’un av partisinin güzelliğini anlattı. Maltus, ünlü bir demiryolu zenginiydi. Stepan Arkadyiç, Maltus’un sazlıklar kiraladığını, bu sazlıklara nasıl güzel bakıldığını, avcıların arabalarla, dog-cartlarla<sup class="calibre4"><a href="1_split_131.html#footnote-100-114" id="footnote-100-114-backlink" name="footnote-100-114-backlink">[114]</a></sup> taşındığını, yemek için sazlıkta bir çadır kurulduğunu anlatıyordu.</p>
				<p class="normal">Levin yattığı kuru ot yığınının üzerinde doğrularak:</p>
  <p class="normal">— Seni anlamıyorum, –dedi.– Bu insanlar sana nasıl oluyor da iğrenç gelmiyor. Château-Lafite şarabıyla yemek yemenin çok hoş bir şey olmasını anlıyorum, ama bu gösteriş sana iğrenç gelmiyor mu? Bu adamların hepsi, eskiden bizim kesenekçilerin kazandığı gibi öyle çok para kazanıyorlar ki, bu kazancı elde ederken insanlarda nefret uyandırıyorlar, bu nefrete aldırış etmiyorlar, sonra da dürüst olmayan yollardan kazandıkları bu parayla kendilerinden daha önce nefret eden insanları satın alıyorlar.</p>
				<p class="normal">— Son derece haklı! –dedi Vasenka Veslovskiy.– Son derece! Elbette Oblonskiy bunu bonhomie’den<sup class="calibre4"><a href="1_split_132.html#footnote-100-115" id="footnote-100-115-backlink" name="footnote-100-115-backlink">[115]</a></sup> yapıyor, diğerleri ise “E, Oblonskiy de gidiyor oraya...” diyorlar.</p>
				<p class="normal">Oblonskiy:</p>
				<p class="normal">— Hiç de değil, –dedi. Levin Oblonskiy’in bunu söylerken güldüğünü işitti.– Ben onun herhangi bir zengin tüccar ve asilzadeden daha namussuz olduğunu düşünmüyorum. Onlar da, bunlar da aynı şekilde emek vererek ve akıllarını kullanarak para kazanmışlardır.</p>
				<p class="normal">— Ama hangi emekle? İmtiyaz anlaşması elde etmek ve bunu başkasına satmak, emek vermek mi oluyor acaba?</p>
				<p class="normal">— Elbette emek vermek oluyor. Şu anlamda emek, eğer o ve ona benzer başkaları olmasaydı, demiryollarımız da olmazdı.</p>
				<p class="normal">— Ama bir köylünün ya da bilim adamının emeği gibi bir emek değil.</p>
				<p class="normal">— Öyle diyelim, ama bu, demiryolu gibi bir sonuç vermesi anlamında bir emektir. Tabii sen demiryollarının da yararsız olduğunu düşünürsün.</p>
				<p class="normal">— Hayır, o ayrı bir konu; Demiryollarının yararlı olduğunu kabul etmeye hazırım. Ama harcanan emeğe uygun olmayan her kazanç, temiz olmayan kazançtır.</p>
				<p class="normal">— İyi de uygunluğu kim belirleyecek?</p>
  <p class="normal">Levin, dürüstle dürüst olmayan arasındaki çizgiyi açıkça belirleyemeyeceğini hissederek:</p>
				<p class="normal">— Dürüst olmayan yollardan, kurnazlıkla para kazanmak, –dedi,– tıpkı bankerlerin sağladığı kazanç gibi, –diye devam etti.– Bu kötülüktür, keseneklerde olduğu gibi emek harcamadan çok büyük mal varlıkları elde etmek sadece biçim değiştirmiştir. Le roi est mort, vive le roi.<sup class="calibre4"><a href="1_split_133.html#footnote-100-116" id="footnote-100-116-backlink" name="footnote-100-116-backlink">[116]</a></sup>Keseneği kaldırır kaldırmaz aynı şekilde emeksiz kazanç yolu olan demiryolları, bankalar ortaya çıktı.</p>
				<p class="normal">Stepan Arkadyiç, görünüşe bakılırsa ortaya attığı konunun doğruluğundan emin, dolayısıyla sakin ve telaşsız bir şekilde:</p>
				<p class="normal">— Evet, bunların hepsi doğru ve zekice olabilir... –dedi ve kaşınarak kuru otları havalandıran köpeğe,– Yat, Krak! –diye bağırdı.– Ama namuslu emekle namuslu olmayan emek arasındaki çizgiyi tanımlamadın. İşi benden daha iyi bildiği halde, benim, daire başkanımdan daha fazla maaş almam namussuzluk mu şimdi?</p>
				<p class="normal">— Bilmiyorum.</p>
				<p class="normal">— Sana şöyle söyleyeceğim: Çiftlikteki emeğinin karşılığında sen diyelim beş bin ruble kazanırken, şu kaldığımız evin sahibi olan köylünün ne kadar çalışırsa çalışsın elli rubleden daha fazla para kazanamaması da aynen benim daire başkanından daha fazla maaş almam ve Maltus’un bir demiryolu ustasından daha fazla para kazanması kadar namussuzca bir şeydir. Aksine, toplumun bu insanlara karşı hiçbir dayanağı olmayan düşmanca bir tavır içinde olduklarını görüyorum ve bana, burada bir kıskançlık söz konusu gibi geliyor...</p>
				<p class="normal">— Hayır, bu haksızlık, –dedi Veslovskiy,– kıskançlık olamaz, bu işte temiz olmayan bir şey var.</p>
				<p class="normal">— Yo, izin verin, –diye devam etti Levin.– Benim beş bin, köylününse elli ruble almasının haksızlık olduğunu söylüyorsun. Doğru. Bu haksızlık, ben de bunu hissediyorum, ama...</p>
				<p class="normal">Besbelli ki, bu konuyu hayatında ilk kez açık açık düşünen, bu yüzden de son derece samimi konuşan Vasenka Veslovskiy:</p>
				<p class="normal">— Gerçekten de öyle, –dedi.– Biz hiçbir şey yapmadan yiyip içerken, ava giderken, o neden çalışıp dursun ki?</p>
				<p class="normal">Stepan Arkadyiç sanki Levin’i kızdırmak istermiş gibi:</p>
				<p class="normal">— Evet, hissediyorsun, ama çiftliğini ona vermiyorsun, –dedi.</p>
				<p class="normal">Son zamanlarda iki bacanak arasında âdeta bir düşmanlık baş göstermişti: Sanki iki kız kardeşle evli olduklarından beri aralarında hangisinin hayatını daha iyi güzel koşullarda kurduğu konusunda bir rekabet ortaya çıkmıştı ve bu düşmanlık, kişisel bir özellik kazanmaya başlayan konuşmada ifadesini bulmuştu.</p>
				<p class="normal">— Vermiyorum, çünkü hiç kimse bunu benden istemiyor, isteseydim de vermem olanaksız, –diye yanıtladı Levin,– verecek kimse yok.</p>
				<p class="normal">— Bu köylüye ver, geri çevirmez.</p>
				<p class="normal">— Evet, ama nasıl vereceğim ona? Onunla birlikte gidip senet mi düzenleteyim?</p>
				<p class="normal">— Bilmiyorum; ama eğer böyle bir hakkın olmadığına inanıyorsan...</p>
				<p class="normal">— Hiç inanmıyorum. Tersine, verme hakkımın olmadığını, toprağıma karşı da, aileme karşı da görevlerim olduğunu hissediyorum.</p>
				<p class="normal">— Hayır, ama izninle; eğer bu eşitsizliğin haksızlık olduğunu kabul ediyorsan, o zaman neden öyle davranmıyorsun?..</p>
				<p class="normal">— Davranıyorum, sadece olumsuz bir şekilde, benim durumumla onun durumu arasındaki eşitsizliği daha da arttırmama anlamında öyle davranıyorum.</p>
				<p class="normal">— Olmaz, bağışla beni, bu bir paradoks.</p>
				<p class="normal">— Evet, bu yanıltıcı bir açıklama, –diye onayladı Veslovskiy.– A! Ev sahibi geldi, –dedi kapıyı gıcırdatarak ambara giren köylüye.– Ne o, sen daha uyumadın mı?</p>
				<p class="normal">— Yo, ne uyuması! Beylerimiz uyuyor sanıyordum, ama konuştuklarını duydum. Bir kanca alacaktım buradan. –Köylü çıplak ayaklarıyla dikatlice yürürken,– Isırmaz ya? –diye sordu.</p>
				<p class="normal">— Peki sen nerede uyuyacaksın?</p>
				<p class="normal">— Biz gece atları otlatacağız.</p>
				<p class="normal">Veslovskiy, şu anda ardına kadar açık olan ambar kapısının oluşturduğu büyük çerçeve içinden akşam kızıllığının zayıf ışığı altında görünen eve ve atları çözülmüş arabalara bakarak:</p>
				<p class="normal">— Ah, ne gece! –dedi.– Dinleyin bakın, kadınlar şarkı söylüyor, doğrusu fena da sayılmaz. Şarkı söyleyen kim? –diye ev sahibine sordu.</p>
				<p class="normal">— Şu yandaki kızlar.</p>
				<p class="normal">— Gidelim, biraz dolaşalım! Nasıl olsa uyumuyoruz. Oblonskiy hadi gidelim!</p>
				<p class="normal">— Keşke hem yatabilse, hem de gidebilse insan, –diye karşılık verdi Oblonskiy gerinerek.– Yatmak çok hoş.</p>
				<p class="normal">Veslovskiy hemen ayağa kalkıp, çizmesini giyerek:</p>
				<p class="normal">— Tamam, tek başıma giderim, –dedi.– Hoşça kalın beyler. Eğlenceliyse sizi de çağırırım. Siz bana av ikram ettiniz, ben de sizi unutmam.</p>
				<p class="normal">Veslovskiy çıkıp, köylü onun ardından kapıyı kapattığında Oblonskiy:</p>
				<p class="normal">— Çok iyi bir çocuk, değil mi? –dedi.</p>
				<p class="normal">Biraz önceki konuşmanın konusunu düşünmeye devam eden Levin:</p>
				<p class="normal">— Evet, iyi bir çocuk, –diye yanıtladı. Düşüncelerini ve duygularını becerebildiğince açık ifade ettiğini sanıyordu, oysa akıllı ve samimi insanlar olan Oblonskiy ve Veslovskiy, ikisi bir ağızdan onun yanıltmacalarla avunduğunu söylemişlerdi. Bu Levin’i rahatsız ediyordu.</p>
				<p class="normal">— İşte böyle dostum. İki şeyden birini yapmak gerek: Ya şimdiki toplum düzeninin haklı olduğunu kabul etmek ve dolayısıyla haklarını savunmak; ya da benim yaptığım gibi haksız imtiyazlardan yararlandığını itiraf etmek ve bu imtiyazlardan memnuniyetle yararlanmak.</p>
				<p class="normal">— Hayır, eğer bu haksız bir şey olsaydı sen bu nimetlerden memnuniyetle yararlanamazdın, en azından ben yararlanamazdım. Benim için asıl önemli olan, suçlu olmadığımı hissetme gerekliliğidir.</p>
				<p class="normal">Düşünmekten yorulduğu anlaşılan Stepan Arkadyiç:</p>
				<p class="normal">— Sahi biz de gitsek mi acaba? –dedi.– Nasılsa uyumayacağız. Hadi gel gidelim!</p>
				<p class="normal">Levin yanıt vermiyordu. Konuşma sırasında söylediği sadece olumsuz anlamda haklı davrandığına ilişkin söz kafasını kurcalıyordu. “Sadece olumsuz anlamda mı haklı olabilir insan?” –diye soruyordu kendi kendine.</p>
				<p class="normal">Stepan Arkadyiç yerinden hafifçe doğrularak:</p>
				<p class="normal">— Şu taze kuru ot da amma kokuyor ha! –dedi.– Ne yapsam uyuyamayacağım. Vasenka orada bir işler çeviriyordur. Kahkahaları ve Vasenka’nın sesini duyuyor musun? Gidelim mi, ne dersin? Hadi gel gidelim!</p>
				<p class="normal">— Hayır, ben gelmeyeceğim, –dedi Levin.</p>
				<p class="normal">Stepan Arkadyiç karanlıkta kasketini ararken gülümseyerek:</p>
				<p class="normal">— Bu da ilkelerin yüzünden mi acaba? –dedi.</p>
				<p class="normal">— İlkelerim yüzünden değil, neden gideyim ki?</p>
				<p class="normal">Stepan Arkadyiç kasketini bulup ayağa kalkarak:</p>
				<p class="normal">— Biliyor musun, kendine kötülük ediyorsun? –dedi.</p>
				<p class="normal">— Neden?</p>
				<p class="normal">— Karına karşı kendini ne duruma soktuğunu görmüyor muyum? En önemli sorununuzun senin iki günlüğüne ava gidip gitmemen olduğunu duydum. Bunların hepsi bir şiir kadar güzel, ama koca bir ömür böyle geçmez. Erkek bağımsız olmalıdır, onun erkekçe ilgi alanları vardır. Erkek cesur olmalıdır, –dedi Oblonskiy ambarın kapısını açarken.</p>
  <p class="normal">— Ne yani? Gidip kızlara kur mu yapayım? –diye sordu Levin.</p>
				<p class="normal">— Eğlence varsa neden gitmeyesin ki? Ça ne tire pas à <br class="calibre1"/>conséquence.<sup class="calibre4"><a href="1_split_134.html#footnote-100-117" id="footnote-100-117-backlink" name="footnote-100-117-backlink">[117]</a></sup>Bu yüzden karına bir kötülük gelmez, sen de eğlenmiş olursun. Asıl önemlisi, evinin kutsallığını koru. Evde bir şey olmamalı. Ama öyle kollarını kavuşturup oturmak da olmaz.</p>
				<p class="normal">— Olabilir, –dedi Levin soğuk bir şekilde ve yan tarafa döndü.– Yarın sabah erkenden gitmemiz gerek, kimseyi uyandırmayacağım ve şafakta yola çıkacağım.</p>
  <p class="normal">Geri gelen Veslovskiy’in sesi duyuldu:</p>
				<p class="normal">— Messieurs, venez vite! Charmante!<sup class="calibre4"><a href="1_split_135.html#footnote-100-118" id="footnote-100-118-backlink" name="footnote-100-118-backlink">[118]</a></sup> Ben keşfettim. Charmante, gerçek bir Gretchen, tanıştık bile. Doğru söylüyorum, harika bir şey! –diye anlatıyordu. Sanki bu kız sırf onun için bu kadar güzel yaratılmış ve o da kendisi için bunu yapanlardan memnunmuş gibi onaylayıcı bir görünüş içindeydi.</p>
				<p class="normal">Levin uyuyormuş gibi yaptı, Oblonskiy ise ayakkabılarını giydi, purosunu yakıp ambardan çıktı, kısa bir süre sonra da sesleri duyulmaz oldu.</p>
				<p class="normal">Levin uzun zaman uyuyamadı. Atlarının ağızlarında ot çiğnediğini, sonra ev sahibiyle büyük oğlunun hazırlandıklarını ve atları otlatmaya götürdüklerini duydu; sonra askerin ev sahibinin küçük oğlu olan yeğeniyle birlikte ambarın öbür tarafında uyumak üzere yerleştiğini duydu; çocuğun incecik sesiyle kendisine korkunç ve çok büyük görünen köpekleri amcasına anlattığını duydu; sonra çocuk bu köpeklerin kimi yakalayacağını sorduğunu ve amcasının boğuk ve uykulu sesiyle ona ertesi gün avcıların sazlığa gideceğini ve tüfekleriyle ateş edeceklerini söylediğini, daha sonra çocuğun sorularından kurtulmak için “Hadi uyu Vaska, uyu yoksa karışmam,” dediğini, az sonra amcanın horlamaya başladığını ve ortalığın sessizleştiğini duydu; sadece atların kişnemesi ve çullukların çığlıkları duyuluyordu. “Acaba sadece olumsuz anlamda mı? –diye yineledi kendi kendine.– E, ne olacak? Benim bir suçum yok.” Sonra ertesi günü düşünmeye başladı.</p>
				<p class="normal">“Yarın sabah erkenden giderim ve sinirlenmemeye çalışırım. Çulluklar sürüyle. Suçulluğu da var. Geri geldiğimde Kiti’nin notu da gelmiş olur. Evet, Stiva belki de haklı: Ben Kiti’ye karşı cesur değilim, korkağın biri oldum... Ama ne yapayım? İşte yine bir olumsuzluk!”</p>
				<p class="normal">Uykusunun arasında Veslovskiy’in ve Stepan Arkadyiç’in kahkahalarını ve neşeli konuşmalarını duydu. Bir an gözlerini açtı: Ay doğmuştu ve ay ışığıyla pırıl pırıl aydınlanmış olan Veslovskiy’le Stepan Arkadyiç ardına kadar açılmış kapıda dikilmiş konuşuyorlardı. Stepan Arkadyiç kabuğundan yeni çıkarılmış taze fındıkla karşılaştırarak bir kızın körpeliğinden söz ediyor, Veslovskiy de o herkese bulaşan gülüşüyle galiba bir köylünün ona söylediği “Sen kendine bir an evvel bir karı bul!” sözlerini tekrarlıyordu. Levin uykunun arasında:</p>
				<p class="normal">— Beyler, yarın ortalık aydınlanmadan! –dedi ve tekrar uykuya daldı.</p>
				<p class="kapakmetin"> </p>
				<h2 class="h2baslik" id="calibre_toc_178">XII</h2>
				<p class="kapakmetin"> </p>
				<p class="normal">Gün ağarırken uyanan Levin, arkadaşlarını uyandırmayı denedi. Yüzükoyun yatmış ve çoraplı ayağını uzatmış olan Vasenka o kadar derin uyuyordu ki, yanıt almak olanaksızdı. Oblonskiy uykunun arasında bu kadar erken gitmeyi reddetti. Ot yığınının kıyısında kıvrılmış uyuyan Laska bile isteksizce kalktı ve arka bacaklarını tembel tembel birbiri ardına uzatıp gerindi. Levin çizmesini giydi, tüfeğini alıp gıcırdayan ambar kapısını dikkatle açarak dışarı çıktı. Arabacılar arabaların yanında uyuyor, atlar pinekliyordu. Sadece bir tanesi yalaktaki yulafları soluğuyla dağıtarak tembel tembel yulaf yiyordu. Dışarda hava henüz tam aydınlanmamıştı.</p>
				<p class="normal">Evden çıkan yaşlı ev sahibi kadın ona çok yakından tanıdığı biriyle konuşur gibi samimi bir şekilde:</p>
				<p class="normal">— Niye böyle erkenden kalktın kuzum? –dedi.</p>
				<p class="normal">— Ava gidiyorum teyzeciğim. Buradan sazlığa geçebilir miyim?</p>
				<p class="normal">— Avluların arkasından dosdoğru git, bizim harmanlarla kenevir tarlalarının oradan dolaş, bir patika var orada.</p>
				<p class="normal">Yaşlı kadın güneş yanığı çıplak ayaklarını dikkatlice basarak Levin’i harman yerine kadar götürdü ve geçebilmesi için çiti kenara itip araladı.</p>
				<p class="normal">— Böyle dosdoğru git, sazlığa varırsın. Bizim çocuklar akşam atları oraya götürdü.</p>
				<p class="normal">Laska patikada önden neşeyle koşuyordu; Levin onun arkasında hızlı, hafif adımlarla durmadan gökyüzüne bakarak yürüyordu. Güneş doğmadan sazlığa varmak istiyordu. Ama güneş gecikmezdi. O çıktığında hâlâ ışık saçan ay şimdi sadece bir cıva parçası gibi parlıyordu; önceden görülmemesi olanaksız sabah yıldızını şimdi aramak gerekiyordu; daha önce uzak tarlalarda belli belirsiz olan lekeler şimdi apaçık görülüyordu. Bunlar çavdar tınazlarıydı. Çiçeklerini artık dökmüş olan kokulu yüksek kenevirlerin arasında güneş ışığı olmadan henüz görünmeyen çiy, Levin’in bacaklarını ve beline kadar gömleğini ıslatıyordu. Duru sabah sessizliğinde en hafif sesler bile duyuluyordu. Bir arı kurşun ıslığıyla Levin’in kulağının dibinden geçti. Levin dikkatle baktı, bir başkasını, sonra bir başkasını daha gördü. Hepsi de çitin arkasındaki kovandan gelip sazlık yönünde kenevirlerin üstünde gözden kayboldu. Patika doğruca sazlığa götürdü Levin’i. Kimi yerde daha yoğun, kimi yerde daha hafif bir sisin yükselmesinden sazlığı tanımak mümkündü, sazlar ve söğütler bu sisin içinde küçük adacıklar gibi sallanıyordu. Atları gece otlatmaya çıkan köylüler ve erkek çocuklar sazlığın ve yolun kıyısında kaftanlarına sarınıp yatmışlar, gün ağarmadan uyumuşlardı. Onlardan biraz ilerde köstek vurulmuş üç at dolaşıyordu. İçlerinden biri kösteğini şangırdattı. Laska öne geçmek isteyerek ve çevresine bakınarak sahibinin yanından yürüyordu. Uyuyan köylülerin yanından geçip, ilk sazlıkla aynı hizaya gelince Levin tüfeğinin ateşleme kapsüllerini gözden geçirdi ve köpeğini salıverdi. Atlardan üç yaşında, besili, yanık renkli olanı köpeği görünce ürktü ve kuyruğunu kaldırıp burnundan kuvvetli bir soluk bıraktı. Diğer atlar da ürküp ve köstekli ayaklarını suda şapırdatarak ve koyu çamurdan çektikleri toynaklarıyla vantuz benzeri bir ses çıkararak sazlıktan çıkmaya çalıştılar. Laska durmuş, atlara alaycı, Levin’e ise soru sorar gibi bakıyordu. Levin Laska’yı okşadı ve işe başlayabileceğini işaret eden bir ıslık çaldı.</p>
				<p class="normal">Laska ayaklarının altında sallanan bataklıkta neşeyle ve telaşla koşmaya başladı.</p>
				<p class="normal">Koşarak sazlığa giren Laska, köklerin, bataklık otlarının, bataklık suyunun tanıdık kokuları ve at gübresinin yabancı kokusu arasında her yana yayılmış olan kuş kokusunu, onu diğer kokuların hepsinden daha çok heyecanlandıran kuş kokusunu hemen hissetti. Yosunların ve bataklık otlarının üstünde orada burada bu koku çok kuvvetliydi, ama kokunun ne tarafta arttığına, ne tarafta azaldığına karar vermek olanaksızdı. Yönünü bulmak için rüzgâr altına doğru ilerlemek gerekiyordu. Laska bacaklarının hareketini hissetmeksizin her sıçrayışında gerek olursa durabileceği bir hızla doğudan gelen esintiden uzaklaşarak sağ tarafa koştu ve sonra rüzgâra doğru döndü. Geniş burun deliklerinden içine havayı çekince onların sadece izlerinin değil, kendilerinin de burada, onun önünde, hem de bir tane değil, pek çok olduklarını hissetti. Laska hızını azalttı. Onlar buradaydı, ama tam olarak nerede olduklarını henüz saptayamamıştı. Tam bu yeri bulmak için bir daire çizmeye başlamıştı ki, birden sahibinin sesi yaptığı işten alıkoydu. Sahibi öbür tarafı göstererek “Laska! Buraya!” diye seslendi. Ona başladığı işi yapmasının daha iyi olacağını söylercesine durdu. Fakat sahibi içi suyla dolu, hiçbir şeyin olamayacağı bir saz kümesini göstererek emrini öfkeli bir sesle yineledi. Laska sahibinin sözünü dinledi, onu memnun etmek için arıyormuş gibi yaparak saz kümesini boydan boya dolaşıp, önceki yerine geri döndü ve onları hemen yine hissetti. Sahibinin ona engel olmadığı şu anda ne yapacağını biliyordu ve ayaklarının altına bakmadan, yüksek tümseklere takılarak ve suya düşerek, ama esnek, güçlü bacaklarıyla bunların üstesinden gelerek ona her şeyi açıklayacak olan dairesini çizmeye başladı. Onların kokusu giderek daha güçlü ve daha belirgin şekilde etkiliyordu onu. Birden içlerinden birinin burada, bu saz kümesinin ardında, beş adım önünde olduğunu çok açık bir şekilde anladı ve tüm vücudu taş kesilmiş gibi durdu. Kısa bacaklarının üstünden önündeki hiçbir şeyi göremiyordu, ama kokusundan onun en fazla beş adım ötesinde olduğunu biliyordu. Kuşu daha fazla hissederek ve beklemenin tadını çıkararak duruyordu. Dik kuyruğu gerilmişti ve sadece ucu titriyordu. Ağzı hafifçe açıktı, kulaklarını dikmişti. Bir kulağı biraz önce koşarken ters dön-<br class="calibre1"/>müştü, ağır ağır ama dikkatli soluk alıyordu, daha da dikkatli bir şekilde başını çevirmeden, gözleriyle sahibine bakıyordu. Sahibi, Laska’nın alışık olduğu yüzüyle, ama her zaman korkunç olan gözleriyle tümseklere takılarak yürüyor ve Laska’ya alışılmadık şekilde sakin görünüyordu. Laska’ya sakin sakin yürüyormuş gibi geliyordu, oysa ki Levin koşuyordu.</p>
				<p class="normal">Laska’nın sanki büyük adımlar atarak arka ayaklarını sürür gibi bütün vücudunu yere yapıştırıp, hafifçe ağzını açtığı özel arama şeklini fark eden Levin, onun suçulluklarının yerini saptadığını anladı ve özellikle ilk kuşta başarılı olmak için içinden Tanrı’ya dua edip, Laska’ya doğru koştu. Laska’nın yanına yaklaşınca kendi boy yüksekliğinden önüne bakmaya başladı ve Laska’nın burnuyla gördüğünü o gözleriyle gördü. Saz kümelerinin arasındaki dar bir açıklıkta bir suçulluğu görünüyordu. Kuş, başını çevirmiş, çevredeki seslere kulak kabartıyordu. Kanatlarını biraz açıp tekrar topladıktan sonra kuyruğunu beceriksizce sallayıp bir köşeye saklandı.</p>
				<p class="normal">Levin Laska’yı arkasından iterek:</p>
				<p class="normal">— Tut, tut, –diye bağırdı.</p>
				<p class="normal">“Ama gidemem ki, –diye düşünüyordu Laska.– Nereye gideyim? Buradan onları hissediyorum, ama eğer daha öteye gidecek olursam nerede olduklarını, ne olduklarını hiç anlayamam.” Ama işte sahibi onu diziyle itmiş ve heyecanlı bir fısıltıyla “Tut, Laska’cığım, tut!” –demişti.</p>
				<p class="normal">“Peki, mademki bunu istiyor, yaparım, ama artık günah benden gitti,” –diye düşündü ve bacaklarının var gücüyle saz kümelerinin arasından ileri atıldı. Artık hiçbir şey hissetmiyordu, sadece hiçbir şey anlamadan görüyor ve duyuyordu.</p>
				<p class="normal">İlk yerinden on adım ötede kalın bir çığlık ve kendine özgü belirgin bir kanat sesiyle bir suçulluğu havalandı. Silah sesinin ardından da beyaz göğsü vıcık vıcık çamurun içine pat diye düştü. Başka bir tanesi köpeğin kaldırmasını beklemedi ve Levin’in arkasından havalandı.</p>
				<p class="normal">Levin arkasına döndüğünde kuş epeyce uzaklaşmıştı. Ama Levin’in atışı onu yakaladı. İkinci bir suçulluğu yirmi adım kadar uzağa uçtuktan sonra dikine yukarı doğru yükseldi ve fırlatılmış bir top gibi döne döne kuru bir yere pat diye düştü.</p>
				<p class="normal">Levin sıcak ve yağlı suçulluğunu av çantasına atarak “İşte bu iyi olacak! –diye düşündü.– Ne dersin Laska’cığım, iyi olacak mı?”</p>
				<p class="normal">Levin tüfeğini doldurup daha uzağa gittiğinde güneş, henüz bulutların arkasında görünmese de artık yükselmişti. Tüm parlaklığını yitirmiş olan ay gökyüzünde küçük, beyaz bir bulut gibi duruyordu; tek bir yıldız bile görünmüyordu artık. Daha önce çiyden gümüş gibi parlayan çamurlu yerler şimdi altın rengini almıştı. Su birikintileri kehribar rengindeydi. Otların maviliği sarıya çalan yeşile dönmüştü. Bataklık kuşları çiyden parlayan ve derenin kıyısına uzun gölgeler düşüren çalıların üstünde kaynaşıyordu. Bir atmaca uyanmış, başını bir yandan öbür yana çevirerek, bataklığa hoşnutsuz bir şekilde bakarak bir tınazın tepesinde oturuyordu. Alakargalar tarlada uçuyor, çıplak ayaklı bir oğlan atları, kaftanını üstünden atmış, kaşınmakta olan yaşlı adama doğru sürüyordu. Tüfekten çıkan duman, çayırın yeşili üzerinde süt gibi beyaz beyaz dağıldı.</p>
				<p class="normal">Çocuklardan biri koşarak Levin’in yanına geldi.</p>
				<p class="normal">— Amca, dün burada sürüyle ördek vardı! –diye Levin’e bağırdı ve uzaktan Levin’in arkasından yürüdü.</p>
				<p class="normal">Yaptığı şeyi beğendiğini gösteren bu çocuğun gözlerinin önünde arka arkaya üç çulluk daha vurmak, Levin’in keyfini ikiye katlamıştı.</p>
				<p class="kapakmetin"> </p>
				<h2 class="h2baslik" id="calibre_toc_179">XIII</h2>
				<p class="kapakmetin"> </p>
				<p class="normal">İlk hayvanı ve ilk kuşu kaçırmazsan avın şanslı geçeceğine ilişkin avcı sözü haklı çıkmıştı.</p>
				<p class="normal">Levin otuz verst kadar yürüdükten sonra on dokuz tane esaslı av kuşu ve av çantasında artık yer kalmadığı için kemerine bağladığı bir ördekle yorgun, aç ve mutlu bir halde sabah saat onda kaldıkları yere geri döndü. Arkadaşları çoktan uyanmış,  kahvaltılarını etmişlerdi.</p>
				<p class="normal">Levin, uçarken sahip oldukları ağırbaşlı görünüşten eser kalmayan bükülmüş, kuruyup buruşmuş, kanları pıhtılaşmış, kafaları yana devrilmiş suçulluklarını ve büyük çullukları ikinci kez sayarken:</p>
				<p class="normal">— Durun, durun, on dokuz tane olduğunu biliyorum, –dedi.</p>
				<p class="normal">Sayı doğruydu ve Stepan Arkadyiç’in kıskanması Levin’in hoşuna gitti. Hoşuna giden bir şey daha vardı, gece kaldıkları yere geri döndüğünde Kiti’den bir not getiren haberciyi de orada görmüştü.</p>
				<p class="normal">“Sağlığım da, keyfim de yerinde. Eğer benim için kaygılanıyorsan, eskisinden daha da rahat olabilirsin. Yeni bir koruyucum var, Marya Vlasyevna (ebe olan bu kadın, Levin’in aile yaşantısında yeni ve önemli bir kişiydi). Beni muayene etmeye geldi ve son derece sağlıklı buldu, senin gelişine dek onu alıkoyduk. Herkesin neşesi, sağlığı iyi, av güzel geçiyorsa sen de lütfen acele etme, bir gün daha kal.”</p>
				<p class="normal">Şanslı geçen bir avın ve karısından gelen notun yarattığı bu iki sevinç o kadar büyüktü ki, Levin daha sonra meydana gelen iki tatsızlığı çok önemsemedi. Bu tatsızlıklardan biri, bir gün önce çok çalışmış olan yandaki al atın yem yememesi ve keyifsiz olmasıydı. Arabacı atın çok zorlanmış olduğunu söylüyordu.</p>
				<p class="normal">— Dün canını çıkarttılar hayvanın Konstantin Dmitriç, –dedi arabacı.– On verst boyunca gereksiz yere koşturulursa!</p>
				<p class="normal">Keyfini ilk anda kaçıran, ama daha sonra düşününce çok güldüğü bir diğer tatsızlık, Kiti’nin bir haftada bitirilemeyecek kadar bol koydurduğu yolluktan geriye hiçbir şey kalmamış olmasıydı. Levin avdan yorgun ve karnı zil çalarak dönerken börekleri öyle bir hayal ediyordu ki, Laska’nın av kuşunu hissettiği gibi o da artık eve yaklaşırken böreklerin kokusunu ve tadını ağzının içinde hissediyordu, Filipp’e hemen börekleri getirmesini söylemişti. Sadece böreklerin değil, piliçlerin de tükendiği ortaya çıktı.</p>
				<p class="normal">Stepan Arkadyiç gülerek ve Vasenka Veslovskiy’i göstererek:</p>
				<p class="normal">— Ne iştah ama! –dedi.– Ben de pek iştahsızlık çekmem ya, bu şaşırtıcı bir şey...</p>
				<p class="normal">Levin suratını asıp, Veslovskiy’e bakarak:</p>
				<p class="normal">— E, ne yapalım! –dedi.– Filipp, o zaman bana sığır etinden getir.</p>
				<p class="normal">— Sığır eti yendi, kemiklerini köpeklere verdim, –diye yanıtladı Filipp.</p>
				<p class="normal">Levin o kadar kızdı ki:</p>
				<p class="normal">— Bana da bir şeyler bıraksaydınız ya! –dedi öfkeyle ve ağlamak istedi. Vasenka’ya bakmamaya çalışarak Filipp’e:</p>
				<p class="normal">— Öyleyse kuşların içini temizleyip ısırgan otuyla doldur, –dedi.– Benim için de biraz süt isteyiver bari.</p>
				<p class="normal">Sütü içtikten sonra yabancı birine kızdığını belli eden sözler söylediği için utandı ve açlık yüzünden yaptığı hırçınlığa gülmeye başladı.</p>
				<p class="normal">Akşam bir parti daha avlandılar, Veslovskiy birkaç kuş vurdu ve gece eve döndüler.</p>
				<p class="normal">Dönüş yolu da aynen gelişteki gibi neşeliydi. Veslovskiy kâh şarkı söyledi, kâh ona votka ikram eden ve “Kusura bakma” diyen köylünün evindeki serüvenlerini, kâh halka oyunuyla, köylü kızıyla ve ona evli olup olmadığını soran ve evli olmadığını öğrenince “Başkalarının karılarına göz dikeceğine kendine bir karı bul,” diyen köylüyle serüvenlerini anımsadı. Veslovskiy’i en çok da bu sözler güldürüyordu.</p>
				<p class="normal">— Ben gezimizden müthiş memnunum. Ya siz, Levin?</p>
				<p class="normal">Sadece evinde Vasenka Veslovskiy’e karşı hissettiği düşmanlığı hissetmediği, tersine ona karşı çok dostça bir yakınlık duyduğu için çok sevinen Levin içtenlikle:</p>
				<p class="normal">— Çok memnunum, –dedi.</p>
				<p class="kapakmetin"> </p>
				<h2 class="h2baslik" id="calibre_toc_180">XIV</h2>
				<p class="kapakmetin"> </p>
  <p class="normal">Ertesi gün saat onda Levin bütün çiftliği dolaştıktan sonra Vasenka’nın kaldığı odanın kapısını çaldı.</p>
				<p class="normal">— Entrez<sup class="calibre4"><a href="1_split_136.html#footnote-100-119" id="footnote-100-119-backlink" name="footnote-100-119-backlink">[119]</a></sup>, –diye seslendi Veslovskiy Levin’e.– Kusuruma bakmayın, ablutions’umu<sup class="calibre4"><a href="1_split_137.html#footnote-100-120" id="footnote-100-120-backlink" name="footnote-100-120-backlink">[120]</a></sup> yeni bitirdim, –dedi üstünde iç çamaşırıyla karşısına dikilmiş gülümseyerek.</p>
				<p class="normal">— Rahatsız olmayın, lütfen. –Levin pencerenin yanına oturdu.– İyi uyudunuz mu?</p>
				<p class="normal">— Ölü gibi. Bugün av için nasıl bir gün?</p>
				<p class="normal">— İyi. Ne içersiniz, çay mı kahve mi?</p>
				<p class="normal">— Ne onu, ne öbürünü. Kahvaltı edeceğim. Doğrusu utandım. Hanımlar herhalde kalkmıştır? Şimdi şöyle çıkıp bir dolaşmak çok iyi olur. Bana atları gösterir misiniz?</p>
				<p class="normal">Bahçede dolaşarak at ahırına gittikten ve hatta birlikte paralel barda jimnastik yaptıktan sonra konuğuyla eve dönen Levin, yine onunla birlikte konuk salonuna girdi.</p>
				<p class="normal">Veslovskiy semaverin başında oturan Kiti’nin yanına giderek:</p>
				<p class="normal">— Çok güzel avlandık ve ne çok izlenimler edindik! –dedi.– Ne yazık ki, hanımlar bu zevkten yoksun!</p>
				<p class="normal">“Ne yapıp edip evin hanımıyla bir şey konuşması gerekiyor,” –dedi Levin kendi kendine. Konuğun Kiti’yle konuşurken takındığı muzaffer ifadede, gülümsemede yine bir şey varmış gibi geldi Levin’e...</p>
				<p class="normal">Marya Vlasyevna ve Stepan Arkadyiç’le masanın öbür tarafında oturan prenses, Levin’i yanına çağırıp, Kiti’nin doğumu için Moskova’ya taşınmaları ve Moskova’daki evin hazırlanmasıyla ilgili olarak konuşmaya başladı. Düğün sırasında yapılan ve önemsizliğiyle, olayın yüceliğini aşağılayan her türlü hazırlık Levin’e ne kadar tatsız geldiyse, zamanı parmakla sayılan doğum hazırlıkları da ondan daha fazla aşağılayıcı geliyordu. Doğacak bebeğin kundaklanma usulüyle ilgili bu konuşmaları dinlememeye, başını çevirip bir türlü sonu gelmeyen gizemli örgüleri, Dolli’nin çok önem verdiği üçgen bezleri vs. görmemeye çalışıyordu sürekli olarak. Ona vaat edilen, ama olağanüstü bir şey olarak gördüğü için bir türlü inanamadığı oğlunun (oğlu olacağından emindi) doğumu, ona bir yandan öylesine muazzam, dolayısıyla öylesine inanılmaz bir mutluluk, diğer yandan da olacakların önceden hayal edilerek bilinmesi yüzünden öyle gizemli bir olay olarak görünüyordu ki, buna insanların kendi yaptıkları sıradan bir şey gibi hazırlanmak, Levin’e insanı çileden çıkaran ve küçük düşüren bir iş gibi geliyordu.</p>
				<p class="normal">Ama prenses, onun duygularını anlamıyor, bu konuda düşünmek ve konuşmak istememesini vurdumduymazlık ve düşüncesizlikle açıklıyor, bu nedenle de Levin’e rahat vermiyordu. Stepan Arkadyiç’e ev bulma görevini vermiş, şimdi de Levin’i yanına çağırmıştı.</p>
				<p class="normal">— Ben bir şey bilmiyorum prenses. İstediğiniz gibi yapın, –dedi Levin.</p>
				<p class="normal">— Ne zaman taşınacağınıza karar vermeniz gerekiyor.</p>
				<p class="normal">— Doğrusu bilmiyorum. Milyonlarca bebeğin Moskova’sız ve doktorsuz doğduğunu biliyorum... neden o zaman...</p>
				<p class="normal">— Eğer öyleyse...</p>
				<p class="normal">— Ama hayır, Kiti nasıl isterse.</p>
				<p class="normal">— Bu konuda Kiti’yle konuşmak mümkün değil! Ne istiyorsun, onu korkutmamı mı? Bu ilkbahar Natalya Golitsına kötü bir doğum doktoru yüzünden öldü.</p>
				<p class="normal">— Siz nasıl derseniz ben öyle yaparım, –dedi Levin suratını asarak.</p>
				<p class="normal">Prenses anlatmaya başladı, ama Levin onu dinlemiyordu. Prensesle konuşmaları canını sıkmış olsa da suratının asılmasının nedeni bu konuşma değil, semaverin yanında gördüğü şeydi.</p>
				<p class="normal">Kiti’ye doğru eğilmiş, güzel gülümsemesiyle ona bir şeyler anlatan Vasenka’ya ve heyecanlı, kıpkırmızı bir haldeki Kiti’ye bakarken “Hayır, bu olamaz,” –diye düşünüyordu.</p>
				<p class="normal">Vasenka’nın duruşunda, bakışında, gülümsemesinde pis bir şey vardı. Levin bu pis şeyi Kiti’nin duruşunda ve bakışında da görüyordu. Ve gözlerindeki ışık yine söndü. Yine dünkü gibi birdenbire, en ufak bir geçiş olmadan kendini mutluluğun, huzurun, onurun doruğundan umutsuzluğun, öfkenin ve aşağılanmanın uçurumuna atılmış hissetti. Yine herkes ve her şey iğrenç gelmeye başladı.</p>
				<p class="normal">Tekrar bir göz atarak:</p>
				<p class="normal">— Nasıl isterseniz öyle yapın prenses, –dedi.</p>
				<p class="normal">Stepan Arkadyiç, besbelli ki sadece prensesle konuşmasını değil, kendisinin de fark ettiği Levin’in heyecanının nedenini ima ederek şaka yollu:</p>
				<p class="normal">— Hükümdarlık tacı ağırdır! –dedi.– Bugün ne kadar geç kaldın Dolli!</p>
				<p class="normal">Herkes Darya Aleksandrovna’yı karşılamak için ayağa kalkmıştı. Vasenka bir an yerinden kalkmış ve zamane gençlerine özgü, hanımlara karşı nezaketten yoksun bir hareketle hafifçe eğilerek selam verip, gülerek konuşmaya tekrar devam etmişti.</p>
				<p class="normal">— Maşa canımı çıkarttı. Gece uyumadı, şimdi de çok huysuz, –dedi Dolli.</p>
				<p class="normal">Vasenka’yla Kiti arasındaki konuşma yine dünkü konuda, yani Anna ve aşkın sosyete koşullarından üstün olup olamayacağı konusundaydı. Kiti bu konuşmadan hoşlanmıyordu, içeriğiyle, yürütülüş tarzıyla olduğu kadar, kocasının bundan nasıl etkileneceğini artık bildiği için de bu konuşma onu endişelendiriyordu. Ama konuşmaya son veremeyecek, hatta bu genç adamın gösterdiği ilginin kendisine verdiği hoşnutluğu gizleyemeyecek kadar saf ve masumdu. Bu konuşmayı kesmek istiyordu, ama nasıl yapacağını bilmiyordu. Ne yaparsa yapsın kocasının her şeyi fark edeceğini ve kötüye yoracağını biliyordu. Gerçekten de Kiti’nin Dolli’ye Maşa’yı sorduğu, Vasenka’nın da kendisi için sıkıcı olan bu konuşmanın bitmesini bekleyerek ilgisiz bir şekilde Dolli’ye bakmaya koyulduğu sırada Kiti’nin bu sorusu Levin’e yapmacık, iğrenç bir kurnazlık olarak görünmüştü.</p>
				<p class="normal">— Ne dersiniz, bugün mantar toplamaya gidelim mi? –diye sordu Dolli.</p>
				<p class="normal">— Gidelim lütfen, ben de geleceğim, –dedi Kiti ve kıpkırmızı oldu. Nezaket gereği Vasenka’ya gelip gelmeyeceğini sormak istiyordu, ama sormadı. Kocası kararlı adımlarla yanından geçtiği sırada suçlu bir görünüşle,– Sen nereye gidiyorsun Kostya? –diye sordu. Bu suçlu ifade Levin’in bütün kuşkularını doğrulamıştı.</p>
				<p class="normal">Levin karısına bakmadan:</p>
				<p class="normal">— Ben yokken makinist gelmiş, daha onu görmedim, –dedi.</p>
				<p class="normal">Aşağı inmiş, ama daha çalışma odasından çıkmamıştı ki, hiç dikkat etmeden hızlı hızlı yanına gelen karısının tanıdık ayak seslerini duydu.</p>
				<p class="normal">— Ne istiyorsun? –dedi Levin soğuk bir şekilde.– İşimiz var.</p>
				<p class="normal">Kiti Alman makiniste dönerek:</p>
				<p class="normal">— Bağışlayın beni, kocama birkaç şey söylemem gerekiyor, –dedi.</p>
				<p class="normal">Alman gitmeye niyetlendi, ama Levin ona:</p>
				<p class="normal">— Siz rahatsız olmayın, –dedi.</p>
				<p class="normal">— Tren üçte mi? –diye sordu Alman.– Geç kalmasam bari.</p>
				<p class="normal">Levin ona yanıt vermedi ve karısıyla birlikte dışarı çıktı.</p>
				<p class="normal">Fransızca olarak karısına:</p>
				<p class="normal">— Evet, bana ne söyleyecektiniz? –dedi.</p>
				<p class="normal">Karısının yüzüne bakmıyor ve şu hamile halinde, bütün yüzü seyirirken ve ezik, zavallı bir durumda görmek istemiyordu.</p>
				<p class="normal">— Ben... Ben demek istiyorum ki, böyle yaşamak olanaksız, bu bir işkence... –dedi Kiti.</p>
				<p class="normal">Levin öfkeli bir şekilde:</p>
				<p class="normal">— Uşaklar burada, büfedeler, –dedi,– mesele çıkartmayın.</p>
				<p class="normal">— Tamam, şu tarafa gidelim!</p>
				<p class="normal">Holde durdular. Kiti yan odaya geçmek istiyordu. Ama orada da İngiliz mürebbiye, Tanya’ya ders veriyordu.</p>
				<p class="normal">— O zaman bahçeye gidelim!</p>
				<p class="normal">Bahçede yolu süpüren bir köylüyle karşılaştılar. Ve artık köylünün onu gözleri yaşlı, Levin’i ise heyecanlı bir yüzle göreceğini, bir felaketten kaçan insan görüntüsüne sahip olduklarını falan düşünmeden, konuşmaları ve birbirlerini ikna etmeleri, bir arada olmaları ve böylece her ikisinin de çektiği bu azaptan kurtulmaları gerektiğini hissederek hızlı adımlarla ileriye doğru yürüdüler.</p>
				<p class="normal">Sonunda iki yanı ıhlamurlu yolun köşesindeki kuytu banka vardıklarında Kiti:</p>
				<p class="normal">— Böyle yaşamak olanaksız! Bu bir işkence! Ben acı çekiyorum, sen acı çekiyorsun. Ne için? –dedi.</p>
				<p class="normal">Kiti’nin karşısında o geceki gibi yumruklarını göğsüne bastırarak dikildiği pozu alıp:</p>
				<p class="normal">— Sen bana bir tek şey söyle: Onun davranışlarında uygunsuz, pis, aşağılayıcı ve korkutucu bir şey yok muydu? –dedi Levin.</p>
				<p class="normal">Kiti titreyen bir sesle:</p>
				<p class="normal">— Vardı, –dedi.– Ama Kostya, benim bir suçum olmadığını görmüyor musun yoksa? Sabahtan beri öyle bir tavır almak istedim, ama bu insanlar... O niye geldi sanki? Biz ne kadar mutluyduk! –dedi. Bütün bedenini saran hıçkırıklar yüzünden zor soluk alıyordu.</p>
				<p class="normal">Arkalarından hiçbir şey kovalamadığı, koşacak bir durum olmadığı, o bankta insanı sevindirecek bir şey bulamadıkları halde yüzleri aydınlanmış, sakinleşmiş olarak yanından geçip eve dönüşlerini hayretle izledi bahçıvan.</p>
				<p class="kapakmetin"> </p>
				<h2 class="h2baslik" id="calibre_toc_181">XV</h2>
				<p class="kapakmetin"> </p>
				<p class="normal">Levin karısını üst kata çıkardıktan sonra evin Dolli’nin kullandığı bölümüne gitti. Darya Aleksandrovna bugün büyük bir üzüntü içindeydi. Odada dolaşıyor, köşede ayakta duran ve bağıra bağıra ağlayan küçük kıza öfkeyle çıkışıyor, başka ne ceza vereceğini bilemeyerek:</p>
				<p class="normal">— Bütün gün köşede duracaksın, yemeğini tek başına yiyeceksin, tek bir bebeğini bile göremeyeceksin, sana elbise de dikmeyeceğim, –diyordu.</p>
				<p class="normal">Levin’e dönerek:</p>
				<p class="normal">— Yo, bu kötü bir kız! Nereden edindi bu pis huyları? –dedi.</p>
				<p class="normal">Kendi sorununu danışmak isteyen Levin epey umursamaz bir tavırla:</p>
  <p class="normal">— Ne yaptı peki? –dedi ve zamansız geldiği için de canı sıkıldı.</p>
				<p class="normal">— Grişa’yla ahududu toplamaya gitmişler, orada da... yaptığı şeyi söylemeye bile dilim varmıyor. Miss Elliot’un olmayışına binlerce kez hayıflanıyorum. Bu ise hiçbir şeyle ilgilenmiyor, tam bir makine... Figurez vous, que’elle...<sup class="calibre4"><a href="1_split_138.html#footnote-100-121" id="footnote-100-121-backlink" name="footnote-100-121-backlink">[121]</a></sup></p>
				<p class="normal">Darya Aleksandrovna Maşa’nın kabahatini anlattı.</p>
				<p class="normal">— Bu hiçbir şey kanıtlamaz, bunlar hiç de kötü huylar değil, sadece yaramazlık, –diye Dolli’yi teselli etti Levin.</p>
				<p class="normal">— Sen bir şeye mi sinirlendin yoksa? Neden geldin? –diye sordu Dolli.– Bir şey mi oldu orada?</p>
				<p class="normal">Levin, bu sorunun soruluş tarzından söylemeye niyetlendiği şeyi rahatça söyleyebileceğini anladı.</p>
				<p class="normal">— Ben orada değildim, Kiti’yle bahçede yalnızdım. Tartıştık, hem de ikinci kez... Stiva’nın gelişinden beri.</p>
				<p class="normal">Dolli, zeki ve anlayışlı gözlerle ona baktı.</p>
  <p class="normal">— Elini vicdanına koy da söyle, Kiti’de değil de, bu beyefendide bir koca için hoş olmayan, hoş olmayan değil de korkunç, aşağılayıcı denebilecek bir eda yok mu?</p>
				<p class="normal">— Yani sana nasıl söyleyeyim?.. Dur, dur o köşede! –dedi Dolli, annesinin yüzünde belli belirsiz bir gülümseme görünce dönmeye kalkan Maşa’ya.– Sosyetenin düşüncesi, onun bütün gençler gibi davrandığı şeklinde olurdu. Il fait la cour à une jeune et jolie femme<sup class="calibre4"><a href="1_split_139.html#footnote-100-122" id="footnote-100-122-backlink" name="footnote-100-122-backlink">[122]</a></sup>, sosyeteden bir kocanın da bundan koltukları kabarmalıdır.</p>
				<p class="normal">— Evet, evet, –dedi Levin kaşlarını çatarak,– ama sen fark ettin, değil mi?</p>
				<p class="normal">— Sadece ben değil, Stiva da fark etti. Çaydan hemen sonra bana şöyle dedi: Je crois que Veslovskiy fait un petit brin de cour à Kiti.<sup class="calibre4"><a href="1_split_140.html#footnote-100-123" id="footnote-100-123-backlink" name="footnote-100-123-backlink">[123]</a></sup></p>
				<p class="normal">— Pekâlâ çok güzel, şimdi içim rahatladı. Onu kovacağım, –dedi Levin.</p>
				<p class="normal">Dolli korku içinde:</p>
				<p class="normal">— Ne oluyorsun, aklını mı kaçırdın? –diye haykırdı. Ardından gülerek,– Ne yapıyorsun, Kostya aklını başına topla! –diye ekledi. Sonra Maşa’ya dönerek,– Hadi, şimdi Fanni’nin yanına gidebilirsin, –dedi.– Eğer istersen Stiva’ya söyleyeyim de onu buradan götürsün. Başka konuklarının geleceğini söyleyebilirsin. Zaten aramıza yakışmıyor.</p>
				<p class="normal">— Hayır, hayır, kendim hallederim.</p>
				<p class="normal">— Yoksa kavga mı edeceksin?..</p>
				<p class="normal">Levin gerçekten de gözleri neşeyle parlayarak:</p>
				<p class="normal">— Asla. Beni çok eğlendirecek, –dedi. Fanni’nin yanına gidemeyen ve annesinin karşısında onun bakışlarını yakalamaya çalışarak kararsız bir şekilde dikilen küçük suçluyla ilgili olarak da,– Hadi onu affet Dolli! Bir daha yapmaz, –dedi.</p>
				<p class="normal">Dolli kızına baktı. Küçük kız hüngür hüngür ağlamaya başladı, yüzünü annesinin dizlerinin arasına gömdü ve Dolli, zayıf, sevecen elini kızının başına koydu.</p>
				<p class="normal">“Bizimle ortak nesi var?” –diye düşündü Levin ve Veslovskiy’i aramaya gitti.</p>
				<p class="normal">Holden geçerken istasyona gitmek üzere yaylı arabayı hazırlamalarını emretti.</p>
				<p class="normal">— Dün yayı kırılmış, –diye karşılık verdi uşak.</p>
				<p class="normal">— O zaman öbür arabayı hazırlasınlar, ama çabuk olun. Konuk nerede?</p>
				<p class="normal">— Odalarına gittiler.</p>
  <p class="normal">Levin, Vasenka’yı çantasından eşyalarını çıkartmış, yeni romansları yaymış, ata binmek için tozluklarını prova ederken buldu.</p>
				<p class="normal">Levin’in yüzünde farklı bir şey mi vardı, yoksa Vasenka giriştiği ce petit brin de cour’un<sup class="calibre4"><a href="1_split_141.html#footnote-100-124" id="footnote-100-124-backlink" name="footnote-100-124-backlink">[124]</a></sup> bu ailede yersiz kaçtığını kendiliğinden mi hissetmişti bilinmez, ama Levin’in içeri girmesine biraz (bir sosyete adamının yapabileceği kadar) bozuldu.</p>
				<p class="normal">— Tozluklarla ata mı bineceksiniz?</p>
				<p class="normal">Vasenka tombul ayağını sandalyenin üstüne koyup, tozluğun alt kopçasını takarak ve tatlı tatlı gülümseyerek:</p>
				<p class="normal">— Evet, böyle çok daha temiz oluyor, –dedi.</p>
				<p class="normal">Kuşkusuz iyi bir gençti Vasenka ve Levin, Vasenka’nın bakışlarındaki ürkekliği fark ettiği zaman ona acıdı, ev sahibi olarak da kendinden utandı.</p>
				<p class="normal">Masanın üstünde o sabah jimnastik sırasında şişip kabarmış paralel barları düzeltmeye çalışırken birlikte kırdıkları bir sopa parçası duruyordu. Levin bu sopayı eline aldı ve nasıl başladığını bilmeden sopanın ucundaki kıymıkları kopartmaya başladı.</p>
				<p class="normal">— İstiyordum ki... –Bir an sustu, ama birden Kiti’yi ve olanları anımsayıp kararlı bir şekilde Vasenka’nın gözlerinin içine bakarak,– Sizin için atları koşmalarını söyledim, –dedi.</p>
				<p class="normal">— Nasıl yani? –diye şaşkınlıkla konuşmaya başladı Vasenka.– Nereye gidiyorum?</p>
				<p class="normal">Levin sopanın ucundaki kıymıkları kopartarak asık bir suratla:</p>
				<p class="normal">— İstasyona gideceksiniz, –dedi.</p>
				<p class="normal">— Bir yere mi gidiyorsunuz, yoksa bir şey mi oldu?</p>
				<p class="normal">— Evet oldu, konuk bekliyorum, –dedi Levin güçlü parmaklarıyla kıymıkları giderek daha hızlı kopartarak.– Aslında ne konuk bekliyorum, ne de bir şey oldu, ama sizden gitmenizi rica ediyorum. Kabalığımı istediğiniz şekilde yorumlayabilirsiniz.</p>
				<p class="normal">Vasenka doğruldu.</p>
				<p class="normal">Sonunda durumu anlayıp, ağırbaşlı bir edayla:</p>
				<p class="normal">— Sizin açıklamanızı rica ediyorum, –dedi.</p>
				<p class="normal">Levin, yüzündeki kasların titremesini saklamaya çalışarak, sakince ve tane tane:</p>
				<p class="normal">— Size açıklayamam, –dedi.– İyisi mi siz de sormayın.</p>
				<p class="normal">Kıymıkların hepsini koparttığı için sopanın uçlarından tuttu, iki parçaya ayırdı ve düşen parçayı çevik bir hareketle yakaladı.</p>
				<p class="normal">Bu gerilmiş ellerin, o sabah jimnastik yaparken ellediği kasların, parlak gözlerin, sakin sesin ve titreyen yüz kaslarının görünüşü galiba Vasenka’yı sözcüklerden daha fazla ikna etmişti. Omuz silkip, küçümser gibi gülümsedi ve eğilerek selam verdi.</p>
				<p class="normal">— Oblonskiy’i göremez miyim?</p>
				<p class="normal">Omuz silkmesi ve gülümsemesi Levin’i kızdırmamıştı. “Yapacağı başka ne kaldı ki?” –diye düşündü Levin.</p>
				<p class="normal">— Şimdi onu yanınıza yollarım.</p>
  <p class="normal">Arkadaşından, evden kovulduğunu öğrenen Stepan Arkadyiç:</p>
				<p class="normal">— Bu ne saçmalık! –dedi ve konuğun gitmesini beklerken bahçede dolaşan Levin’i bularak,– Mais c’est ridicule!<sup class="calibre4"><a href="1_split_142.html#footnote-100-125" id="footnote-100-125-backlink" name="footnote-100-125-backlink">[125]</a></sup> Seni hangi sinek ısırdı? Mais c’est du dernier ridicule!<sup class="calibre4"><a href="1_split_143.html#footnote-100-126" id="footnote-100-126-backlink" name="footnote-100-126-backlink">[126]</a></sup> Ne geldi aklına, yani eğer genç bir adam...</p>
				<p class="normal">Ancak Levin’in ısırılan yeri anlaşılan hâlâ acıyordu, çünkü Stepan Arkadyiç, bu davranışın nedenini açıklamaya çalıştığında hemen onun sözünü kesti:</p>
  <p class="normal">— Lütfen, nedenleri açıklama! Başka bir şey yapamam! Sana ve ona karşı çok mahcubum. Ama buradan gitmek onun için sorun olmayacak sanırım, oysa burada oluşu benim de, karımın da hoşumuza gitmiyor.</p>
				<p class="normal">— Ama hakarete uğradı o! Et puis c’est ridicule.<sup class="calibre4"><a href="1_split_144.html#footnote-100-127" id="footnote-100-127-backlink" name="footnote-100-127-backlink">[127]</a></sup></p>
				<p class="normal">— Bense hem hakarete uğradım, hem acı çektim! Ayrıca benim hiçbir suçum yok, üzülecek bir şeyim de yok!</p>
				<p class="normal">— Doğrusu, senden bunu beklemezdim! On peut être jaloux, mais à ce point, c’est du dernier ridicule!<sup class="calibre4"><a href="1_split_145.html#footnote-100-128" id="footnote-100-128-backlink" name="footnote-100-128-backlink">[128]</a></sup></p>
				<p class="normal">Levin hızla arkasını döndü, iki yanı ağaçlı yolun derinlerine doğru gitti ve tek başına bir aşağı bir yukarı dolaşmaya devam etti. Çok geçmeden arabanın gürültüsünü duydu ve ağaçların arasından Vasenka’nın İskoç beresi başında, kuru otların üstünde (ne yazık ki, arabada oturma yeri yoktu) sarsılarak yoldan geçtiğini gördü.</p>
  <p class="normal">Uşak evden koşarak çıkıp arabayı durdurduğunda Levin “Ne oldu gene?” –diye düşündü. Levin’in tümden unuttuğu makinistti bu. Makinist selam vererek Veslovskiy’e bir şey söyledi, sonra arabaya bindi ve ikisi birlikte gitti.</p>
				<p class="normal">Stepan Arkadyiç ve prenses Levin’in davranışına sinirlenmişti. O da kendini son derece ridicule<sup class="calibre4"><a href="1_split_146.html#footnote-100-129" id="footnote-100-129-backlink" name="footnote-100-129-backlink">[129]</a></sup> bulmakla kalmıyor, aynı zamanda tümden suçlu ve iki paralık olmuş hissediyordu; ama kendisinin ve karısının çektiği acıları anımsadığında ve başka nasıl davranabilirdim diye kendi kendisine sorduğunda aynı bu şekilde diye yanıt veriyordu.</p>
				<p class="normal">Bütün bunlara karşın günün sonuna doğru, Levin’in bu davranışını bağışlamayan prenses dışındaki herkes, tıpkı aldığı cezayı çekmiş çocuklar ve ağır bir resmi kabulü atlatmış büyükler gibi olağanüstü bir şekilde canlanmış ve neşelenmişti. Öyle ki, akşam prenses yokken, Vasenka’nın kovulması artık eskiden olmuş bir şey gibi konuşuluyordu. Babasından olanları gülünç bir şekilde anlatma yeteneğini almış olan Dolli, bir konuk şerefine yeni kurdelelerini takıp konuk odasına tam girmişken birden külüstür bir arabanın gümbürtüsünü duyduğunu üçüncü ve dördüncü kez, her seferinde yeni gülünç ekler yaparak anlattığında Varenka’yı gülmekten yere düşürüyordu. Külüstür arabada kim vardı dersiniz? İskoç beresiyle, romanslarıyla, tozluklarıyla kuru otların üstünde oturan Vasenka’nın ta kendisi.</p>
				<p class="normal">— Kapalı bir araba hazırlamalarını söyleseydin bari! Sonra “Durun!” diye bir ses duyuyorum. İnsafa geldiklerini düşünüyorum. Bakıyorum, Vasenka’nın yanına şişman Alman’ı bindirip götürmüşler... Benim kurdeleler de böylece boşa gitmiş oluyor!..</p>
				<p class="kapakmetin"> </p>
				</body>
</html>