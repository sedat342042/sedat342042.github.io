<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_182">XVI</h2>
				<p class="kapakmetin"> </p>
				<p class="normal">Darya Aleksandrovna niyetini gerçekleştirdi ve Anna’ya gitti. Kız kardeşini kırdığını, kız kardeşinin kocasının hoşuna gitmeyen bir şey yaptığını düşünerek çok üzülüyordu; Vronskiy’le arasında hiçbir ilişki olmasını istemeyen Levin’in ne kadar haklı olduğunu anlıyordu; ama Anna’ya gitmeyi ve ona durumundaki değişikliğe karşın duygularının değişmediğini göstermeyi görev sayıyordu.</p>
				<p class="normal">Darya Aleksandrovna, bu yolculukta Levinlere bağımlı olmamak için at kiralamak üzere köye bir adam yollamıştı; ancak Levin bunu öğrenince yanına gelip sitem etti.</p>
				<p class="normal">— Yapacağın bu yolculuktan hoşlanmadığımı da nerden çıkarıyorsun? Eğer bu hoşuma gitmiyorsa, atları benden almaman hiç hoşuma gitmiyor, –dedi Levin.– Gitmek kararında olduğunu bana bir kere bile söylemedin. Köyden at kiralamaya gelince, birincisi bu benim açımdan hoş olmaz, asıl önemlisi de onlar tamam der, ama götürmezler. Bende de at var. Eğer beni kırmak istemiyorsan, benimkileri al.</p>
				<p class="normal">Darya Aleksandrovna kabul etmek zorunda kaldı ve kararlaştırılan günde Levin baldızı için iş ve binek hayvanlarından çok güzel olmasa da, onu bir günde götürebilecek dört at ve bir de yolda değiştirmek üzere yedek at hazırladı. Yanlarından gidecek olan prenses ve ebe için de at gereken bir anda Levin için zor bir durumdu bu, ama konukseverlik gereği Darya Aleksandrovna’nın onun evindeyken at kiralamasına izin veremezdi, üstelik de bu yolculuk için Darya Aleksandrovna’dan istedikleri yirmi rublenin onun için ne kadar önemli olduğunu biliyordu; Darya Aleksandrovna’nın çok berbat bir durumdaki para sorunlarını Levinler kendi sorunları gibi görüyordu.</p>
				<p class="normal">Darya Aleksandrovna Levin’in tavsiyesine uyarak gün ağarmadan yola çıktı. Yol güzeldi, araba rahattı, atlar neşeyle koşuyorlardı, arabacı yerinde arabacıdan başka uşak yerine Levin’in güvenlik amacıyla yolladığı kâtip oturuyordu. Darya Aleksandrovna uyukluyordu ve ancak atların değiştirileceği hana yaklaştıklarında uyandı.</p>
				<p class="normal">Darya Aleksandrovna, Levin’in Sviyajskiy’e giderken durduğu zengin köylünün evinde çay içtikten ve köylü kadınlarla çocuklar, yaşlı adamla da onun pek övdüğü Kont Vronskiy hakkında sohbet ettikten sonra saat onda tekrar yola çıktı. Evde, çocuklarla uğraşmaktan zaman hiç aklına gelmezdi. Ama şimdi, bu dört saatlik yolda daha önce bastırılmış olan bütün düşünceler bir anda kafasına üşüşmüştü ve tüm hayatını, önceden hiç yapmadığı şekilde çok farklı yönlerden gözden geçiriyordu. Düşünceleri kendisinin de tuhafına gidiyordu. İlkin prensesin ve asıl Kiti’nin (ona daha fazla güveniyordu) bakmaya söz verdikleri, yine de merak ettiği çocukları düşündü. “Umarım Maşa yine yaramazlık yapmaz, Grişa’yı at tepmez, Lili’nin midesi daha çok bozulmaz.” Ancak daha sonra bugünün sorunları yerini yakın geleceğin sorunlarına bırakmaya başladı. Bu kış Moskova’da yeni bir ev tutmaları, konuk salonundaki mobilyaları değiştirmeleri ve büyük kıza kürk yaptırmaları gerektiğini düşünmeye koyuldu. Sonra daha da uzak bir geleceğin sorunları gözünün önünde canlanmaya başladı: Çocukları nasıl adam edecekti. “Kızlar neyse de, –diye düşünüyordu, ya oğlanlar ne olacak?”</p>
				<p class="normal">Grişa’yla şimdi güzel ilgileniyorum, ama şu anda boş olduğum, doğum falan yapmadığım için yapabiliyorum bunu. Stiva’ya elbette bel bağlanmaz. İyi insanların yardımıyla onları yetiştiririm, ama ya yine doğum yaparsam...” Ve aklına kadının çocuğunu acılar içinde doğurmak üzere lanetlendiğini söylemenin ne büyük haksızlık olduğu düşüncesi geldi. “Doğurmak bir şey değil, ama taşımak, asıl işkence,” –diye düşündü son hamileliğini ve bu sonuncu bebeğin ölümünü gözünde canlandırıp. Handa genç bir kadınla yaptığı konuşmayı anımsadı. Çocuğun var mı sorusuna bu güzel genç kadın neşeyle şu yanıtı vermişti:</p>
				<p class="normal">— Bir tane kız vardı, Tanrı beni kurtardı, geçen oruçta gömdüm.</p>
				<p class="normal">— Çok üzülmüşsündür, değil mi? –diye sormuştu Darya Aleksandrovna.</p>
				<p class="normal">— Neden üzüleyim? İhtiyarın o kadar çok torunu var ki. Dertten başka bir şey değil. Ne çalışabilirsin, ne iş yapabilirsin. Sadece ayak bağı.</p>
				<p class="normal">Genç kadının iyilik dolu sevimli yüzüne rağmen bu yanıt Darya Aleksandrovna’ya çok iğrenç gelmişti, ama şimdi elinde olmadan bu sözleri anımsıyordu. Bu arsız sözlerde gerçeklik payı da vardı.</p>
				<p class="normal">On beş yıllık evlilik hayatını gözden geçiren Darya Aleksandrovna “Evet, genel olarak hamilelik, bulantı, zihin uyuşukluğu, her şeye karşı ilgisizlik ve en önemlisi de çirkinleşmeyle geçiyor, –diye düşünüyordu.– Gencecik, güzel Kiti bile bozuldu, bense hamilelikte çirkinleşiyorum, bunu biliyorum. Doğum, sancılar, korkunç sancılar, o son dakika... sonra emzirme, o uykusuz geceler, o korkunç ağrılar...”</p>
				<p class="normal">Darya Aleksandrovna hemen hemen her bebekte yaşadığı çatlayan meme uçlarının acısını yalnızca anımsamakla bile ürpermişti. “Sonra çocukların hastalıkları, o sonsuz korku; sonra çocukların yetiştirilmesi, kötü huyları (küçük Maşa’nın ahududu toplarken işlediği suçu anımsadı), öğrenimleri, Latince... Bunların hepsi ne kadar anlaşılmaz ve zor. Hepsinin üstüne bir de bu çocukların ölümü.” Ve hayalinde tekrar ana yüreğini her zaman ezen, difteriden kaybettiği en son oğlunun ölümü, bebeğin gömülmesi, bu küçük pembe tabuta karşı herkesin aldırmazlığı ve üzerindeki sırmalı haçıyla pembe kapağını kapattıkları anda tabutun içinde görünen şakakları lüle lüle, soluk alnın, hayretle açılmış minik ağzın karşısında yüreğini parçalayan yapayalnız acısı canlandı.</p>
				<p class="normal">“Ve bütün bunlar ne için? Bütün bunlardan ne olacak? Bir an rahat yüzü görmeden, kâh hamile olarak, kâh bebek emzirerek her zaman sinirli, hırçın, üzüntü içinde, başkalarını da üzen bir halde, kocamın hoşuna gitmeden bütün hayatımı geçireceğim ve mutsuz, kötü eğitilmiş ve yoksul çocuklar yetişecek. İşte olacağı bu. Şimdi de eğer yazı Levinlerde geçirmeseydik, nasıl geçinirdik bilmiyorum. Elbette Kostya ve Kiti, o kadar nazikler ki bize fark ettirmiyorlar; ama böyle devam edemez. Çocukları olacak, bize yardım edemeyecekler; şimdiden sıkışık durumdalar. Kendine hemen hemen hiçbir şey bırakmayan babam yardım edecek mi? Çocukları tek başıma yetiştiremem, başkalarının yardımı olmadan, bu aşağılayıcı duruma katlanmadan olmayacak. Hadi en şanslı olasılığı kabul ettik diyelim, bundan sonra çocuklar ölmeyecek ve bir şekilde onları büyüteceğim. En iyi olasılıkla sadece serseri, hayırsız çocuklar olmayacaklar. İşte bütün isteyebileceğim bu kadar. Hepsi hepsi bu kadarcık bir şey için o kadar eziyet, o kadar emek... Tüm hayatı mahvoluyor insanın!” Sonra genç köylü kadının söylediği şeyi tekrar anımsadı ve bunu anımsamaktan yine iğrendi; ancak bu sözlerde kaba bir gerçek payının da olduğunu görmemezlikten gelemezdi.</p>
				<p class="normal">Darya Aleksandrovna, onu ürküten düşüncelerden uzaklaşmak için kâtibe:</p>
				<p class="normal">— Daha çok var mı? –diye sordu.</p>
				<p class="normal">— Bu köyden yedi verst çektiğini söylüyorlar.</p>
				<p class="normal">Araba köyün içindeki sokaktan bir köprüye indi. Köprüde omuzlarında bağlanmış başak demetleriyle neşeli köylü kadınlarından oluşan bir kalabalık bağıra çağıra, keyifle sohbet ederek yürüyordu. Kadınlar arabaya merakla bakarak durdu. Kendisine çevrilmiş yüzlerin hepsi de Darya Aleksandrovna’ya sağlıklı, neşeli, yaşama sevinçleriyle onu alaya alan yüzler gibi geldi. Köylü kadınları geride bırakıp bir tepeye tırmandıktan sonra atların tırıs gidişiyle eski arabanın yumuşak yayları üzerinde tatlı tatlı sallanırken Darya Aleksandrovna “Herkes yaşıyor, hayatın tadını çıkarıyor, –diye düşündü,– bense dertleriyle beni öldüren bir dünyadan sanki hapishaneden kurtulmuş gibi çıkarak ancak şimdi bir an kendime gelebildim. Herkes yaşıyor, bu köylü kadınlar, kardeşim Natali, Varenka, yanına gittiğim Anna, bir tek ben hariç.</p>
				<p class="normal">Oysa Anna’ya saldırıyorlar. Niye? Niye, ben ondan daha mı iyiyim? Hiç değilse sevdiğim bir kocam var. Sevmek istediğim şekilde değil, ama onu seviyorum, oysa Anna kocasını sevmiyordu. Anna’nın ne suçu var? O, yaşamak istiyor. Tanrı bu duyguyu ruhumuza koymuş. Büyük olasılıkla aynı şeyi ben de yapardım. O korkunç günlerde, Moskova’ya bana geldiğinde onu dinleyerek iyi mi yaptım, kötü mü hâlâ bilmiyorum. O zaman kocamı terk edip, hayata baştan başlamalıydım. Gerektiği gibi sevebilir ve sevilebilirdim. Şimdi daha mı iyi sanki? Ona saygı duymuyorum. Benim için gerekli, –diye kocasını düşündü,– ve ona katlanıyorum. Bu daha mı iyi? O zamanlar daha çok hoşa gidebilirdim, güzelliğim duruyordu hâlâ,” –diye düşünmeye devam eden Darya Aleksandrovna aynaya bakma isteği duydu. Çantasında küçük bir yol aynası vardı ve onu almak istedi; ama arabacının ve sallanıp duran kâtibin omuzlarına bakınca, ikisinden biri dönüp arkasına bakarsa ayıp olacağını düşünerek aynaya bakmaktan vazgeçti.</p>
				<p class="normal">Aynaya bakmasa bile, hâlâ geç olmadığını düşündü ve kendisine karşı son derece kibar davranmış Sergey İvanoviç’i, Stiva’nın arkadaşı, kızıl hastalığı sırasında çocuklara bakmasına yardım eden ve kendisine âşık olan iyi yürekli Turovtsın’ı anımsadı. Kocasının şakayla anlattığı gibi, onu kız kardeşlerin en güzeli olarak gören çok genç bir adam daha vardı. Ve Darya Aleksandrovna’nın hayalinde en tutkulu ve en olmayacak aşk hikâyeleri canlandı. “Anna çok iyi yaptı, onu asla kınamayacağım artık. Kendisi mutlu, bir başkasını mutlu ediyor ve benim gibi ezilmiş değil, doğrusu, her zamanki gibi taze, akıllı, herkese karşı açık yürekli,” –diye düşündü Darya Aleksandrovna ve dudakları çapkın bir gülümsemeyle büzüldü. Bu gülüşün nedeni, Anna’nın hikâyesini düşünürken onunla paralel olarak Darya Aleksandrovna’nın hayalinde kendisine âşık birkaç erkekten oluşan tek bir erkek yaratarak kendi aşk hikâyesini oluşturmasıydı. O da tıpkı Anna gibi her şeyi kocasına itiraf ediyordu. Bu itirafı duyan Stepan Arkadyiç’in hayreti de, şaşkınlığı da onu gülümsetti.</p>
				<p class="normal">Darya Aleksandrovna bu hayallere kapılmış bir halde, ana yoldan Vozdvijenskoye’ye ayrılan sapağa yaklaşıyordu.</p>
				<p class="kapakmetin"> </p>
				<h2 class="h2baslik" id="calibre_toc_183">XVII</h2>
				<p class="kapakmetin"> </p>
				<p class="normal">Arabacı arabayı durdurdu ve sağ tarafa, bir yük arabasının yanında köylülerin oturduğu çavdar tarlasına baktı. Kâtip arabadan atlayıp inmek istedi, ama sonra vazgeçti ve köylülerden birine işaret edip, yanına çağırarak emredercesine seslendi. Gelirken esen rüzgâr, durduklarında kesilmişti; atsinekleri, öfkeyle kendilerinden kurtulmaya çalışan terli atlara yapışıyordu. Yük arabasının yanından gelen bilenen bir tırpanın madeni sesi kesildi. Köylülerden biri kalktı ve arabaya doğru yürüdü.</p>
				<p class="normal">Kâtip, çiğnenmiş kuru yolda çıplak ayaklarıyla ağır aksak adımlar atarak gelen köylüye:</p>
				<p class="normal">— Amma da ağırsın be! Yürü biraz! –diye bağırdı.</p>
				<p class="normal">Kambur sırtı terden kararmış, saçlarına bir hasır parçası bağlamış kıvırcık saçlı köylü adımlarını hızlandırıp, arabaya yaklaştı ve güneş yanığı eliyle arabanın çamurluğunu tuttu.</p>
				<p class="normal">— Vozdvijenskoye’ye, beyin konağına mı? –dedi ve– Kontun konağına mı? –diye yineledi.– Sırtı çıkacaksın, sonra sola döneceksin. Dümdüz gidince karşına çıkacak. Kime gidiyorsunuz? Beye mi?</p>
				<p class="normal">Köylüye Anna’yı sorup soramayacağını bilemeyen Darya Aleksandrovna:</p>
				<p class="normal">— Evdeler mi babacığım? –diye sordu üstü kapalı olarak.</p>
				<p class="normal">Köylü çıplak ayaklarıyla bastığı yerlere tekrar basarak ve tozun üstünde beş parmağının izini bırakarak:</p>
				<p class="normal">— Evdeler herhalde, –dedi. Galiba gevezelik etmek istediği için,– Evdelerdir herhalde, –diye yineledi.– Dün konukları da gelmişti. Konuklar, hem de bir sürü... –başını çevirip yük arabasından kendisine bağırarak bir şey söyleyen delikanlıya,– Ne diyorsun? –dedi.– Aynen öyle! Biraz önce orak makinesine bakmak için hepsi atlı olarak buradan geçti. Şimdi evde olmalılar. Peki siz kimlerden oluyorsunuz?..</p>
				<p class="normal">Arabacı arabaya binerek:</p>
				<p class="normal">— Uzaktan geliyoruz. Demek uzak değil? –dedi.</p>
				<p class="normal">Köylü elini arabanın çamurluğunun üzerinde gezdirerek:</p>
				<p class="normal">— Dedim ya, şuracıkta. Çıkar çıkmaz... –dedi.</p>
				<p class="normal">Sağlam yapılı delikanlı da yanlarına geldi.</p>
				<p class="normal">— Ürün toplamak için işçi falan gerekiyor mu? –diye sordu.</p>
				<p class="normal">— Bilmiyorum yavrucuğum.</p>
				<p class="normal">Yolcuları bırakmaya pek hevesli olmayan ve biraz daha çene çalmak isteyen köylü:</p>
				<p class="normal">— Demek ki, sola döneceksin karşına çıkıverecek, –dedi.</p>
				<p class="normal">Arabacı atları dehledi, ama daha yeni sapmışlardı ki, köylü bağırdı:</p>
				<p class="normal">— Dur! Hey, arkadaş! Dur! –diye iki ses birden bağırıyordu.</p>
				<p class="normal">Arabacı durdu.</p>
				<p class="normal">— Kendileri geliyor! İşte onlar! –diye bağırdı köylü. Yoldan gelmekte olan dördü atlı, ikisi iki tekerlekli üstü açık arabadakileri göstererek,– Gördün mü, geliyorlar! –dedi.</p>
				<p class="normal">Atlı olanlar jokeyle Vronskiy, Veslovskiy’le Anna’ydı. Arabadakiler de Sviyajskiy’le Prenses Varvara’ydı. Gezmeye ve yeni gelen orak makinelerini görmeye çıkmışlardı.</p>
				<p class="normal">Darya Aleksandrovna’nın arabası durduğunda atlılar yavaş yavaş yaklaştı. Önde Anna yanında Veslovskiy’le geliyordu. Anna, yelesi kesilmiş ve kısa kuyruklu, kısa boylu, sağlam yapılı İngiliz midillisini sakin bir âdetayla sürüyordu. Yüksek şapkasının altından görünen kıvırcık siyah saçlı güzel başı, toplu omuzları, siyah binici giysisinin içindeki ince beli ve sakin, zarif oturuşu Dolli’yi hayran bıraktı.</p>
				<p class="normal">Anna’nın ata binmesi ilk bakışta uygunsuz gelmişti Dolli’ye. Darya Aleksandrovna’nın kafasında bir kadının ata binmesi, Anna’nın durumuna hiç uymayan bir genç kız hoppalığıyla birleşiyordu; ama ona yakından bakınca hemen ata binmesi düşüncesini kabul etti. Zarafetine karşın Anna’nın duruşundaki, giyimindeki ve hareketlerindeki her şey o kadar sade, o kadar rahat ve o kadar saygı uyandırıcıydı ki, ata binmesinden daha doğal bir şey olamazdı.</p>
				<p class="normal">Anna’nın yanında, iyice ısınmış, gri bir süvari atının üstünde, şişman bacaklarını ileri uzatmış, görünüşe bakılırsa kendine hayran Vasenka Veslovskiy, başında kurdeleleri dalgalanan İskoç beresiyle oturuyordu ve Darya Aleksandrovna onu tanıyınca neşeli gülümsemesini tutamadı. Onların ardından Vronskiy geliyordu. Altında herhalde dörtnala koşmaktan ter içinde kalmış, koyu kestane rengi safkan bir at vardı. Hayvanı tutmak için dizginleri çekiyordu.</p>
				<p class="normal">Vronskiy’in arkasından jokey giysili ufak tefek bir adam geliyordu. Prensesle Sviyajskiy, iri siyah bir atın çektiği yepyeni üstü açık arabayla atlıların peşinden geliyorlardı.</p>
				<p class="normal">Dolli’nin eski arabanın bir köşesine yaslanmış ufak bedenini tanıdığında Anna’nın yüzü bir anda sevinçli bir gülümsemeyle aydınlandı. Bir çığlık attı, eyerin üstünde hafifçe kımıldadı ve atını dörtnala kaldırdı. Arabaya doğru gelip kimsenin yardımı olmadan yere atladı ve binici giysisinin eteğini tutarak Dolli’yi karşılamaya koştu.</p>
				<p class="normal">Kâh yanağını Dolli’nin yüzüne bastırıp onu öperek, kâh kendinden uzaklaştırıp, yüzüne bakıp gülümseyerek:</p>
				<p class="normal">— Sen olduğunu düşünüyordum ve buna cesaret edemiyordum. Bu ne büyük mutluluk! Ne kadar sevindiğimi tasavvur edemezsin! –dedi Anna.</p>
				<p class="normal">Atından inen ve yanlarına doğru gelen Vronskiy’e bakarak:</p>
				<p class="normal">— Ne büyük mutluluk Aleksey! –dedi.</p>
				<p class="normal">Vronskiy gri yüksek şapkasını çıkartıp, Dolli’nin yanına geldi.</p>
				<p class="normal">Sözlerine özel bir anlam vererek ve sağlam, beyaz dişlerini ortaya çıkaran bir gülümsemeyle:</p>
				<p class="normal">— Gelişinize ne kadar sevindiğimizi bilemezsiniz, –dedi Vronskiy.</p>
				<p class="normal">Vasenka Veslovskiy atından inmeden, beresini çıkartmış ve kurdeleleri başının üstünde neşeyle sallayıp konuğu selamlıyordu.</p>
				<p class="normal">Üstü açık araba yaklaştığı sırada Dolli’nin soru soran bakışlarına karşılık Anna:</p>
				<p class="normal">— Bu, Prenses Varvara, –dedi.</p>
				<p class="normal">— A! –dedi Darya Aleksandrovna ve yüzü elinde olmaksızın bir hoşnutsuzluk ifadesi aldı.</p>
				<p class="normal">Prenses Varvara kocasının halasıydı, onu çok eskiden tanıyor ve saygı duymuyordu. Prenses Varvara’nın hayatının tümünü zengin akrabalarının yanında dalkavukluk ederek geçirdiğini biliyordu; ama onun şimdi kendisi için yabancı biri olan Vronskiy’in evinde oturması kocasının akrabalığı nedeniyle Dolli’nin ağırına gitmişti. Anna Dolli’nin yüzündeki ifadeyi fark etti ve utandı, kıpkırmızı oldu, binici giysisinin eteğini bıraktı ve ayağı eteğe takıldı.</p>
				<p class="normal">Darya Aleksandrovna duran arabanın yanına gidip, Prenses Varvara’yla soğuk bir şekilde selamlaştı. Sviyajskiy de tanıdıktı. Sviyajskiy, genç karısıyla birlikte tuhaf arkadaşının nasıl olduklarını sordu ve Darya Aleksandrovna’nın arabasının birbirine denk olmayan atlarına, yamalı çamurluklarına hızlı bir bakış atıp hanımlara kendi bindikleri iki tekerlekli arabayla gitmelerini önerdi.</p>
				<p class="normal">— Ben de şu taşıt aracıyla giderim, –dedi.– At yumuşak başlı, Prenses de mükemmel sürüyor.</p>
				<p class="normal">Yanlarına gelen Anna:</p>
				<p class="normal">— Yo, siz eskisi gibi kalın, biz bu arabayla gideriz,– dedi ve Dolli’nin koluna girip götürdü.</p>
				<p class="normal">Darya Aleksandrovna’nın gözleri, bu zarif, eşi benzeri görülmemiş arabanın, bu harika atların, çevresindeki zarif ve parlak yüzlerin üzerinde dolaşıp duruyordu. Ama onu hepsinden çok etkileyen, tanıdığı ve sevdiği Anna’da meydana gelen değişiklikti. Anna’yı önceden tanımayan ve özellikle de Darya Aleksandrovna’nın yol boyunca düşündüğü şeyleri düşünmeyen, daha az dikkatli başka bir kadın Anna’da farklı bir şey olduğunu göremezdi. Ama Dolli, aşkın sadece ilk anlarında kadınlarda görülen ve şu anda Anna’nın yüzünde de gördüğü o geçici güzelliğe hayran kalmıştı. Yüzündeki her şey, yanaklarındaki ve çenesindeki çukurların belirginliği, dudaklarının kıvrımı, âdeta tüm yüzünün çevresinde uçuşan gülümseme, gözlerinin parıltısı, hareketlerindeki zarafet ve çabukluk, sesinin dolgunluğu, sağ ayağıyla dörtnala kalkmayı öğretmek için midillisine binmek üzere ondan izin isteyen Veslovskiy’e tatlı-sert yanıt verirkenki tavrı bile son derece çekiciydi; galiba kendisi de bunu biliyor ve mutlu oluyordu.</p>
				<p class="normal">İki kadın arabaya bindiklerinde bir anda ikisi de utandı. Anna, Dolli’nin kendisine yönelttiği dikkatli, soru soran bakıştan utanmıştı; Dolli de Sviyajskiy’in taşıt aracı sözünden sonra Anna’nın onunla birlikte bindiği toz içindeki eski araba yüzünden utanmıştı. Arabacı Filipp ve kâtip de aynı duyguyu hissediyordu. Kâtip utancını gizlemek için hanımların binmesine yardım ederek koşturdu, ama arabacı Filipp kaşlarını çatıp gösterişe boyun eğmemeye en baştan kendini hazırladı. İki tekerlekli arabadaki siyah ata bakıp, içinden bu atın ancak bu arabayla gezinti için iyi olduğuna ve bu sıcakta, tek bir atla kırk verst gidemeyeceğine karar verip, alaycı bir şekilde gülümsedi.</p>
				<p class="normal">Yük arabasının yanında ayağa kalkan köylüler konukların buluşmasına merakla ve keyifle bakıyor, yorum yapıyorlardı.</p>
				<p class="normal">Kıvırcık saçını hasır parçasıyla bağlamış olan yaşlı köylü:</p>
				<p class="normal">— Çok sevindiler, uzun zamandır görüşmemişler, –dedi.</p>
				<p class="normal">— Gerasim Amca, şu siyah aygır bizim demetleri ne güzel çekerdi!</p>
				<p class="normal">İçlerinden biri, kadın eyerine oturan Vasenka Veslovskiy’i göstererek:</p>
				<p class="normal">— Baksanıza, pantolon giymiş bir kadın mı şu? –dedi.</p>
				<p class="normal">— Yok canım, erkek. Görmüyor musun, ne kadar ustaca hoplatıyor atı!</p>
				<p class="normal">— E, çocuklar, uyumayacak mıyız?</p>
				<p class="normal">— Ne uykusu şimdi! –dedi yaşlı köylü yan gözle güneşe bakarak.– Baksana, ikindi vakti geçmiş! Hadi alın kancaları da yürüyün!</p>
				<p class="kapakmetin"> </p>
				<h2 class="h2baslik" id="calibre_toc_184">XVIII</h2>
				<p class="kapakmetin"> </p>
				<p class="normal">Anna, Dolli’nin zayıf, yorgun, kırışıklarına toz dolmuş yüzüne bakıyor ve aklından geçen şeyi, Dolli’nin zayıfladığını söylemek istiyordu; ama kendisinin güzelleştiğini ve Dolli’nin bakışının da ona bunu söylediğini anımsayınca derin bir iç geçirdi ve kendinden söz etmeye başladı.</p>
				<p class="normal">— Bana bakıyorsun, –dedi,– ve içinde bulunduğum durumda mutlu olabiliyor muyum diye düşünüyorsun. E, ne desem? İtiraf etmeye utanıyorum, ama ben... ben bağışlanmayacak şekilde mutluyum. Korkunç, tüyler ürpertici bir şeyin olduğu, birden uyandığın ve bu korkuların hiçbirinin olmadığı düş gibi büyülü bir şey geldi başıma. Uyandım. Çok sıkıntılı, korkunç bir şey geçirdim ve artık uzun zamandır, özellikle de buraya geldiğimizden bu yana öyle mutluyum ki! –dedi ürkek bir gülümsemeyle Dolli’ye soru sorar gibi bakarak.</p>
				<p class="normal">Dolli gülümseyerek, elinde olmadan istediğinden daha soğuk bir şekilde:</p>
				<p class="normal">— Ne kadar sevimdim! –dedi.– Senin adına çok sevindim. Neden bana hiç yazmadın?</p>
				<p class="normal">— Neden mi?.. Cesaret edemediğimden... Durumumu unutuyorsun...</p>
				<p class="normal">— Bana yazmaya mı cesaret edemedin? Keşke bilseydin nasıl... düşündüğümü...</p>
				<p class="normal">Darya Aleksandrovna sabahki düşüncelerini söylemek istedi, ama nedense şimdi yeri değilmiş gibi geldi.</p>
				<p class="normal">— Neyse, bunu sonra konuşuruz, –dedi ve lafı değiştirmek isteğiyle akasya ve leylaklardan oluşan canlı bir çitin arasından görünen kırmızı ve yeşil çatıları göstererek,– Şu binalar ne? –diye sordu.– Sanki küçük bir kasaba.</p>
				<p class="normal">Fakat Anna ona yanıt vermedi.</p>
				<p class="normal">— Yo, yo! Benim durumum hakkında ne düşünüyorsun, söyle? –diye sordu.</p>
				<p class="normal">— Bana göre... –diye Darya Aleksandrovna tam söze başladığı sırada midilliyi sağ ayağından dörtnala kaldırmış olan Vasenka Veslovskiy, sırtında kısa ceketi, güderi kadın eyerinin üstünde ağır gövdesiyle zıplayarak dörtnala yanlarından geçiyordu.</p>
				<p class="normal">Vasenka:</p>
				<p class="normal">— Oluyor Anna Arkadyevna! –diye bağırıyordu.</p>
				<p class="normal">Anna ona bakmadı bile; fakat Darya Aleksandrovna, bu uzun konuşmaya arabada başlamanın yersiz kaçacağını hissederek düşüncesini kısaca ifade etti.</p>
				<p class="normal">— Hiçbir şey düşünmüyorum, –dedi,– ama seni her zaman sevdim, birini seversen eğer, olmasını istediğin gibi değil, olduğu gibi, her şeyiyle seversin.</p>
				<p class="normal">Anna gözlerini arkadaşının yüzünden ayırıp kısarak (Dolli’nin bilmediği yeni bir alışkanlığıydı bu), bu sözlerin anlamını tam olarak kavramak isteğiyle düşünceye daldı. Galiba istediği şekilde kavradıktan sonra Dolli’ye baktı.</p>
				<p class="normal">— Eğer günahın varsa, –dedi,– buraya geldiğin ve bu sözleri söylediğin için hepsi bağışlanmıştır.</p>
				<p class="normal">Ve Dolli Anna’nın gözlerinin yaşlarla dolduğunu gördü. Hiçbir şey söylemeden Anna’nın elini tutup sıktı.</p>
				<p class="normal">Bir anlık sessizlikten sonra:</p>
  <p class="normal">— Söylesene nedir bu binalar? Ne kadar çok! –diye sorusunu yineledi.</p>
				<p class="normal">— Onlar çalışanların evleri, hara ve at ahırı, –diye yanıtladı Anna.– Buradan da park başlıyor. Bunların hepsi ihmal edilmişti, ama Aleksey hepsini yeniden canlandırdı. Bu malikâneyi çok seviyor ve benim hiç beklemediğim bir şey yapıp, kendini çiftlik işlerine verdi. Zaten çok zengin bir yapısı var! Neye el atsa mükemmel yapıyor. Sıkılmak bir yana, canla başla uğraşıyor. Bildiğim kadarıyla idareli, olağanüstü bir patron oldu, hatta çiftlikle ilgili işlerde cimri bile sayılabilir. Ama sadece çiftlik işlerinde. On binlerce rublenin söz konusu olduğu yerlerde hesap yapmaz, –dedi Anna, kadınların genellikle sevdikleri erkeğin gizli, sadece onlar tarafından bilinen özelliklerinden söz ederkenki sevinçli ve kurnaz gülümsemesiyle.– Şu büyük binayı görüyor musun? O, yeni hastane binası. Sanıyorum, yüz binden daha fazlaya mal olacak. Bu onun dada’sı<sup class="calibre4"><a href="1_split_147.html#footnote-100-130" id="footnote-100-130-backlink" name="footnote-100-130-backlink">[130]</a></sup> şimdi. Biliyor musun bu nereden çıktı? Köylüler çayırı onlara daha ucuza bırakmasını rica etmişlerdi, kabul etmemişti. Ben de onu cimrilikle suçlamıştım. Elbette bundan değil, ama bir sürü şey bir araya gelince cimri olmadığını göstermek için bu hastaneyi yaptırmaya başladı. Aslında C’est une petitesse<sup class="calibre4"><a href="1_split_148.html#footnote-100-131" id="footnote-100-131-backlink" name="footnote-100-131-backlink">[131]</a></sup>; ama bu yüzden onu daha da çok seviyorum. İşte şimdi evi göreceksin. Dedesinden kalma ev, dış görünüşünde hiçbir değişiklik yapılmamış.</p>
				<p class="normal">Bahçedeki yaşlı ağaçların farklı farklı yeşilleri arasından görünen sütunlu çok güzel eve elinde olmadan şaşkınlıkla bakan Dolli:</p>
				<p class="normal">— Ne kadar güzel! –dedi.</p>
				<p class="normal">— Güzel, değil mi? Üst kattan bakınca manzara harika.</p>
				<p class="normal">İki işçinin bellenmiş bir çiçek tarhının çevresine işlenmemiş sünger taşı döşedikleri, çakıltaşıyla kaplanmış ve çiçeklikle bezenmiş avluya girip, üstü örtülü giriş kapısının önünde durdular.</p>
				<p class="normal">Kapının önünden yeni götürülen binek atlarına bakan Anna:</p>
				<p class="normal">— A, gelmişler bile! –dedi.– Şu at güzel değil mi? Bir midilli. Benim en sevdiğim at. Buraya getirin ve biraz şeker verin bana. Kont nerede? –diye sordu kapıdan dışarı fırlayan, gösterişli iki uşağa. Veslovskiy’le birlikte karşıdan gelen Vronskiy’i görünce,– Hah, orada! –dedi.</p>
				<p class="normal">Vronskiy Anna’ya Fransızca:</p>
				<p class="normal">— Prensesi nereye yerleştireceksiniz? –dedi. Yanıtı beklemeden Darya Aleksandrovna’yla bir kez daha selamlaştı ve bu kez elini öptü.– Balkonlu büyük odaya yerleştirirsiniz sanırım.</p>
				<p class="normal">— Ah hayır, orası uzak! Köşedeki oda daha iyi, daha fazla görüşürüz. Hadi, gidelim, –dedi Anna uşağın getirdiği şekeri sevgili atına yedirerek.</p>
  <p class="normal">Kapının önündeki merdivene çıkan Veslovskiy’e:</p>
				<p class="normal">— Et vous oubliez votre devoir<sup class="calibre4"><a href="1_split_149.html#footnote-100-132" id="footnote-100-132-backlink" name="footnote-100-132-backlink">[132]</a></sup>, –dedi.</p>
				<p class="normal">Veslovskiy parmaklarını yeleğinin cebine sokarken gülümseyerek:</p>
				<p class="normal">— Pardon, j’en ai tout plein les poches<sup class="calibre4"><a href="1_split_150.html#footnote-100-133" id="footnote-100-133-backlink" name="footnote-100-133-backlink">[133]</a></sup>, –diye yanıtladı.</p>
				<p class="normal">Şekeri alırken atın ıslattığı elini mendile silen Anna:</p>
				<p class="normal">— Mais vous venez trop tard<sup class="calibre4"><a href="1_split_151.html#footnote-100-134" id="footnote-100-134-backlink" name="footnote-100-134-backlink">[134]</a></sup>, –dedi. Anna Dolli’ye dönerek,– Ne kadar kalacaksın? Bir gün mü? Bu mümkün değil!</p>
				<p class="normal">Hem çantasını arabadan alması gerektiği, hem de yüzünün çok tozlu olduğunu bildiği için kendini mahcup hisseden Dolli:</p>
				<p class="normal">— Öyle söz verdim, hem de çocuklar...–dedi.</p>
				<p class="normal">— Hayır, Dolli, şekerim... Neyse sonra bakarız. Gidelim, gidelim! –ve Anna Dolli’yi odasına götürdü.</p>
				<p class="normal">Bu oda Vronskiy’in önerdiği oda değil, Anna’nın Dolli’den özür dileyerek verdiği odaydı. Ve özür dilemeyi gerektiren bu oda, Dolli’nin daha önce hiçbir zaman kalmadığı ve ona yurtdışındaki en iyi otelleri anımsatan son derece lüks döşenmiş bir odaydı.</p>
				<p class="normal">Üstünde binici eteğiyle bir an Dolli’nin yanına ilişen Anna:</p>
				<p class="normal">— Öyle mutluyum ki canım! –dedi.– Bana seninkileri anlat. Stiva’yı şöyle bir gördüm. Ama çocukları o anlatamaz zaten. Benim sevgili Tanya’m nasıl? Koca kız olmuştur herhalde?</p>
				<p class="normal">— Evet, kocaman oldu, –diye kısa bir yanıt verdi Darya Aleksandrovna ve çocuklarıyla ilgili bir soruya bu kadar soğuk bir yanıt vermesine kendisi de hayret etti.– Levinlerdeki hayatımız çok güzel, –diye ekledi.</p>
				<p class="normal">— Beni küçümsemediğini bilseydim... –dedi Anna.– Hepiniz bize gelirdiniz. Stiva, Aleksey’in eski ve iyi arkadaşı zaten, –diye ekledi ve birden kıpkırmızı oldu.</p>
				<p class="normal">— Evet, ama biz böyle iyiyiz... –diye yanıtladı Dolli utanarak.</p>
				<p class="normal">— Sevinçten saçma sapan konuşuyorum. Ama, canım, seni gördüğüme çok sevindim! –dedi Anna Dolli’yi tekrar öperek.– Hakkımda ne düşündüğünü hâlâ söylemedin bana, oysa ben hepsini bilmek istiyorum. Ama beni olduğum gibi gördüğün için sevinçliyim. En önemlisi, benim bir şey kanıtlamak peşinde olduğumun düşünülmesini istemiyorum. Ben hiçbir şey kanıtlamak istemiyorum, sadece yaşamak istiyorum; kendimden başka hiç kimseye kötülük etmeden yaşamak. Buna hakkım var, değil mi? Neyse bu uzun uzun konuşulacak bir konu ve biz her şeyi güzelce konuşacağız daha. Şimdi ben üstümü değiştirmeye gidiyorum, sana hizmetçi kızı gönderirim.</p>
				<p class="kapakmetin"> </p>
				<h2 class="h2baslik" id="calibre_toc_185">XIX</h2>
				<p class="kapakmetin"> </p>
				<p class="normal">Darya Aleksandrovna yalnız kalınca odasını bir ev kadınının gözüyle inceledi. Eve gelirken ve evin içinden geçerken, şimdi odasında gördüğü şeylerin hepsi, onda yalnızca İngiliz romanlarında okuduğu, ama Rusya’da ve köyde henüz hiç görmediği bir bolluk, moda düşkünlüğü ve yeni Avrupa tarzı lüks izlenimi uyandırmıştı. Yeni Fransız duvar kâğıtlarından odanın tamamını kaplayan halıya kadar her şey yeniydi. Yatak, şiltesiyle, özel bir karyola başıyla, ipek kılıflı küçük yastıklarıyla yaylı bir yataktı. Mermer lavabo, tuvalet, sehpalar, şöminenin üstündeki bronz saat, perdeler ve resimler... Bunların hepsi pahalı ve yeni şeylerdi.</p>
				<p class="normal">Hizmetini görmeye gelen ve saç tuvaleti de, giyimi de Dolli’kinden daha çok modaya uygun olan şık hizmetçi kız da bütün bu oda gibi yeni ve pahalıydı. Kızın nezaketi, derli topluluğu ve hizmet etme hevesi Darya Aleksandrovna’nın hoşuna gitti, ama kızın yanında rahatsız oldu; bir talihsizlik eseri yanlışlıkla çantasına koyduğu yamalı gecelik yüzünden kızdan utandı. Evdeyken o kadar övündüğü yamalı ve dikilmiş yerler yüzünden şimdi utanıyordu. Altı gecelik için yirmi dört arşınlık altmış beş kapiklik keten kumaş gerektiğini, bunun garnitür ve dikiş dışında on beş rubleden fazla para anlamına geldiğini biliyordu ve gecelikler yamanarak bu on beş ruble tasarruf edilmiş oluyordu. Fakat hizmetçinin önünde utanmasa da, rahatsız olmuştu.</p>
				<p class="normal">Darya Aleksandrovna, odaya eskiden tanıdığı Annuşka girince büyük bir rahatlama hissetti. Şık hizmetçi kız, hanımı tarafından çağrılmıştı ve Annuşka Darya Aleksandrovna’nın yanında kaldı.</p>
				<p class="normal">Annuşka belli ki hanımefendinin gelişine çok sevinmişti, hiç susmadan konuşuyordu. Dolli, hanımının durumu, özellikle de kontun Anna Arkadyevna’ya karşı sevgisi ve bağlılığı konusunda kızın düşüncesini söylemek istediğini fark etmiş olsa da, kız konuşmaya başlar başlamaz onu hemen durduruyordu.</p>
				<p class="normal">— Ben Anna Arkadyevna’yla büyüdüm, benim için herkesten daha değerlidir. Yargılamak bize düşmez. Galiba sevmek...</p>
				<p class="normal">Darya Aleksandrovna hizmetçi kızın sözünü keserek:</p>
				<p class="normal">— Mümkünse lütfen şunu yıkatıver, –dedi.</p>
				<p class="normal">— Başüstüne efendim. Bizde öteberinin yıkanmasına iki kadın bakar özel olarak. Çamaşırlar ise hep makinede yıkanır. Kont her şeyle kendisi ilgilenir. Öyle bir koca ki...</p>
				<p class="normal">Anna’nın yanına gelmesine ve gelişiyle Annuşka’nın gevezeliğine son vermesine Dolli memnun oldu.</p>
				<p class="normal">Anna patiskadan çok sade bir elbise giymişti. Dolli bu basit elbiseyi dikkatle inceledi. Bu basitliğin ne demek olduğunu ve kaç paraya elde edildiğini biliyordu.</p>
				<p class="normal">Anna Annuşka için:</p>
				<p class="normal">— Eski bir tanıdık, –dedi.</p>
				<p class="normal">Anna artık sıkılgan davranmıyordu. Son derece serbest ve rahattı. Dolli, gelişiyle onun üzerinde bıraktığı etkiden artık tamamen kurtulmuş olduğunu, duygularının ve mahrem düşüncelerinin bulunduğu bölümün kapısı sanki kilitliymiş gibi o yüzeysel, umursamaz tavrını takındığını görüyordu.</p>
				<p class="normal">— E, kızın nasıl Anna? –diye sordu Dolli.</p>
				<p class="normal">— Ani mi? (Küçük Anna’ya o böyle diyordu.) İyi. Çok düzeldi. Onu görmek ister misin? Gidelim de sana göstereyim onu. Dadılarla çok uğraştım, –diye anlatmaya başladı.– Bir İtalyan sütannemiz vardı. İyi, ama öyle de aptal ki! Göndermek istedik, ama çocuk ona öyle alıştı ki, hâlâ tutuyoruz.</p>
				<p class="normal">Dolli, küçük kızın hangi adı taşıyacağını sormak için tam:</p>
				<p class="normal">— Peki, nasıl bir çözüm buldunuz? –diye söze başlamıştı ki, birden Anna’nın yüzünün asıldığını fark edip sorunun anlamını değiştirdi.– Ne yaptınız, memeden kesebildiniz mi bebeği?</p>
  <p class="normal">Ama Anna anlamıştı.</p>
				<p class="normal">— Sormak istediğin bu değildi, öyle değil mi? Bebeğin soyadını sormak istiyordun. Bu konu Aleksey’i çok üzüyor. Bebeğin soyadı yok. Yani o bir Karenina, –dedi Anna. Gözlerini öyle kısmıştı ki, sadece aşağı inmiş kirpikleri görünüyordu. Birden yüzü aydınlandı ve– Neyse bunu sonra konuşuruz, –dedi.– Gidelim de sana onu göstereyim. Elle est très gentille.<sup class="calibre4"><a href="1_split_152.html#footnote-100-135" id="footnote-100-135-backlink" name="footnote-100-135-backlink">[135]</a></sup> Emekliyor artık.</p>
				<p class="normal">Evin her yerinde Darya Aleksandrovna’yı etkilemiş olan lüks, çocuk odasında onu daha da fazla etkiledi. Burada İngiltere’den getirtilmiş çocuk arabaları, yürüteçler, çocuğun emeklemesi için özel olarak bilardo masası şeklinde yapılmış bir sedir, özel, yeni salıncaklar, banyolar vardı. Bunların hepsi İngiliz malı, sağlam, kaliteli, belli ki çok pahalı şeylerdi. Oda büyük, yüksek tavanlı ve aydınlıktı.</p>
  <p class="normal">İçeri girdiklerinde küçük kız, sırtında bir tek gömlekle masanın başında küçük bir koltukta oturuyor ve küçük göğsüne döke saça et suyu içiyordu. Kıza yemeğini çocuk odasında hizmet eden bir Rus kızı yediriyordu ve galiba onunla birlikte kendisi de yiyordu. Sütanne de, dadı da ortada yoktu; yan odadaydılar ve aralarında anlaşabildikleri tek dil olan garip bir Fransızcayla konuşmaları geliyordu oradan.</p>
				<p class="normal">Anna’nın sesini duyunca zarif, uzun boylu, suratı tatsız ve çirkin ifadeli bir İngiliz kadın sarı buklelerini sallayarak kapıya geldi ve Anna onu hiçbir şekilde suçlamadığı halde hemen kendini haklı çıkartmaya çalıştı. Anna’nın her sözüne İngiliz kadın arka arkaya acele acele “Yes, my lady,”<sup class="calibre4"><a href="1_split_153.html#footnote-100-136" id="footnote-100-136-backlink" name="footnote-100-136-backlink">[136]</a></sup> diyordu.</p>
				<p class="normal">Kara kaşlı, kara saçlı, pembe yanaklı, sağlam, pembe vücudunun tüyleri ürpermiş olan küçük kız, yeni gördüğü bir yüze sert sert bakmasına karşın Darya Aleksandrovna’nın çok hoşuna gitti; hatta kızın sağlıklı görünüşüne imrendi. Küçük kızın emeklemesi de çok hoşuna gitti. Onun çocuklarından hiçbiri böyle emeklememişti. Bu küçük kız, halının üstüne bırakıp, gömleğinin eteğini de arkasına tıkıştırdıklarında çok şeker bir şey olmuştu. Küçük bir hayvan gibi, kapkara, iri, parlak gözleriyle çevresine bakarak, herhalde kendisini hayran hayran seyrettikleri için sevinerek, gülümseyerek ve ayaklarını yana açıp güçlü bir şekilde ellerine dayanıyor ve poposunu hızla öne doğru çekip, sonra minik ellerini tekrar ileri atıyordu.</p>
				<p class="normal">Fakat çocuk odasının genel havası ve özellikle İngiliz dadı Darya Aleksandrovna’nın çok hoşuna gitmemişti. Darya Aleksandrovna, insanları iyi tanıyan Anna’nın kızı için böyle sevimsiz, insanda hiç saygı uyandırmayan bir İngiliz kadını tutabilmiş olmasını, sadece ve sadece Anna’nınki gibi böyle düzgün olmayan bir aileye iyi birinin gelmeyi kabul etmemesiyle açıkladı içinden. Ayrıca Darya Aleksandrovna, Anna, sütanne, dadı ve bebeğin bir arada vakit geçirmediklerini ve annenin ziyaretinin alışılmamış bir şey olduğunu duyduğu birkaç sözden hemen anlamıştı. Anna bebeğe oyuncağını vermek istemiş, ama oyuncağı bulamamıştı.</p>
				<p class="normal">En şaşırtıcı olan da, küçük kızın kaç dişi olduğu sorusuna yanıt verirken Anna’nın yanılması ve son iki dişinden hiç haberinin olmamasıydı.</p>
				<p class="normal">Anna çocuk odasından çıkarken, kapının yanında duran oyuncaklara takılmadan geçmek için elbisesinin eteğini kaldırarak:</p>
				<p class="normal">— Burada fazlalık olduğumu hissetmek bazen ağırıma gidiyor, –dedi.– İlkinde böyle değildi.</p>
				<p class="normal">— Ben tam tersini düşünmüştüm, –dedi Darya Aleksandrovna ürkek bir şekilde.</p>
  <p class="normal">Anna uzakta bir yere dikkatle bakıyormuş gibi gözlerini kısarak:</p>
				<p class="normal">— Ah, hayır! Biliyor musun, onu, yani Seryoja’yı gördüm, –dedi.– Neyse bunu sonra konuşuruz. İnanır mısın, birden önüne mükellef bir yemek konmuş ve hangisinden alacağını bilmeyen aç bir kadın gibiyim. Mükellef yemek, sen ve seninle, başka hiç kimseyle yapamayacağım konuşmalar oluyor; işte ben de önce hangi konudan başlayacağımı bilmiyorum. Mais je ne vous ferai grâce de rien.<sup class="calibre4"><a href="1_split_154.html#footnote-100-137" id="footnote-100-137-backlink" name="footnote-100-137-backlink">[137]</a></sup> Her şeyi anlatmam gerek. Evet, burada gördüğün topluluğun sana bir özetini yapmalıyım, –diye başladı konuşmaya.– Hanımlardan başlıyorum. Prenses Varvara. Onu tanıyorsun, onunla ilgili senin düşünceni de, Stiva’nınkini de biliyorum. Stiva, onun hayatının bütün amacının Katerina Pavlovna haladan daha üstün olduğunu kanıtlamak olduğunu söylüyor; tamamen doğru, ama o iyi bir insan ve ben de ona çok minnettarım. Petersburg’da benim un chaperon’a<sup class="calibre4"><a href="1_split_155.html#footnote-100-138" id="footnote-100-138-backlink" name="footnote-100-138-backlink">[138]</a></sup>ihtiyaç duyduğum bir an oldu. O sırada o çıktı karşıma. Ama doğrusu, iyi bir insan. Durumumu çok kolaylaştırdı. Oradaki, yani Petersburg’daki durumumun zorluklarını tam olarak anlamadığını görüyorum, –diye ekledi. – Burada son derece rahat ve mutluyum. Neyse bunu da sonraya bırakalım. Şimdi sırayla devam etmeliyim. Sonra Sviyajskiy geliyor. Kendisi bölgenin başkanıdır ve çok dürüst bir adamdır, ama Aleksey’den beklediği bir şey var. Anlarsın işte, Aleksey köye yerleştiğimiz şu sırada mal varlığıyla büyük bir etkiye sahip olabilir. Sonra Tuşkeviç. Onu görmüştün, Betsi’nin yanındaydı. Şimdi ondan yüz çevirdiler, o da bize geldi. Aleksey’in söylediği gibi, görünmek istedikleri şekilde kabul edersen çok hoş olan insanlardan biri, Prenses Varvara’nın dediği gibi, et puis, il est comme il faut.<sup class="calibre4"><a href="1_split_156.html#footnote-100-139" id="footnote-100-139-backlink" name="footnote-100-139-backlink">[139]</a></sup>Sonra Veslovskiy... Onu tanıyorsun. Çok sevimli bir genç, –dedi ve dudakları çapkın bir gülümsemeyle büzüldü.– Şu Levin’in yabani davranışının aslı nedir? Veslovskiy, Aleksey’e anlatıyordu, inanamadık. Il est très gentil et naïf<sup class="calibre4"><a href="1_split_157.html#footnote-100-140" id="footnote-100-140-backlink" name="footnote-100-140-backlink">[140]</a></sup> –dedi yine aynı gülümsemeyle.– Erkeklere eğlence gerek, Aleksey’in de insanlara gereksinimi var, bu yüzden ben de bütün bu topluluğa değer veriyorum. Aleksey’in yeni bir şey istememesi için evimizde her şeyin canlı ve eğlenceli olması gerekiyor. Sonra kâhyayı göreceksin. Çok iyi bir Alman ve işini iyi biliyor. Aleksey ona çok değer verir. Sonra doktor, genç bir adam, tam bir nihilist değil, ama yemeği bıçakla yiyor... yalnız çok iyi bir doktor. Sonra mimar... Une petite cour.<sup class="calibre4"><a href="1_split_158.html#footnote-100-141" id="footnote-100-141-backlink" name="footnote-100-141-backlink">[141]</a></sup></p>
				<h2 class="h2baslik" id="calibre_toc_186">XX</h2>
				<p class="kapakmetin"> </p>
				<p class="normal">Prenses Varvara’nın gölgede, bir gergefin arkasına oturmuş, Kont Aleksey Kirilloviç için koltuk yüzü işlediği büyük taş terasa Darya Aleksandrovna’yla birlikte çıkan Anna:</p>
				<p class="normal">— İşte size Dolli’yi getirdim prenses, onu ne kadar çok görmek istiyordunuz, –dedi.– Öğle yemeğine dek hiçbir şey istemediğini söylüyor, ama siz yine de kahvaltı getirmelerini emredin, ben de gidip Aleksey’i bulup, herkesi buraya getireyim.</p>
  <p class="normal">Prenses Varvara Dolli’yi sevecen, biraz da koruyucu bir tavırla karşıladı, sonra Anna’yı hep, onu yetiştirmiş olan kız kardeşi Katerina Pavlovna’dan daha çok sevdiğinden ve şimdi herkesin Anna’yı terk ettiği bu çok zor geçiş döneminde ona yardım etmeyi görev saydığından Anna’nın yanına geldiğini açıklamaya koyuldu.</p>
				<p class="normal">— Kocası onu boşamayı kabul edecek, o zaman ben de tekrar kendi kuytu köşeme gideceğim, ama şimdi yararım dokunuyor ve benim için ne kadar zor olursa olsun, başkaları gibi davranmayıp görevimi yapıyorum. Çok şekersin! Gelmekle ne kadar iyi ettin! Onlar en iyi karıkocalar gibi yaşıyor; Tanrı yargılayacak onları, bizler değil. Ya Biryuzovskiy ve Avenyeva... Ya Nikandrov, Mamonova’yla Vasilyev, Liza Neptunova... Hiç kimse hiçbir şey dedi mi? Sonunda herkes onları kabul etti. Hem sonra c’est un intérieur si joli, si comme il faut. Tout-à-fait à l’anglaise. On se réunit le matin au breakfast et puis on se sépare.<sup class="calibre4"><a href="1_split_159.html#footnote-100-142" id="footnote-100-142-backlink" name="footnote-100-142-backlink">[142]</a></sup> Herkes yemeğe kadar istediğini yapıyor. Yemek saat yedide. Seni yollamakla Stiva çok iyi yapmış. Onlara destek olması gerekir. Biliyorsun, Vronskiy, annesi ve ağabeyi vasıtasıyla her şeyi yapabilir. Sonra çok iyilik yapıyorlar. Sana yaptırdığı hastaneden söz etmedi mi? Ce sera admirable<sup class="calibre4"><a href="1_split_160.html#footnote-100-143" id="footnote-100-143-backlink" name="footnote-100-143-backlink">[143]</a></sup>, her şey Paris’ten.</p>
				<p class="normal">Konuşmaları, erkekleri bilardo salonunda bulan ve onlarla birlikte terasa geri gelen Anna tarafından kesildi. Yemeğe daha çok zaman vardı, hava çok güzeldi, dolayısıyla kalan iki saati geçirmek için çeşitli yollar önerildi. Vozdvijenskoye’de zaman geçirme yöntemleri çok fazlaydı ve bu yöntemler Pokrovskoye’dekilere benzemiyordu.</p>
  <p class="normal">Veslovskiy güzel gülümsemesiyle:</p>
				<p class="normal">— Une partie de lawn tennis<sup class="calibre4"><a href="1_split_161.html#footnote-100-144" id="footnote-100-144-backlink" name="footnote-100-144-backlink">[144]</a></sup>, –diye bir öneride bulundu.– Biz yine sizinle eş olalım Anna Arkadyevna.</p>
				<p class="normal">— Olmaz, hava sıcak; bahçede dolaşmak ve sandalla gezmek, Darya Aleksandrovna’ya kıyıyı göstermek daha iyi olur, –diye önerdi Vronskiy.</p>
				<p class="normal">— Ben hepsine uyarım, –dedi Sviyajskiy.</p>
				<p class="normal">— Sanırım, gezmek hepsinden çok hoşuna gidecektir Dolli’nin, öyle değil mi? –dedi Anna.</p>
				<p class="normal">Gezmeye karar verildi. Veslovskiy ve Tuşkeviç nehir hamamına gittiler ve sandalı hazır edip, orada beklemeye söz verdiler.</p>
				<p class="normal">İki çift halinde, Sviyajskiy’le Anna ve Vronskiy’le Dolli dolaşmaya çıktılar. Dolli biraz utanmış ve içinde bulunduğu kendisi için son derece yeni olan bu ortamdan rahatsız olmuştu. Anna’nın davranışını soyut bir şekilde, kuramsal olarak sadece haklı görmüyor, takdir bile ediyordu. Dürüst bir hayatın tekdüzeliğinden usanan son derece namuslu kadınlarda genellikle görüldüğü gibi, yasak bir aşkı uzaktan uzağa hoş görmekle kalmıyor, hatta ona imreniyordu. Ayrıca Anna’yı bütün kalbiyle seviyordu. Ama aslında onu kendisi açısından yabancı insanların ve bu insanların Darya Aleksandrovna için yeni, etikete düşkün davranışlarının hâkim olduğu bir ortamda görünce rahatsız olmuştu. Özellikle yararlandığı olanaklar nedeniyle onların her kusurunu bağışlamış olan Prenses Varvara’yı görmek Darya Aleksandrovna’nın hoşuna gitmemişti.</p>
				<p class="normal">Dolli, Anna’nın davranışını genel ve soyut anlamda onaylıyordu, ama uğrunda bu davranışın yapıldığı adamı görmek hoşuna gitmemişti. Ayrıca Vronskiy’den hiçbir zaman hoşlanmamıştı. Onu çok gururlu bulur ve zenginliğinden başka gurur duyabileceği başka bir şey göremezdi Vronskiy’de. Ama Vronskiy, burada, kendi evinde, Dolli’yi elinde olmadan eskisinden daha fazla etkilemişti ve Dolli, onun yanında rahat davranamıyordu. Vronskiy’in yanında da, yamalı gecelik yüzünden hizmetçinin yanında hissettiğine benzer bir duyguya kapılıyordu. Nasıl hizmetçi kızın yanında yamalar yüzünden utanmamış, fakat kendini rahatsız hissetmişse, Vronskiy’le de sürekli olarak utanç değil, ama kendi kendisinden bir rahatsızlık hissediyordu.</p>
				<p class="normal">Kendini rahatsız hisseden Dolli bir konuşma konusu arıyordu. Vronskiy’in o gururla evinin ve bahçesinin övülmesinden hoşlanmayacağını düşünmesine karşın, konuşacak başka bir konu bulamayarak ona yine de evini çok beğendiğini söyledi.</p>
				<p class="normal">— Evet, eski stilde yapılmış çok güzel bir bina, –dedi Vronskiy.</p>
				<p class="normal">— Ana merdivenin önündeki avlu çok hoşuma gitti. Eskiden de böyle miydi?</p>
				<p class="normal">— Oh hayır! –dedi Vronskiy ve yüzü sevinçten parladı.– Siz bir de avluyu bu yıl ilkbaharda görseydiniz!</p>
				<p class="normal">Ve ilk başta dikkatli, ama sonra gitgide daha büyük bir şevkle Dolli’nin dikkatini evin ve bahçenin süsleriyle ilgili çeşitli ayrıntılara çekmeye başladı. Malikânesinin güzelleştirilmesi ve süslenmesi için çok emek harcayan Vronskiy’in yeni tanıştığı birinin karşısında bunlarla övünme gereği duyduğu ve Darya Aleksandrovna’nın övgülerine yürekten sevindiği görülüyordu.</p>
				<p class="normal">Gerçekten sıkılmadığından emin olmak için Darya Aleksandrovna’nın yüzüne bakıp:</p>
				<p class="normal">— Hastaneyi görmek isterseniz ve yorulmadıysanız, uzak değil, –dedi.– Gidebiliriz.</p>
				<p class="normal">Vronskiy Anna’ya:</p>
  <p class="normal">— Sen de gelir misin Anna? –diye sordu.</p>
				<p class="normal">— Gideriz, değil mi? –diye Anna da Sviyajskiy’e sordu.– Mais il ne faut pas laisser le pauvre Veslovskiy et Tuşkeviç se morfondre là dans le bateau.<sup class="calibre4"><a href="1_split_162.html#footnote-100-145" id="footnote-100-145-backlink" name="footnote-100-145-backlink">[145]</a></sup> Onlara haber vermek için birini göndermek gerek, –dedi Anna ve Dolli’ye dönerek daha önce hastaneden söz ederkenki kurnaz gülümsemesiyle,– Evet, bu, onun buraya diktiği anıt işte, –diye ekledi.</p>
				<p class="normal">— Ah, muazzam bir iş! –dedi Sviyajskiy. Ancak Vronskiy’e dalkavukluk ediyormuş gibi olmasın diye hafiften kınayan bir yorumu da hemen ekledi.– Ancak benim hayret ettiğim bir şey var kont, –dedi,– halkın sağlığıyla ilgili bu kadar çok şey yaparken, okullar konusunda ilgisiz kalıyorsunuz.</p>
				<p class="normal">— C’est devenu tellement commun, les écoles<sup class="calibre4"><a href="1_split_163.html#footnote-100-146" id="footnote-100-146-backlink" name="footnote-100-146-backlink">[146]</a></sup>, –dedi Vronskiy.– Asıl neden bu değil, bu işe kendimi kaptırdım. –İki tarafı ağaçlı yoldan ayrılan bir yan yolu işaret ederek Darya Aleksandrovna’ya,– Hastaneye buradan gitmek gerekiyor, –dedi.</p>
				<p class="normal">Hanımlar şemsiyelerini açtı ve yandaki yola çıktılar. Birkaç dönemeç geçtikten sonra küçük bir kapıdan çıkarlarken Darya Aleksandrovna, karşısında yüksek bir yerde girintili çıkıntılı bir biçimde, artık neredeyse bitmiş kırmızı büyük bir bina gördü. Henüz boyanmamış sac çatı güneşte gözleri kör edercesine parlıyordu. Bu bitmiş yapının yanına ağaçlarla çevrili başka bir bina daha yapılıyor, iskelelerdeki önlüklü işçiler tuğla duvar örüyor, teknelerden harç boşaltıyor ve malalarla düzeltiyorlardı.</p>
				<p class="normal">— Ne kadar hızlı gidiyor işiniz! –dedi Sviyajskiy.– Son gelişimde çatı henüz yoktu.</p>
				<p class="normal">— Sonbahara kadar her şey hazır olacak. İçerisi hemen hemen bitti gibi, –dedi Anna.</p>
				<p class="normal">— Peki, bu yeni bina ne olacak?</p>
				<p class="normal">— Burası doktor lojmanı ve eczane olacak, –diye yanıtladı Vronskiy ve kendisine doğru gelen kısa pardösülü mimarı görünce hanımlardan özür dileyip mimarın yanına gitti.</p>
				<p class="normal">İşçilerin kireç aldığı kuyunun açığından dolaşarak mimarın yanında durdu ve hararetli hararetli bir şey konuşmaya başladı.</p>
				<p class="normal">Meselenin ne olduğunu soran Anna’ya:</p>
				<p class="normal">— Alınlık hâlâ alçak duruyor, –diye yanıt verdi.</p>
				<p class="normal">— Temeli yüksek tutmak gerektiğini söylemiştim ben, –dedi Anna.</p>
				<p class="normal">— Evet, tabii daha iyi olurdu Anna Arkadyevna, –dedi mimar,– artık iş işten geçti.</p>
				<p class="normal">Anna, mimarlıkla ilgili bilgilerine şaşırdığını söyleyen Sviyajskiy’e:</p>
				<p class="normal">— Evet, bu konuya çok meraklıyım, –dedi.– Yeni binanın hastaneyle uyumlu olması gerekiyordu. Ama sonradan düşünüldü ve plansız başlandı.</p>
				<p class="normal">Mimarla konuşmasını bitiren Vronskiy hanımların yanına geldi ve onları hastanenin içine götürdü.</p>
				<p class="normal">Dış cephede henüz kornişlerin tamamlanmakta olmasına ve alt katın boyasının yapılmasına karşın, üst kat her şeyiyle neredeyse bitmişti. Dökme demirden yapılmış geniş merdivenden sahanlığa geçerek ilk büyük odaya girdiler. Duvarlar mermer görünüşünde alçıyla sıvanmış, tek parça halindeki büyük pencereler yerine yerleştirilmişti, sadece parke yer döşemesi henüz bitmemişti ve yerleştirecekleri kare parçayı rendeleyen marangozlar, önlerine düşmesin diye saçlarına bağladıkları bağları çıkarıp beyleri selamlamak için işlerini bıraktılar.</p>
				<p class="normal">— Burası bekleme odası, –dedi Vronskiy.– Burada bir sehpa, bir masa, bir de dolap olacak, başka bir şey konmayacak.</p>
				<p class="normal">— Şuraya geçelim. Pencereye çok yaklaşmayın, –dedi Anna. Boyanın kuruyup kurumadığını kontrol ederek,– Aleksey, boya kurumuş bile, –diye ekledi.</p>
				<p class="normal">Bekleme odasından koridora geçtiler. Burada Vronskiy onlara yeni havalandırma sistemini gösterdi. Sonra mermer banyoları, görülmemiş yayları olan karyolaları gösterdi. Sonra birbiri arkasına koğuşları, ambarı, çamaşırhaneyi, yeni bir usulde yapılan ocakları, koridorda gerekli malzemeyi taşırken gürültü yapmayacak el arabalarını ve başka pek çok şey gösterdi. Bütün yeniliklerden haberdar bir insan olarak Sviyajskiy bunların hepsini beğendi. Dolli, daha önce görmediği şeylere şaşıp kaldı ve hepsini anlamak isteğiyle Vronskiy’e belirgin bir memnuniyet veren ayrıntılı sorular dordu.</p>
				<p class="normal">— Evet, sanırım bu, Rusya’da son derece doğru yapılmış tek hastane olacak, –dedi Sviyajskiy.</p>
				<p class="normal">— Peki doğumhaneniz olmayacak mı? –diye sordu Dolli.– Köyde çok gereklidir. Ben sık sık...</p>
				<p class="normal">Vronskiy, tüm kibarlığına rağmen Dolli’nin sözünü kesti.</p>
				<p class="normal">— Burası bir doğumevi değil, bulaşıcı hastalıklar dışında bütün hastalıklar için düşünülmüş bir hastanedir, –dedi.– Şuna bir bakın, –diyerek iyileşmiş hastalar için yeni getirtilmiş bir koltuğu Darya Aleksandrovna’ya doğru itti.– Bakın. –Koltuğa oturdu ve yürütmeye başladı.– Hastalıktan yeni kalkan biri yürüyemez, halsizdir ya da bacaklarından şikâyeti vardır, ama hava alması gerekir, bununla dolaşabilir...</p>
				<p class="normal">Darya Aleksandrovna her şeyle ilgileniyordu, her şey çok hoşuna gitmişti, ama en çok hoşuna giden, bu doğal, saf merakıyla Vronskiy’in kendisi olmuştu. Arada bir onu dinlemeksizin yüzüne bakarak ve yüz ifadesini anlamaya çalışarak ve kendini Anna’nın yerine koyarak “Evet, çok sevimli, iyi bir adam,” –diye düşünüyordu. Şu andaki canlılığı içinde Vronskiy o kadar hoşuna gitmişti ki, Anna’nın ona nasıl âşık olduğunu anlıyordu.</p>
				<p class="kapakmetin"> </p>
				<h2 class="h2baslik" id="calibre_toc_187">XXI</h2>
				<p class="kapakmetin"> </p>
				<p class="normal">Vronskiy, Sviyajskiy’in yeni aygırı görmek istediği haraya gitmeyi öneren Anna’ya:</p>
				<p class="normal">— Olmaz, sanırım prenses yoruldu, hem atlar onu ilgilendirmiyordur. Siz gidin, ben prensesi eve götüreyim, hem biraz konuşuruz, –dedi ve Dolli’ye dönerek,– eğer hoşunuza giderse tabii, –diye ekledi.</p>
				<p class="normal">Darya Aleksandrovna biraz şaşırarak:</p>
				<p class="normal">— Atlardan hiç anlamam, çok sevinirim, –dedi.</p>
				<p class="normal">Vronskiy’in yüz ifadesinden kendisinden bir şey beklediğini görmüştü. Yanılmamıştı. Vronskiy, küçük kapıdan tekrar bahçeye girer girmez Anna’nın gittiği yana bakmış, onları duyamayacağından ve göremeyeceğinden emin olduktan sonra gülen gözlerle Dolli’ye bakarak konuşmaya başlamıştı:</p>
				<p class="normal">— Sizinle ne konuşmak istediğimi tahmin ettiniz mi? Anna’nın dostu olduğunuz konusunda yanılmıyorum. –Şapkasını çıkarttı ve saçları dökülerek açılmaya başlayan başını mendiliyle sildi.</p>
				<p class="normal">Darya Aleksandrovna hiçbir şey söylemedi, sadece korkuyla Vronskiy’in yüzüne baktı. Onunla yalnız kaldığında birdenbire korkuya kapılmıştı: Gülen gözler ve yüzündeki sert ifade korkutuyordu onu.</p>
				<p class="normal">Vronskiy’in kendisiyle konuşmaya niyetlendiği konuyla ilgili çok çeşitli tahminler kafasında beliriyordu: “Çocukları da alıp yanlarına gelmemi, konukları olmamı isteyecek benden ve ben reddetmek zorunda kalacağım; ya da benden Moskova’da Anna için bir çevre oluşturmamı isteyecek... ya da Vasenka Veslovskiy’le ve onun Anna’ya karşı davranışlarıyla ilgili olmasın? Belki de Kiti’yle ilgilidir, kendisini suçlu hissettiğini söyleyecektir?” Bunların hepsinin sadece tatsız şeyler olduğunu hissetmekle kalmıyor, onun kendisiyle ne konuşmak istediği konusunda bir tahminde bulunamıyordu.</p>
				<p class="normal">— Anna’nın üzerinde ne kadar büyük bir etkiye sahipsiniz, sizi çok seviyor, –dedi Vronskiy,– bana yardım edin.</p>
				<p class="normal">Darya Aleksandrovna onun kâh tamamı, kâh bir kısmı ıhlamurların gölgesinde güneş ışığıyla aydınlanan, sonra üzerine tekrar gölge düşen canlı yüzüne soru soran, ürkek bakışlarını dikmiş, söyleyeceği şeyi bekliyordu, ama Vronskiy bastonuyla yerdeki çakılları iterek hiçbir şey söylemeden yanında yürüyordu.</p>
				<p class="normal">— Anna’nın eski dostları arasında bize gelen tek kadın siz olduğunuza göre –Prenses Varvara’yı saymıyorum,– bunu durumumuzu normal saydığınız için değil, bu durumun tüm zorluklarını anlayarak Anna’yı eskisi gibi sevdiğiniz ve ona yardım etmek istediğiniz için yaptığınız şeklinde anlıyorum. Sizi doğru mu anlamışım? –diye sordu Darya Aleksandrovna’ya bir göz atarak.</p>
				<p class="normal">Darya Aleksandrovna şemsiyesini kapatırken:</p>
				<p class="normal">— Ah evet, –diye yanıtladı,– ama...</p>
				<p class="normal">— Hayır, –diyerek Dolli’nin sözünü kesen Vronskiy, karşısındakini zor bir duruma düşürdüğünü elinde olmadan unutarak durdu, Darya Aleksandrovna’yı da durmak zorunda bıraktı.– Hiç kimse Anna’nın durumunun tüm zorluklarını benden daha fazla ve daha kuvvetli hissedemez. Beni yüreği olan bir adam olarak kabul etmek lütfunda bulunursanız, bunu anlarsınız. Bu durumun nedeni benim ve bu yüzden bunu hissediyorum.</p>
				<p class="normal">Darya Aleksandrovna onun bu sözleri içtenlikle ve kesin bir dille söylemesine elinde olmadan hayranlık duyarak:</p>
				<p class="normal">— Anlıyorum, –dedi.– Ama sırf bu duruma neden olduğunuzu hissettiğiniz için korkarım durumu abartıyorsunuz, –dedi.– Onun sosyetedeki durumunun zor olduğunu anlıyorum.</p>
				<p class="normal">Vronskiy suratını asıp çabuk çabuk:</p>
				<p class="normal">— Sosyetede olmak bir cehennem azabı! –dedi.– Onun iki hafta içinde Petersburg’da yaşadıklarından daha kötü bir ma-nevi işkence düşünülemez... ve ben buna inanmanızı rica ediyorum.</p>
				<p class="normal">— Evet, ama burada olduğunuz sürece ne Anna, ne de siz sosyeteye gerek duymazsınız...</p>
				<p class="normal">— Sosyete! –dedi Vronskiy küçümseyerek.– Sosyeteye nasıl gerek duyabilirim?</p>
				<p class="normal">— O zamana dek, belki de her zaman için mutlu ve huzurlu olursunuz. Anna’ya bakınca onun mutlu olduğunu, hem çok mutlu olduğunu görüyorum, bu arada bunu bana kendisi de söyledi zaten, –dedi Darya Aleksandrovna gülümseyerek; bunu söylerken de elinde olmadan Anna sahiden mutlu mu, değil mi diye bir kuşkuya kapılmıştı şimdi.</p>
				<p class="normal">Ama Vronskiy’in bundan kuşkusu yok gibiydi.</p>
				<p class="normal">— Evet, evet, –dedi Vronskiy.– Çektiği bütün acılardan sonra neşesinin yerine geldiğini, mutlu olduğunu biliyorum. Gerçekten mutlu. Ama ben?.. Bizi bekleyen şeyden korkuyorum... Özür dilerim, yürümek ister misiniz?</p>
				<p class="normal">— Hayır, fark etmez.</p>
				<p class="normal">— Öyleyse şuraya oturalım.</p>
				<p class="normal">Darya Aleksandrovna ağaçlı yolun köşesindeki bahçe kanepesine oturdu. Vronskiy karşısında dikiliyordu.</p>
				<p class="normal">—            Onun mutlu olduğunu görüyorum, –diye yineledi Vronskiy ve Anna mutlu mu, değil mi kuşkusu Darya Aleksandrovna’yı daha da güçlü bir şekilde etkiledi.– Fakat bu böyle devam edebilir mi? İyi mi ettik, kötü mü, bu ayrı bir konu; ama ok yaydan çıktı artık, –dedi Vronskiy Rusça’dan Fransızca’ya geçerek,– ve hayatımız boyunca birbirimize bağlandık. Bizim için en kutsal aşk bağlarıyla bağlandık. Bir çocuğumuz var, başka çocuklarımız da olabilir. Ancak yasa ve içinde bulunduğumuz durumun tüm koşulları öyle ki, Anna’nın şimdi çektiği bütün acılardan ve hissettiklerinden sonra ruhen dinlenirken görmediği ve görmek istemediği binlerce sıkıntı ortaya çıkıyor. Bu da anlaşılır bir durum. Ama ben görmezlikten gelemem. Benim kızım, yasaya göre benim değil, Karenin’in kızı. Bu aldatmacayı istemiyorum! –dedi Vronskiy reddettiğini gösteren canlı bir hareketle ve çatık kaşlarıyla soru sorar gibi Darya Aleksandrovna’ya baktı.</p>
  <p class="normal">Darya Aleksandrovna hiçbir şey söylemiyor, sadece ona bakıyordu. Vronskiy devam etti:</p>
				<p class="normal">— Yarın bir oğlum olacak, benim oğlum, yasaya göre de bir Karenin olacak, ne benim malikânemin, ne malımın mülkümün varisi olacak ve biz yuvamızda ne kadar mutlu olursak olalım, kaç tane çocuğumuz olursa olsun onlarla benim aramda bağ bulunmayacak. Onlar Karenin olacak. Bu durumun ağırlığını ve korkunçluğunu anlayın! Bunu Anna’ya söylemeyi denedim. Bu konu kızdırıyor onu. Anlamıyor ve ben ona her şeyi söyleyemiyorum. Şimdi bir de meseleye öbür yanından bakınız. Onun aşkıyla mutluyum, ama bir uğraş sahibi olmalıyım. Bu uğraşı buldum ve bundan gurur duyuyorum, saraydaki ve askerlikteki eski arkadaşlarımın uğraşlarından çok daha soylu buluyorum. Hem artık hiç kuşkum yok, bu uğraşı onlarınkine değişmem. Burada oturduğum yerden çalışıyorum, mutluyum, memnunum ve ikimiz de mutlu olmak için başka hiçbir şeye gerek duymuyoruz. Bu çalışmayı seviyorum. Cela n’est pas un pis-aller<sup class="calibre4"><a href="1_split_164.html#footnote-100-147" id="footnote-100-147-backlink" name="footnote-100-147-backlink">[147]</a></sup>, tersine...</p>
				<p class="normal">Darya Aleksandrovna, açıklamasının burasında Vronskiy’in lafları karıştırdığını fark etmiş ve konuyla ilgisi olmayan bu sözleri iyi anlayamamıştı, ama Anna’yla konuşamadığı mahrem ilişkilerinden bir kez söz etmeye başlayınca her şeyi söylediğini ve köydeki çalışmasının da Anna’yla ilişkileri gibi bu mahrem düşünceler bölümünde yer aldığını hissediyordu.</p>
				<p class="normal">— Devam ediyorum, –dedi kendini toparlayıp.– Asıl önemli konu ise çalışırken işimin benimle birlikte yok olup gitmeyeceğinden, arkamda varislerimin olacağından emin olmak istemem, oysa benim böyle bir şeyim yok. Kendisinin ve sevdiği kadının çocuklarının kendisine değil, onlardan nefret eden, onları tanımak istemeyen birine ait olacağını baştan bilen bir adamın durumunu gözünüzün önüne getiriniz. Korkunç bir şey!</p>
				<p class="normal">Sustu, çok heyecanlandığı görülüyordu.</p>
				<p class="normal">— Evet, elbette, bunu anlıyorum. Ama Anna ne yapabilir ki? –diye sordu Darya Aleksandrovna.</p>
  <p class="normal">Vronskiy sakinleşmeye çalışarak:</p>
				<p class="normal">— Evet, bu beni konuşmamın hedefine götürüyor, –dedi.– Anna yapabilir, bu ona bağlı... Evlat edinme konusunda çara dilekçe vermek için bile boşanmış olmak gerekiyor. Bu da Anna’ya bağlı. Kocası boşanmaya razı oldu. O zaman sizin kocanız bunu sağlamıştı. Şimdi de geri çevirmeyeceğini biliyorum. Sadece ona bir mektup yazmak yeterli olacak. Anna isteğini belirtecek olursa, kendisinin reddetmeyeceğini o zaman açıkça söylemişti. Tabii, –dedi kaşlarını çatarak,– sadece bu kalpsiz insanların yapabilecekleri acımasızlıklardan biri bu. Anna’nın onu her anımsadığında ne acılar çektiğini biliyor ve Anna’yı tanıdığı için kendisine mektup yazmasını istiyor. Bunun Anna’ya acı vereceğini anlıyorum. Ama nedenler o kadar önemli ki, passer par dessus toutes ces finesses de sentiment<sup class="calibre4"><a href="1_split_165.html#footnote-100-148" id="footnote-100-148-backlink" name="footnote-100-148-backlink">[148]</a></sup>gerek. Il y va du bonheur et de l’existence d’Anne et de ses enfants.<span><sup class="calibre4"><a href="1_split_166.html#footnote-100-149" id="footnote-100-149-backlink" name="footnote-100-149-backlink">[149]</a></sup></span> Benim için de ağır, hem de çok ağır bir durum olsa da kendimden söz etmiyorum, –dedi kendisi için ağır olan bu durumu yaratan birini tehdit ediyormuş gibi bir ifadeyle.– İşte böyle prenses, cankurtaran simidi gibi arsızca size sarılıyorum. Kocasına mektup yazmak ve boşanmayı talep etmek için onu ikna etmeme yardımcı olunuz!</p>
				<p class="normal">Darya Aleksandrovna, Aleksey Aleksandroviç’le son görüşmelerini canlı bir şekilde anımsayıp dalgın dalgın:</p>
				<p class="normal">— Evet, elbette, –dedi.– Evet, elbette, –diye Anna’yı anımsayıp yineledi kararlı bir şekilde.</p>
				<p class="normal">— Onun üzerindeki etkinizi kullanınız, mektup yazmasını sağlayınız. Bu konuda onunla konuşmak istemiyorum, konuşamam da zaten.</p>
				<p class="normal">Darya Aleksandrovna birden nedense Anna’nın o tuhaf ve yeni gözlerini kısma alışkanlığını anımsayarak:</p>
				<p class="normal">— Tamam, ben konuşacağım. Fakat kendisi nasıl oluyor da bunu akıl etmiyor? –dedi. Anna’nın özellikle konu hayatının mahrem yanlarına değindiği zaman gözlerini kıstığını anımsadı. “Sanki her şeyi görmemek için kendi hayatına gözlerini kısıyor,” diye düşündü Dolli.– Kendim için de, onun için de Anna’yla mutlaka konuşacağım, –diye karşılık verdi Darya Aleksandrovna Vronskiy’in teşekkürlerine.</p>
				<p class="normal">Kalktılar ve eve doğru yürüdüler.</p>
				<h2 class="h2baslik" id="calibre_toc_188">XXII</h2>
				<p class="kapakmetin"> </p>
				<p class="normal">Anna, Dolli’yi eve dönmüş bulunca Vronskiy’le yaptığı konuşmayı sorar gibi dikkatle gözlerinin içine baktı, ama sorusunu sözcüklere dökmedi.</p>
				<p class="normal">— Galiba yemek zamanı gelmiş, –dedi Anna.– Henüz hiç görüşemedik. Akşam görüşeceğimizi umuyorum. Şimdi gidip giyinmem gerek. Sanırım sen de aynı şeyi yapacaksın. İnşaatta hepimiz kirlendik.</p>
				<p class="normal">Dolli odasına gitti ve gülmeye başladı. En iyi elbisesi sırtında olduğundan üstünü değiştirmesi diye bir şey olamazdı; ama yemeğe hazırlandığını göstermek için hizmetçi kızdan elbisesini iyice temizlemesini rica etti, elbisenin manşetlerini ve fiyongunu değiştirdi, başına bir dantel taktı.</p>
				<p class="normal">Yine son derece sade olan bugünkü üçüncü elbisesiyle yanına gelen Anna’ya gülümseyerek:</p>
				<p class="normal">— İşte yapabildiğimin hepsi bu, –dedi.</p>
				<p class="normal">Anna şıklığı yüzünden âdeta özür dileyerek:</p>
				<p class="normal">— Evet, burada bizler çok resmiyiz, –dedi.– Aleksey gelişine çok memnun oldu, pek ender olarak bir şeyden memnun olur. Sana kesinlikle âşık oldu, –diye ekledi Anna.– Yorulmadın ya?</p>
				<p class="normal">Yemeğe kadar konuşacak zaman yoktu. Konuk salonuna gidince Prenses Varvara’yı ve siyah redingotlarını giymiş erkekleri orada buldular. Mimar frak giymişti. Vronskiy konuğa doktoru ve kâhyayı takdim etti. Mimarı daha önce hastanede tanıştırmıştı.</p>
				<p class="normal">Tıraşlı yuvarlak yüzü ve kolalı beyaz papyonuyla pırıl pırıl parlayan şişman başgarson, yemeğin hazır olduğunu bildirdi ve hanımlar ayağa kalktı. Vronskiy, Sviyajskiy’den Anna Arkadyevna’nın koluna girmesini rica etti, kendisi de Dolli’nin yanına geldi. Veslovskiy Prenses Varvara’ya Tuşkeviç’ten önce kolunu uzatmıştı, böylece Tuşkeviç kâhya ve doktorla tek yürüdü.</p>
				<p class="normal">Yemek odası, yemek takımları, uşaklar, şarap ve yemek sadece evin yeni lüks havasına uymakla kalmıyor, aynı zamanda her şeyden daha lüks ve daha yeni görünüyordu. Darya Aleksandrovna, kendisi için yeni olan bu lüksü gözlemliyordu ve evinin idaresini üstlenmiş bir kadın olarak, gördüklerinin hepsi onun yaşam tarzının çok çok üstünde şeyler olduğu için bunların hiçbirini kendi evinde kullanma umudu olmasa da, her şeyi ayrıntısıyla anlamaya çalışmaktan ve bütün bunları kimin, ne şekilde yaptığını sormaktan kendini alamıyordu. Vasenka Veslovskiy, kendi kocası, Sviyajskiy ve hatta tanıdığı pek çok insan, bunu hiçbir zaman düşünmez ve her nazik ev sahibinin konuklarına evindeki bütün güzel şeylerin ona, yani ev sahibine hiçbir emeğe mal olmadığını, hepsinin kendi kendine olduğunu hissettirmek isteyişine bir söz üzerine inanırlardı. Darya Aleksandrovna ise kahvaltıda çocukların önüne koyduğu lapanın bile kendi kendine olmadığını, dolayısıyla böyle karmaşık ve mükemmel bir düzende birinin çok büyük özeninin bulunduğunu biliyordu. Aleksey Kirilloviç’in masaya bakışından, başıyla başgarsona işaret etmesinden, Darya Aleksandrovna’ya soğuk balık çorbasıyla sıcak çorba arasında bir seçim önermesinden her şeyin ev sahibinin çabalarıyla yapıldığını ve sürdürüldüğünü anlamıştı. Bütün bunlar Veslovskiy’le ne kadar bağlantılıysa, Anna’yla da en fazla o kadar bağlantılıydı. Anna, Sviyajskiy, prenses ve Veslovskiy, kendileri için hazırlanan şeylerden keyifle yararlanan birer konuktular.</p>
				<p class="normal">Anna sadece konuşmaları yönlendiren bir ev sahibesiydi. Kâhya ve mimar gibi, son derece farklı bir dünyadan, bu alışılmamış lüks karşısında ürkmemeye çalışan ve genel konuşmaya uzun süre katılamayan insanların bulunduğu bu küçük sofrada bir ev sahibesi için bu çok zor konuşmayı Anna, Darya Aleksandrovna’nın fark ettiği gibi her zamanki nezaketiyle, doğallığıyla ve hatta zevkle yürütüyordu.</p>
				<p class="normal">Konuşma, Tuşkeviç’le Veslovskiy’in yalnız başlarına yaptıkları sandal gezisinden söz açılarak başlamıştı ve Tuşkeviç, Petersburg’da, Yat Kulübü’ndeki son yarışları anlatıyordu. Ama Anna konuşmaya ara verilmesini bekleyip suskunluktan kurtarmak için hemen mimara döndü ve Sviyajskiy’den söz ederek:</p>
				<p class="normal">— Nikolay İvanıç buraya son gelişinden beri yeni binanın hızla yükselmesinden etkilenmiş, –dedi.– Ama ben de her gün gidiyorum ve her gün ne kadar hızlı ilerlediğine hayret ediyorum.</p>
				<p class="normal">Mimar gülümseyerek (Kendi değerinin bilincinde olmakla birlikte saygılı ve sakin bir insandı):</p>
				<p class="normal">— Ekselanslarıyla çalışmak güzel bir şey, –dedi.– İl yöneticileriyle işler öyle gitmiyor. Yığınla kâğıt yazmak yerine kont hazretlerine rapor veriyorum, görüşüp konuşuyoruz ve üç sözcükle hallediyoruz.</p>
				<p class="normal">— Amerikan yöntemleri, –dedi Sviyajskiy gülümseyerek.</p>
				<p class="normal">— Evet efendim, orada binalar akılcı bir şekilde yapılıyor...</p>
				<p class="normal">Konuşma Birleşik Devletler’de egemenliğin kötüye kullanılmasına atlamıştı, ama Anna kâhyayı suskunluktan kurtarmak için hemen konuşmayı başka bir konuya atlattı.</p>
				<p class="normal">Anna Darya Aleksandrovna’ya dönerek:</p>
				<p class="normal">— Hiç orak makinesi gördün mü? –diye sordu.– Seninle karşılaştığımızda orak makinelerini görmeye gitmiştik. Ben de hayatımda ilk kez gördüm.</p>
				<p class="normal">— Nasıl çalışıyor? –diye sordu Dolli.</p>
				<p class="normal">— Tam tamına bir makas gibi. Bir levha ve bir sürü küçük makas. İşte böyle.</p>
				<p class="normal">Anna yüzüklerle dolu güzel, beyaz ellerine bir bıçakla çatal aldı ve göstermeye koyuldu. Herhalde anlattıklarından hiçbir şey anlaşılmadığını fark etmişti; ama güzel konuştuğunu ve ellerinin güzel olduğunu bildiği için açıklamasını sürdürüyordu.</p>
				<p class="normal">Veslovskiy gözlerini Anna’dan ayırmaksızın kur yaparak:</p>
				<p class="normal">— Daha çok çakı gibi, –dedi.</p>
				<p class="normal">Anna belli belirsiz gülümsedi, ama Veslovskiy’e bir karşılık vermedi.</p>
				<p class="normal">Kâhyaya dönerek:</p>
  <p class="normal">— Öyle değil mi, Karl Fyodorıç, makasa benzemiyor mu?</p>
				<p class="normal">— O ja, –diye yanıtladı Alman.– Es ist ein ganz einfaches Ding<span><sup class="calibre4"><a href="1_split_167.html#footnote-100-150" id="footnote-100-150-backlink" name="footnote-100-150-backlink">[150]</a></sup></span>, –ve makinenin yapısını anlatmaya koyuldu.</p>
				<p class="normal">— Yazık ki, ekinleri demet halinde bağlamıyor. Viyana Fuarı’nda telle bağlayan cinsini görmüştüm, –dedi Sviyajskiy.– Öylesi daha kazançlı olurdu.</p>
				<p class="normal">— Es kommt drauf an... Der Preis vom Draht muss ausgerechnet werden.<sup class="calibre4"><a href="1_split_168.html#footnote-100-151" id="footnote-100-151-backlink" name="footnote-100-151-backlink">[151]</a></sup>–Ve sessizliğini bozan Alman, Vronskiy’e,– Das lässt sich ausrechnen, Erlaucht<sup class="calibre4"><a href="1_split_169.html#footnote-100-152" id="footnote-100-152-backlink" name="footnote-100-152-backlink">[152]</a></sup>, –dedi. Alman, bütün hesaplarını yaptığı not defteriyle kurşun kalemi cebinden çıkarmak üzereyken yemek masasında oturduğunu anımsayıp, Vronskiy’in soğuk bakışını da fark edince vazgeçti.– Zu komp-liziert, macht zu viel Klopot<sup class="calibre4"><a href="1_split_170.html#footnote-100-153" id="footnote-100-153-backlink" name="footnote-100-153-backlink">[153]</a></sup>, –diye sözünü bitirdi.</p>
				<p class="normal">Vasenka Veslovskiy Alman’la alay ederek:</p>
				<p class="normal">— Wünscht man Dochots, so hat man auch Klopots<sup class="calibre4"><a href="1_split_171.html#footnote-100-154" id="footnote-100-154-backlink" name="footnote-100-154-backlink">[154]</a></sup>, –dedi.– J’adore l’allemand<sup class="calibre4"><a href="1_split_172.html#footnote-100-155" id="footnote-100-155-backlink" name="footnote-100-155-backlink">[155]</a></sup>, –diyerek yine aynı gülümsemeyle Anna’ya döndü.</p>
				<p class="normal">Anna şaka yollu bir sertlikle Veslovskiy’e:</p>
				<p class="normal">— Cessez<sup class="calibre4"><a href="1_split_173.html#footnote-100-156" id="footnote-100-156-backlink" name="footnote-100-156-backlink">[156]</a></sup>, –dedi.</p>
				<p class="normal">— Sizi kırlarda bulacağımızı sanıyorduk Vasiliy Semyonıç, –diyerek hastalıklı bir adam olan doktora döndü Anna,– orada mıydınız?</p>
				<p class="normal">— Oradaydım, ama buharlaştım, –diye yanıtladı doktor karamsar şakacılığıyla.</p>
				<p class="normal">— Şu halde güzel bir yürüyüş yaptınız.</p>
				<p class="normal">— Şahane!</p>
				<p class="normal">— Peki, yaşlı kadının sağlığı nasıl? Umarım tifo değildir?</p>
				<p class="normal">— Tifo olmasına tifo değil, ama iyileşmiyor da.</p>
				<p class="normal">— Çok yazık! –dedi Anna ve böylece evde çalışanlara da nezaket borcunu ödeyip kendi çevresine döndü.</p>
				<p class="normal">Sviyajskiy şaka yaparak:</p>
				<p class="normal">— Yine de sizin anlatımınıza göre bir makine yapmak zor olurdu Anna Arkadyevna, –dedi.</p>
				<p class="normal">— Hayır, neden ama? –dedi Anna gülümseyerek. Gülümsemesi, makinenin yapısını anlatışında Sviyajskiy tarafından da fark edilen sevimli bir şey olduğunu bildiğini gösteriyordu. Anna’nın genç kızlara özgü bu yeni cilve yapma özelliği, Dolli’nin hoşuna gitmedi.</p>
				<p class="normal">— Ama aslında Anna Arkadyevna’nın mimarlık konusundaki bilgileri müthiş, –dedi Tuşkeviç.</p>
				<p class="normal">— Hem de nasıl, dün Anna Arkadyevna’nın “Süpürgelikleri planyaya vurun,” dediğini duydum, –dedi Veslovskiy.– Doğru mu söylüyorum?</p>
				<p class="normal">— O kadar çok şey görüp, o kadar çok şey duyduğuma göre bunda şaşılacak bir şey yok, –dedi Anna.– Oysa siz, herhalde bir evin neden yapıldığını bile bilmiyorsunuz, öyle değil mi?</p>
				<p class="normal">Darya Aleksandrovna, Anna’nın kendisiyle Veslovskiy arasındaki bu cilveleşme havasından memnun olmadığını, ama elinde olmadan bu oyuna kendini kaptırdığını görüyordu.</p>
				<p class="normal">Vronskiy bu durumda hiç de Levin gibi davranmıyordu. Görünüşe bakılırsa Veslovskiy’in gevezeliklerine hiç önem vermiyor, tam tersine bu şakaları teşvik ediyordu.</p>
				<p class="normal">— Söyleyin bakalım Veslovskiy, taşları birbirine nasıl tutturuyorlar?</p>
				<p class="normal">— Elbette ki çimentoyla.</p>
				<p class="normal">— Bravo! Peki çimento nasıl bir şey?</p>
				<p class="normal">— Bulamaç gibi bir şey... yo hayır macun gibi, –dedi Veslovskiy herkesi kahkahalara boğarak.</p>
				<p class="normal">Karamsar bir sessizliğe gömülmüş olan doktor, mimar ve kâhya dışında sofradakiler arasında geçen konuşma, kâh kayarak, kâh takılarak ve birinin damarına basarak hiç durmadan devam ediyordu. Bir kez Darya Aleksandrovna’nın damarına basıldı ve çok sinirlendi, hatta kıpkırmızı kesildi, gereksiz ve tatsız bir şey söyleyip söylemediğini sonradan anımsamaya çalıştı. Sviyajskiy, Levin’in makinelerin Rus ekonomisine sadece zarar vereceğine ilişkin garip yargılarından söz ediyordu.</p>
				<p class="normal">Vronskiy gülümseyerek:</p>
				<p class="normal">— Bu Bay Levin’i tanıma zevkine sahip olamadım, –dedi.– Ama beğenmediği bu makineleri herhalde hiç görmemiştir. Görmüş ve denemişse de bunlar, yabancı değil, Rus malı makinelerdir. Bu durumda nasıl bir görüşü olabilir ki?</p>
				<p class="normal">— Genel olarak alaturka görüşler, –dedi Veslovskiy Anna’ya gülümseyerek.</p>
				<p class="normal">Kıpkırmızı olan Darya Aleksandrovna:</p>
				<p class="normal">— Onun düşüncelerini savunamam, –dedi,– ama çok bilgili bir insan olduğunu söyleyebilirim, eğer burada olsaydı, size ne yanıt vereceğini bilirdi, ama ben bilemiyorum.</p>
  <p class="normal">Sviyajskiy iyilik dolu bir gülümsemeyle:</p>
				<p class="normal">— Ben onu çok severim, ikimiz iyi dostuz, –dedi.– Mais pardon, il est un petit peu toque<sup class="calibre4"><a href="1_split_174.html#footnote-100-157" id="footnote-100-157-backlink" name="footnote-100-157-backlink">[157]</a></sup>: Örneğin, yerel yönetimin de, sulh mahkemelerinin de gereksiz olduğunu ileri sürüp hiçbirine katılmak istemiyor.</p>
				<p class="normal">Buz gibi sürahiden ayaklı ince bir bardağa su dolduran Vronskiy:</p>
				<p class="normal">— Bu, biz Ruslara özgü bir umursamazlık, –dedi,– sahip olduğumuz hakların üzerimize yüklediği sorumlulukları hissetmeme ve dolayısıyla bu sorumlulukları reddetme umursamazlığı.</p>
				<p class="normal">Vronskiy’in bu üstünlük taslayan tavrına sinirlenen Darya Aleksandrovna:</p>
				<p class="normal">— Sorumluluklarını yerine getirmede onun kadar titizlenen birini daha tanımıyorum, –dedi.</p>
				<p class="normal">Bu konuşmayla besbelli ki damarına dokunulmuş olan Vronskiy:</p>
				<p class="normal">— Ben tam tersine, gördüğünüz gibi, Nikolay İvanıç sayesinde (Sviyajskiy’i işaret etti) beni sulh yargıcı olarak seçerek verdikleri onura çok müteşekkirim, –diye devam etti.– Toplantıya gitmeyi, bir köylünün at davasını görüşmeyi, elimden gelen bütün işler kadar önemli bir görev sayarım. Beni yerel yönetime seçecek olurlarsa, bundan da onur duyarım. Büyük toprak sahibi olarak yararlandığım olanakların karşılığını ancak böyle ödeyebilirim. Büyük toprak sahipleri devlet içinde sahip olmaları gereken önemi ne yazık ki anlamıyorlar.</p>
				<p class="normal">Onun kendi evinde, kendi sofrasında haklılığından emin bir rahatlık içinde olduğunu duymak Darya Aleksandrovna’nın tuhafına gitti. Tersini düşünen Levin’in de kendi evinde, kendi sofrasında düşüncelerinde aynı şekilde kararlı olduğunu anımsadı. Ama Darya Aleksandrovna Levin’i seviyordu, bu yüzden de ondan yanaydı.</p>
  <p class="normal">— O zaman bir sonraki toplantı için size güvenebilir miyiz kont? –dedi Sviyajskiy.– Ama ayın sekizinde orada olabilmek için daha erken gitmeniz gerekecek. Keşke bana gelme onurunu bağışlasanız.</p>
				<p class="normal">— Senin beau-frère’le düşüncem biraz uyuşuyor, –dedi Anna.– Yalnız ondan daha farklı, –diye ekledi gülümseyerek.– Korkarım, son zamanlarda bizde bu tür toplumsal görevlerin sayısı son derece fazla. Eskiden memurlar o kadar çoktu ki, her işe bir memur düşüyordu, şimdi de kamu görevlileri aynı şekilde. Aleksey altı aydır burada ve galiba beş veya altı farklı kamu kurumunun üyesi: vasilik, yargıçlık, yerel yönetim üyeliği, jüri üyeliği, bir atçılık derneğinin üyesi. Du train que cela va<sup class="calibre4"><a href="1_split_175.html#footnote-100-158" id="footnote-100-158-backlink" name="footnote-100-158-backlink">[158]</a></sup>bütün zamanı buna gidecek. Ve korkarım, bu kadar çok iş olunca sadece göstermelik kalacak. Sizin kaç yerde üyeliğiniz var Nikolay İvanıç? –diye Sviyajskiy’e sordu.– Herhalde yirmiden fazladır, değil mi?</p>
				<p class="normal">Anna şakacı bir tavırla konuşuyordu, ama bu tavrında bir öfke hissediliyordu. Anna’yı ve Vronskiy’i dikkatle gözlemleyen Darya Aleksandrovna bunu hemen anladı. Bu konuşma sırasında Vronskiy’in yüzünün hemen ciddi ve inatçı bir ifade aldığını da fark etti. Bunu ve Prenses Varvara’nın konuyu değiştirmek için hemen Petersburglu tanıdıklarından söz etmeye başladığını fark eden ve Vronskiy’in bahçede çalışmalarından boşuna söz etmediğini anımsayan Dolli, Anna’yla Vronskiy arasındaki özel bir anlaşmazlığın bu toplumsal faaliyetler konusuyla ilgili olduğunu anladı.</p>
				<p class="normal">Yemek, şarap, servis, hepsi çok güzeldi, ama hepsi de Darya Aleksandrovna’nın yadırgadığı ziyafetlerde ve balolarda gördükleriyle aynıydı, aynı kişiliksiz ve gergin karaktere sahipti; bu yüzden sıradan bir günde, küçük bir toplulukta bütün bunlar onun üzerinde hoş olmayan bir etki bırakmıştı.</p>
				<p class="normal">Yemekten sonra terasta oturdular. Sonra lawn tennis oynadılar. Oyuncular iki gruba ayrılıp, titizlikle düzleştirilmiş kroket alanında, yaldızlı küçük direklere gerilmiş ağın iki tarafında yerlerini aldılar. Darya Aleksandrovna oynamayı denedi, ama oyunu uzun süre anlayamadı, anladığında ise o kadar yorulmuştu ki, Prenses Varvara’yla birlikte oturup sadece oynayanları izledi. Oyun eşi Tuşkeviç de yorulmuştu; fakat diğerleri uzun süre tenis oynamayı sürdürdüler. Sviyajskiy ve Vronskiy çok güzel ve çok ciddi oynuyordu. Kendilerine atılan topu acele etmeden ve geç kalmadan dikkatle izliyor, zıplamasını bekliyor ve topa raketle isabetli ve doğru bir şekilde vurarak ağın karşı tarafına gönderiyorlardı. Veslovskiy diğerlerinden daha kötü oynuyordu. Son derece hırslıydı, ama neşesiyle oyuncuları canlandırıyordu. Kahkahası ve çığlıkları susmak bilmiyordu. Hanımların izniyle diğer erkekler gibi o da redingotunu çıkartmıştı ve kırmızı terli yüzüyle gömleğinin beyaz kolları içindeki iriyarı güzel bedeni ve sert hareketleri belleklere kazınıyordu.</p>
				<p class="normal">O gece Darya Aleksandrovna yatağa yatıp da gözlerini yumar yummaz kroket alanında oraya buraya koşup duran Vasenka Veslovskiy’i gördü.</p>
				<p class="normal">Oyun sırasında Darya Aleksandrovna eğlenmemişti. Vasenka Veslovskiy’le Anna arasında bu sırada da devam eden cilveleşme ve büyüklerin, yanlarında çocuklar olmadan çocuk oyunu oynadıkları sıradaki yapmacık hali hoşuna gitmemişti. Ancak diğerlerinin keyfini kaçırmamak ve bir şekilde zaman geçirmek için biraz dinlendikten sonra oyuna yeniden katıldı ve eğleniyormuş gibi yaptı. Bu günün tamamı, ona hep bir tiyatroda kendisinden daha iyi oyuncularla birlikte oynuyormuş ve kötü oyunuyla her şeyi bozuyormuş gibi geldi.</p>
				<p class="normal">Kalabilirse iki gün kalmak niyetiyle gelmişti. Fakat akşam, oyun sırasında ertesi gün gitmeye karar verdi. Yolda gelirken o kadar nefret ettiği üzücü analık kaygıları şimdi, çocuklar olmadan geçirdiği bir günden sonra artık bambaşka bir ışık içinde görünüyor ve onu kendisine çekiyordu.</p>
				<p class="normal">Akşam çayından ve gece sandal gezisinden sonra Darya Aleksandrovna tek başına odasına gidip elbisesini çıkarttığında ve seyrek saçlarını gece için topladığında büyük bir rahatlık hissetti.</p>
				<p class="normal">Anna’nın birazdan yanına geleceğini düşünmek bile hoşuna gitmedi. Düşünceleriyle baş başa kalmak istiyordu.</p>
				<p class="kapakmetin"> </p>
				<h2 class="h2baslik" id="calibre_toc_189">XXIII</h2>
				<p class="kapakmetin"> </p>
				<p class="normal">Anna geceliğini giyip yanına geldiğinde Dolli yatmak niyetindeydi artık.</p>
				<p class="normal">Gün boyunca Anna birkaç kez mahrem meselelerinden konuşmaya başlamış, ama her seferinde birkaç söz söyleyip durmuştu. “Daha sonra, baş başa kalınca hepsini konuşuruz. Sana söyleyecek ne kadar çok şeyim var,” –demişti.</p>
				<p class="normal">Şimdi baş başaydılar ve Anna, hangi konudan söz edeceğini bilmiyordu. Pencerenin önüne oturmuş, Dolli’ye bakıyor, bitmez tükenmez görünen mahrem konuşma konularını belleğinde seçip ayırıyor ve hiçbir şey bulamıyordu. O anda her şey artık söylenip bitmiş gibi geliyordu ona.</p>
				<p class="normal">Ağır ağır iç çektikten sonra suçlu suçlu Dolli’ye bakarak:</p>
				<p class="normal">— E, Kiti nasıl? –dedi.– Doğru söyle Dolli, Kiti bana kızmıyor ya?</p>
				<p class="normal">— Kızmak mı? Hayır, –dedi Darya Aleksandrovna gülümseyerek.</p>
				<p class="normal">— Nefret etmiyor, küçümsemiyor mu?</p>
				<p class="normal">— Oh hayır! Ama bilirsin, böyle şeyler affedilmez.</p>
				<p class="normal">Anna başını çevirip, açık pencereden dışarı bakarak:</p>
				<p class="normal">— Evet, evet, –dedi.– Ama benim bir suçum yoktu. Peki kim suçluydu? Bu nasıl bir suçtu? Başka türlü olabilir miydi? Sen ne düşünüyorsun? Senin için Stiva’nın karısı olmamak gibi bir şey olabilir miydi?</p>
				<p class="normal">— Doğrusu, bilmiyorum. Ama sen bana şunu bir söyle...</p>
				<p class="normal">— Evet, evet, ama Kiti konusunu bitirmedik daha. Mutlu mu? Kocasının mükemmel bir adam olduğunu söylüyorlar.</p>
				<p class="normal">— Mükemmel sözü az gelir. Ben daha iyi birini tanımıyorum.</p>
				<p class="normal">— Ah, ne kadar memnun oldum! Çok sevindim! Mükemmel demek az gelir, –diye yineledi Anna.</p>
				<p class="normal">Dolli gülümsedi.</p>
				<p class="normal">— Ama sen bana kendinden söz et. Seninle uzun uzun konuşmak istediğim şeyler var. Biz konuştuk şeyle... –Dolli, Vronskiy’i nasıl adlandıracağını bilmiyordu. Ona kont demek de, Aleksey Kirilloviç demek de Dolli’yi rahatsız ediyordu.</p>
				<p class="normal">— Aleksey’le konuştuğunuzu biliyorum, –dedi Anna.– Ama ben sana benimle ilgili, yaşantımla ilgili ne düşündüğünü açık açık sormak istiyordum.</p>
				<p class="normal">— Bir anda nasıl anlatmalı, doğrusu bilmiyorum.</p>
				<p class="normal">— Hayır, yine de söyle bana... Hayatımı görüyorsun. Ama yazın gelip gördüğünü, yalnız olmadığımızı da unutma... İlkbaharın ilk günlerinde geldik, burada baş başa yaşadık, sonra da yalnız yaşayacağız ve ben bundan daha iyisini istemiyorum. Ama düşünsene, ben onsuz tek başıma yaşıyorum, bu ise sonunda... Bütün bunlara bakınca bunun sık sık yineleneceğini, onun zamanının yarısını evin dışında geçireceğini görüyorum, –dedi Anna ayağa kalkıp Dolli’ye daha yakın bir yere oturarak.</p>
				<p class="normal">İtiraz etmeye niyetlenen Dolli’nin sözünü keserek:</p>
				<p class="normal">— Elbette, –dedi,– elbette onu zorla tutamam. Tutmayacağım da. Bugün yarışlar var, atları yarışacak ve o gidecek. Çok memnunum. Ama beni bir düşün, durumumu tasavvur et... Bu konuda ne denebilir ki! –Anna gülümsedi.– E, seninle ne konuştu bakalım?</p>
  <p class="normal">— Benim de konuşmak istediğim bir konuyu konuştu ve dolayısıyla onun avukatlığını yapmak bana kolay gelecek: Bir olanak olup olmadığı konusunda... –Darya Aleksandrovna duraksadı,– senin durumunu düzeltmek, iyileştirmek için... Benim bu konuya nasıl baktığımı biliyorsun... Ama yine de eğer olanak varsa evlenmek gerekir...</p>
				<p class="normal">— Yani boşanma mı? –dedi Anna.– Petersburg’da beni ziyarete gelen tek kadının Betsi Tverskaya olduğunu biliyor musun? Onu tanır mısın? Au fond c’est la femme la plus dépravée qui existe.<sup class="calibre4"><a href="1_split_176.html#footnote-100-159" id="footnote-100-159-backlink" name="footnote-100-159-backlink">[159]</a></sup>Kocasını en iğrenç şekilde aldatarak Tuşkeviç’le ilişki kurmuştu. Ve bu kadın bana durumum kurallara uygun olmadığı sürece beni tanımak istemediğini söyledi. Kıyasladığımı düşünme sakın... Seni tanırım canım. Ama elimde olmayarak anımsadım... E, Aleksey ne dedi sana? –diye yineledi Anna.</p>
				<p class="normal">— Senin için ve kendisi için acı çektiğini söyledi. Belki de bunun bencillik olduğunu söyleyeceksin, ama ne kadar haklı ve soylu bir bencillik! Birincisi, kızının durumunu yasallaştırmak ve senin kocan olmak, senin üzerinde hak sahibi olmak istiyor.</p>
				<p class="normal">— Benim durumumda hangi kadın, hangi köle, benden daha köle olabilir ki? –diye suratını asarak Dolli’nin sözünü kesti Anna.</p>
				<p class="normal">— Onun asıl istediği ise... Senin acı çekmemen.</p>
				<p class="normal">— Bu mümkün değil! E, sonra?</p>
				<p class="normal">— Ve son derece haklı olarak çocuklarınızın onun adını taşımasını istiyor.</p>
				<p class="normal">Anna, Dolli’ye bakarak ve gözlerini kısarak:</p>
				<p class="normal">— Hangi çocukların? –dedi.</p>
				<p class="normal">— Ani ve yeni doğacak çocuklar...</p>
				<p class="normal">— İçi rahat olabilir, benim başka çocuğum olmayacak.</p>
				<p class="normal">— Olmayacağını nasıl söyleyebilirsin?..</p>
				<p class="normal">— Olmayacak, çünkü ben istemiyorum.</p>
				<p class="normal">Ve Anna tüm heyecanına karşın Dolli’nin yüzündeki saf merak, hayret ve korku ifadesini fark edip gülümsedi.</p>
				<p class="normal">— Hastalığımdan sonra bana doktor söyledi...</p>
				<p class="normal">Dolli gözlerini iri iri açıp:</p>
				<p class="normal">— Olamaz! –dedi. Onun için bu durum, sonuçları açısından, ilk anda tam olarak anlayamadığı, sadece hissettiği, ama üzerinde uzun uzun düşünmeyi gerektirecek kadar büyük keşiflerden biriydi.</p>
				<p class="normal">Daha önce ona anlaşılmaz gelen birer, ikişer çocuklu aileleri birden anlaşılır hale getiren bu keşif, onda o kadar çok düşünce ve çelişkili duygular uyandırmıştı ki, hiçbir şey söyleyemiyor, sadece iri iri açılmış gözleriyle şaşkınlık içinde Anna’ya bakıyordu. Daha bugün yolda gelirken hayal ettiği şeydi bu, ama şimdi bunun olabileceğini öğrenince korkuya kapılmıştı. Bunun, son derece karmaşık bir sorunun son derece basit çözümü olduğunu hissediyordu.</p>
  <p class="normal">Kısa bir süre sustuktan sonra:</p>
				<p class="normal">— N’est ce pas immoral?<sup class="calibre4"><a href="1_split_177.html#footnote-100-160" id="footnote-100-160-backlink" name="footnote-100-160-backlink">[160]</a></sup> –dedi sadece.</p>
				<p class="normal">— Neden? Düşünsene, iki şeyden birini seçeceğim, ya hamile kalacağım, yani hasta olacağım ya da kocamın, kocam sayılır gene de, dostu, arkadaşı olacağım, –dedi Anna mahsus üstünkörü ve umursamaz bir tavırla.</p>
				<p class="normal">Darya Aleksandrovna kendisinin de daha önce ileri sürdüğü kanıtları Anna’dan dinleyerek ve bunlarda eski inandırıcılığı artık bulamayarak:</p>
				<p class="normal">— Evet, evet, –diyordu.</p>
				<p class="normal">Anna, sanki onun aklından geçenleri tahmin etmiş gibi:</p>
				<p class="normal">— Senin için, başkaları için hâlâ bir kuşku olabilir; ama benim için... Anlasana ben bir eş değilim; bana âşık olduğu sürece sevecek beni. Peki ben onun bana olan aşkını nasıl sürdüreceğim? Bununla mı?</p>
				<p class="normal">Beyaz ellerini karnının önünde birleştirip bir çember oluşturdu.</p>
				<p class="normal">Heyecanlı anlarında olduğu gibi düşünceler ve anılar Darya Aleksandrovna’nın zihnine olağanüstü bir hızla doluşmuştu. “Ben, –diye düşünüyordu Darya Aleksandrovna,– Stiva’yı kendime çekecek bir şey yapmadım; benden başkalarına gitti ve ilk kez beni aldattığı kadın da her zaman güzel ve eğlenceli olduğu halde onu elinde tutamadı. Stiva onu bıraktı, başkasını buldu. Anna bu şekilde acaba Kont Vronskiy’i kendine çekecek ve elinde tutabilecek mi? Eğer kontun aradığı buysa, tuvaletleri ve davranışları daha çekici, daha eğlenceli kadınlar bulacaktır. Ve kolları ne kadar beyaz, ne kadar mükemmel olursa olsun, dolgun vücudu, şu siyah saçların içinden görünen ateşli yüzü ne kadar güzel olursa olsun kont, tıpkı benim iğrenç, zavallı ve sevimli kocamın aradığı ve bulduğu gibi, daha iyisini arayacaktır.”</p>
				<p class="normal">Dolli bir şey söylemedi, sadece içini çekti. Anna bir itiraz ifadesi olan bu iç çekişi fark edip, konuşmasını sürdürdü. Hiçbir yanıt verilemeyecek kadar güçlü kanıtlar vardı yedeğinde.</p>
				<p class="normal">— Bunun kötü bir şey olduğunu mu söylüyorsun? Ama düşünmen gerek, –diye devam ediyordu Anna.– Benim durumumu unutuyorsun. Ben nasıl çocuk isteyebilirim? Çekeceğim acılardan söz etmiyorum, onlardan korkmuyorum. Bir düşün, benim çocuklarım ne olacak? Başkasının adını taşıyan mutsuz çocuklar. Sırf doğdukları için annelerinden, babalarından ve dünyaya gelişlerinden utanmak zorunda kalacaklar.</p>
				<p class="normal">— İşte zaten bunun için boşanmak gerekiyor.</p>
				<p class="normal">Fakat Anna onu dinlemiyordu. Doğruluğuna kendisini kimbilir kaç kez inandırdığı kanıtları sonuna dek saymak istiyordu.</p>
				<p class="normal">— Dünyaya mutsuz insanlar getirmemek için kullanmayacaksam, bana niye akıl verilmiş o zaman?</p>
				<p class="normal">Dolli’ye baktı, ama yanıtı beklemeden devam etti:</p>
				<p class="normal">— Bu mutsuz çocuklara karşı kendimi her zaman suçlu hissederdim, –dedi.– Dünyaya gelmedikleri için en azından mutsuz olmazlar, oysa mutsuz olurlarsa bunun tek suçlusu ben olurum.</p>
				<p class="normal">Bunlar Darya Aleksandrovna’nın kendi kendisine ileri sürdüğü gerekçelerin aynısıydı; ama şimdi dinliyor ve bunlara inanmıyordu. “İnsan, var olmayan çocuklara karşı nasıl suçlu olabilir?” –diye düşündü. Birden aklına şu düşünce geldi: Gözbebeği Grişa hiç doğmamış olsaydı, daha mı iyi olurdu? Bu düşünce ona o kadar vahşi, o kadar garip geldi ki, kafasında dönüp duran bu karmakarışık delice düşünceleri dağıtmak için başını salladı.</p>
				<p class="normal">Yüzünde bir iğrenme ifadesiyle sadece:</p>
				<p class="normal">— Hayır, bilmiyorum, bu iyi bir şey değil, –dedi.</p>
				<p class="normal">Anna kendi gerekçelerinin bolluğuna, Dolli’ninkilerin azlığına karşın sanki yine de bunun iyi olmadığını bilerek:</p>
				<p class="normal">— Evet, ama senin ne olduğunu ve benim ne olduğumu unutma... –diye ekledi.– Ayrıca en önemlisi, benim şimdi senin durumunda olmadığımı da unutma. Senin için sorun, başka çocuk sahibi olmayı isteyip istemediğin, oysa benim için sorun sadece çocuk sahibi olmayı isteyip istemediğim. Arada büyük bir fark var. Anlıyor musun, içinde bulunduğum durumda ben bunu isteyemem.</p>
				<p class="normal">Darya Aleksandrovna itiraz etmedi. Birden Anna’dan artık çok uzak olduğunu, aralarında hiçbir zaman aynı düşüncede olamayacakları ve konuşmamanın daha iyi olacağı sorunlar bulunduğunu hissetti.</p>
				<h2 class="h2baslik" id="calibre_toc_190">XXIV</h2>
				<p class="kapakmetin"> </p>
				<p class="normal">— O zaman mümkünse durumunu düzene sokman gerekiyor, –dedi Dolli.</p>
				<p class="normal">— Evet, mümkünse, –dedi Anna birden bambaşka, sakin ve üzgün bir sesle.</p>
				<p class="normal">— Boşanmak mümkün değil mi yoksa? Bana söylediklerine göre kocan razıymış.</p>
				<p class="normal">— Dolli! Bu konuda konuşmak istemiyorum.</p>
				<p class="normal">Anna’nın yüzündeki acı ifadesini fark eden Darya Aleksandrovna hemen:</p>
  <p class="normal">— Peki, konuşmayız, –dedi.– Yalnız son derece karamsar baktığını görüyorum.</p>
				<p class="normal">— Ben mi? Hiç değil. Çok neşeli ve mutluyum. Gördün ya, je fais des passions<sup class="calibre4"><a href="1_split_178.html#footnote-100-161" id="footnote-100-161-backlink" name="footnote-100-161-backlink">[161]</a></sup>. Veslovskiy...</p>
				<p class="normal">Darya Aleksandrovna konuyu değişitirme isteğiyle:</p>
				<p class="normal">— Evet, gerçeği söylemek gerekirse Veslovskiy’in tavrı hoşuma gitmiyor, –dedi.</p>
				<p class="normal">— Ah, hiç de değil! Aleksey’i eğlendiriyor bu, hepsi o; ama o küçük bir çocuk ve her şeyiyle benim elimde; anlarsın ya, onu istediğim yana çekiyorum. Aynen senin Grişa gibi... Dolli! –diye birden başka konuya geçti.– Karamsar baktığımı söylüyorsun. Anlayamazsın. Bu son derece korkunç bir şey. Aslında hiç bakmamaya çalışıyorum.</p>
				<p class="normal">— Ama bence bakman gerekiyor. Yapılabilecek her şeyi yapmak gerekiyor.</p>
				<p class="normal">— Yapılabilecek ne var? Hiçbir şey. Sen Aleksey’le evlenmem gerektiğini ve bunu düşünmediğimi söylüyorsun. Bunu düşünmediğimi! –diye yineledi ve yüzüne bir kırmızılık yayıldı. Ayağa kalktı, göğsünü ileri çıkardı, derin bir iç çekti ve arasıra durarak hafif yürüyüşüyle odada bir aşağı bir yukarı dolaşmaya başladı.– Düşünmüyorum ha? Hayır, düşünmediğim ve bunun için kendime sitem etmediğim bir gün ve saat yok... çünkü bununla ilgili düşünceler beni delirtebilir. Delirtebilir, –diye yineledi.– Bunu düşündüğüm zamanlar morfinsiz uyuyamıyorum. Ama neyse. Sakin sakin konuşalım. Bana boşan diyorlar. Birincisi, o, beni boşamaz. O şu anda Kontes Lidiya İvanovna’nın etkisi altında.</p>
				<p class="normal">Sandalyede dimdik oturan Darya Aleksandrovna dolaşmakta olan Anna’yı başını çevirerek acı çeken ve acıyan bir yüzle izliyordu.</p>
				<p class="normal">— Denemek gerekir, –dedi sessizce.</p>
				<p class="normal">Anna, herhalde binlerce kez aklına gelen ve ezberlediği bir düşünceyi belirterek:</p>
				<p class="normal">— Denedim diyelim. Bu ne demek olacak? Bu, ondan nefret eden, ama yine de ona karşı kendini suçlu hisseden benim için –ben de onu gönlü yüce biri olarak görüyorum,– ona mektup yazmak, kendimi küçük düşürmem demek olacak... Hadi diyelim, kendimi zorlayıp bunu yaptım. Ya hakaretlerle dolu bir yanıt ya da onun rızasını alacağım. Tamam, rızasını aldım diyelim... –Anna bu sırada odanın öbür ucundaydı ve orada durup pencerenin perdesine bir şey yaptı.– Rızasını alacağım, ya oğ... oğlum? Onu bana vermezler. Terk ettiğim babasının yanında benden nefret ederek büyüyecek. Anla beni, iki kişiyi, Seryoja’yı ve Aleksey’i galiba eşit, ama ikisini de kendimden daha fazla seviyorum.</p>
				<p class="normal">Anna odanın ortasına geldi ve Dolli’nin karşısında ellerini göğsüne bastırarak durdu. Beyaz geceliği içinde vücudu çok uzun ve geniş görünüyordu. Başını eğdi ve kaşlarını çatarak pırıl pırıl parlayan ıslak gözlerle sırtında yamalı geceliği, başında gece başlığıyla heyecandan tir tir titreyen ufak tefek, zayıf Dolli’ye baktı.</p>
				<p class="normal">— Sadece bu iki varlığı seviyorum ve biri öbürüne izin vermiyor. Onları bir araya getiremiyorum, oysa benim için tek gerekli olan bu. Eğer bu olmuyorsa, o zaman hiç fark etmez. Hiç, hiç fark etmez. Bir şekilde sonu gelecek bunun. Bu yüzden bu konuda konuşamıyorum, konuşmayı sevmiyorum. Dolayısıyla sen de beni kınama, beni hiçbir konuda yargılama. Sen o dürüstlüğünle benim çektiklerimi anlayamazsın.</p>
				<p class="normal">Anna yaklaştı, Dolli’nin yanına oturdu ve suçlu bir ifadeyle Dolli’nin yüzüne bakarak elini tuttu.</p>
				<p class="normal">— Ne düşünüyorsun? Benim hakkımda ne düşünüyorsun? Beni hor görme. Hor görülmeyi hak etmiyorum. Sadece mutsuzum. Mutsuz biri varsa o da benim, –dedi ve başını çevirip ağlamaya başladı.</p>
				<p class="normal">Dolli yalnız kalınca Tanrı’ya dua edip yatağına yattı. Anna’yla konuşurken ona bütün kalbiyle acımıştı; fakat şimdi kendisini Anna’yla ilgili düşünmeye zorlayamıyordu. Evle ve çocuklarla ilgili anılar, farklı ve onun için yepyeni bir güzellikle, yepyeni bir parıltı içinde zihninde canlanıyordu. Onun bu dünyası şimdi öyle değerli, öyle sevimli görünüyordu ki, ne olursa olsun bir gün daha bu dünyanın dışında yaşamak istemiyordu, ertesi gün kesinlikle gitmeye karar verdi.</p>
				<p class="normal">Bu arada çalışma odasına dönen Anna, bir kadeh alıp, içine büyük bölümü morfinden oluşan birkaç damla ilaç damlattı, bunu içtikten ve bir süre kımıldamadan oturduktan sonra sakin ve neşeli bir ruhla yatak odasına gitti.</p>
				<p class="normal">Yatak odasına girdiğinde Vronskiy ona dikkatle baktı. Dolli’nin odasında bu kadar uzun kaldığı için onunla yaptığını bildiği konuşmanın izlerini arıyordu. Ancak Anna’nın heyecanlı, ölçülü ve bir şeyler gizleyen ifadesinde, alışmış olsa da onu hâlâ tutsak eden güzellikten, bu güzelliğin bilincinden ve Vronskiy’i etkileme isteğinden başka hiçbir şey bulamadı. Anna’ya ne konuştuklarını sormak istiyordu, ama onun kendiliğinden bir şeyler anlatacağını umut etti. Ancak Anna sadece şunu söyledi:</p>
  <p class="normal">— Dolli’den hoşlandığına sevindim. Hoşlandın ondan, değil mi?</p>
				<p class="normal">— Zaten onu eskiden beri tanırım. Çok iyi biridir bence, mais excessivement tere-à-tere.<sup class="calibre4"><a href="1_split_179.html#footnote-100-162" id="footnote-100-162-backlink" name="footnote-100-162-backlink">[162]</a></sup>Yine de geldiğine çok sevindim.</p>
				<p class="normal">Anna’nın elini tuttu ve soru sorar gibi gözlerinin içine baktı.</p>
  <p class="normal">Anna bu bakışı başka bir anlama çekip gülümsedi.</p>
				<p class="kapakmetin">***</p>
				<p class="normal">Ertesi sabah ev sahiplerinin yalvarmalarına karşın Darya Aleksandrovna gitmeye hazırlandı. Sırtında hiç de yeni olmayan kaftanı, başında posta tatarlarınınkine benzer şapkasıyla Levin’in arabacısı, asık ve kararlı bir suratla birbirinden farklı atların koşulduğu, çamurlukları yamalı arabayı üstü kapalı, kumla kaplı girişe getirdi.</p>
				<p class="normal">Prenses Varvara’yla ve erkeklerle vedalaşmak Darya Aleksandrovna’nın hoşuna gitmedi. Bir gün kaldıktan sonra o da, ev sahipleri de birbirlerine benzemediklerini ve görüşmemelerinin daha iyi olacağını açıkça hissediyorlardı. Bir tek Anna üzülmüştü. Şimdi, Dolli’nin gidişiyle birlikte bu görüşme sırasında içinde yükselen duyguları artık hiç kimsenin deşmeyeceğini biliyordu. Bu duyguların depreşmesi ona acı veriyordu, ama yine de bunun, ruhunun en iyi yanı olduğunu ve ruhunun bu yanının, sürdürdüğü bu yaşamın içinde hızla kabuk bağladığını biliyordu.</p>
				<p class="normal">Kırlara çıkınca Darya Aleksandrovna hoş bir ferahlık hissetti ve tam yanındaki adamlara Vronskiy’in evinde kalmaktan hoşlanıp hoşlanmadıklarını sormaya niyetleniyordu ki, birden arabacı Filipp:</p>
				<p class="normal">— Zenginliğine zenginler, ama atlara topu topu üç ölçek yulaf verdiler. Daha horozlar ötmeden yulaftan eser kalmamıştı. Üç ölçek nedir ki? Çerez misali. Şimdi hancılar yulafı kırk beş kapikten veriyorlar. Bizde gelen yabancıların atlarına yiyebildiği kadar yulaf verilir.</p>
				<p class="normal">— Beyin elisıkı, –diye onayladı kâtip.</p>
				<p class="normal">— E, atlarını beğendin mi? –diye sordu Dolli.</p>
				<p class="normal">— Atlar, tek kelimeyle çok iyi. Yiyecek de iyi. Ama bana sıkıcı geldi, Darya Aleksandrovna, bilmiyorum, size de öyle geldi mi? –dedi iyilik dolu güzel yüzünü Darya Aleksandrovna’ya çevirip.</p>
				<p class="normal">— Evet, bana da öyle geldi. Ne dersin, akşama varır mıyız?</p>
				<p class="normal">— Varmamız gerekir.</p>
				<p class="normal">Eve dönen, herkesi sağ salim ve çok hoş bulan Darya Aleksandrovna büyük bir heyecanla yolculuğunu, kendisini nasıl iyi karşıladıklarını, Vronskiylerin hayatının ne kadar lüks, zevklerinin ne kadar ince olduğunu, eğlencelerini anlatıyor ve hiç kimseye onların aleyhinde söz söyleme izni vermiyordu.</p>
				<p class="normal">Oradayken hissettiği belli belirsiz hoşnutsuzluk ve rahatsızlığı unutarak son derece büyük bir içtenlikle:</p>
				<p class="normal">— Ne kadar sevimli ve duygulu insanlar olduklarını anlamak için Anna’yı ve Vronskiy’i tanımak gerekir, ben Vronskiy’i şimdi daha yakından tanımış oldum, –diyordu.</p>
				<p class="kapakmetin"> </p>
				<h2 class="h2baslik" id="calibre_toc_191">XXV</h2>
				<p class="kapakmetin"> </p>
				<p class="normal">Vronskiy ve Anna bütün bir yazı ve sonbaharın bir bölümünü hep aynı koşullarda, yine boşanma için hiçbir şey yapmadan köyde geçirdiler. Hiçbir yere gitmemek üzere aralarında karar vermişlerdi; ama özellikle konukların olmadığı sonbaharda uzun süre yalnız kalmaları halinde bu hayata katlanamayacaklarını ve hayatlarını değiştirmeleri gerekeceğini her ikisi de hissediyordu.</p>
				<p class="normal">Hayat, daha iyisi istenemezmiş gibi görünüyordu: Gelirleri, sağlıkları tamdı, çocukları, ikisinin de uğraştığı işleri vardı. Konukları olmadığı zamanlar Anna yine aynı şekilde kendisiyle ilgileniyor ve roman olsun, moda olan ciddi kitaplar olsun bol bol kitap okuyordu. Abonesi olduğu yabancı gazetelerde ve dergilerde övgüyle söz edilen bütün kitapları ısmarlıyor ve okunan bir şeye ancak yalnızken gösterilebilecek bir dikkatle bu kitapları okuyordu. Bundan başka Vronskiy’in ilgilendiği bütün konuları kitaplardan ve bu konularda uzman dergilerden izliyordu. Öyle ki Vronskiy, tarım, mimarlık, hatta arada sırada at yetiştiriciliği ve sporla ilgili sorularını doğrudan Anna’ya soruyordu. Anna’nın bilgisine, belleğinin gücüne şaşırıyor ve ilk başlarda kuşkuya kapılarak söylediklerini kanıtlamasını istiyordu; Anna da onun sorduğu soruyla ilgili yeri kitaplarda bulup gösteriyordu.</p>
				<p class="normal">Hastane inşaatı da Anna’yı ilgilendiren bir konuydu. Sadece yardım etmekle kalmıyor, aynı zamanda pek çok şeyi kendisi düzenliyor, kendisi düşünüp buluyordu. Ama en önemli uğraş konusu yine de kendisiydi; Vronskiy için ne kadar değer taşıdığını, onun terk ettiği şeylerin yerini alıp alamayacağını düşünüyordu. Vronskiy Anna’nın yaşamının biricik amacı olan bu yalnızca beğenilmek değil, aynı zamanda ona hizmet etme isteğini takdir ediyordu, bununla birlikte Anna’nın onu sarmaya çalıştığı sevgi ağlarından da rahatsız oluyordu. Zaman geçtikçe kendini bu ağlarla sarılmış olarak daha sık gördükçe bunlardan kurtulmak değilse de özgürlüğüne engel olup olmayacaklarını daha fazla sınamak isteği duyuyordu. Giderek artan bu özgür olma isteği ve kurul toplantısı ya da bir yarış için kente gitmek zorunda olduğu her defa bir olay çıkmasa Vronskiy hayatından son derece memnun olabilirdi. Seçtiği rol, yani Rus aristokrasisinin çekirdeğini oluşturması gereken zengin toprak sahibi rolü, zevkine son derece uygun düşmenin ötesinde bu şekilde geçirdiği altı aydan sonra ona giderek artan bir hoşnutluk veriyordu. Onu gitgide daha fazla ilgilendiren ve içine sürükleyen işi de kusursuz bir şekilde yürüyordu. Hastanenin, makinelerin, İsviçre’den ısmarlanan ineklerin ve başka pek çok şeyin ona çok büyük paralara mal olmasına karşın, parasını çarçur etmeyip artırdığına inanıyordu. Eline geçecek gelir, kereste, buğday, yün satışı, toprağın kiraya verilmesi söz konusu olduğunda Vronskiy kaya gibi sağlamdı ve fiyatı yüksek tutmayı beceriyordu. Bu malikânesinde ve diğer malikânelerindeki çiftliklerin işlerinde en basit ve hiç riski olmayan yöntemleri kullanıyor, çiftlikteki ufak tefek işler konusunda son derece tutumlu ve hesaplı davranıyordu. Onu herhangi bir şey almaya iten ve ilk başta çok fazla para gerektiren, ama biraz düşündükten sonra aynı alışverişin daha ucuza yapılabileceği ve anında kazanç sağlanabilecek her türlü hesabı önüne süren Alman kâhyanın tüm kurnazlığına ve becerikliliğine karşın Vronskiy ona kanmıyordu. Kâhyayı dinliyor, ona sorular soruyor ve ancak ısmarlanan ya da kurulan şey çok yeni, Rusya’da henüz bilinmeyen, şaşkınlık uyandırabilecek bir şey olduğunda onun dediğini kabul ediyordu. Ayrıca büyük harcamalara ancak fazla para olduğunda izin veriyordu ve bu harcamayı yaparken en ufak ayrıntılarına kadar inip, parasının karşılığında en iyi olanı almak için ısrar ediyordu. Öyle ki, işlerini yönetme biçiminden parasını çarçur etmeyip arttırdığı anlaşılıyordu.</p>
				<p class="normal">Vronskiy, Sviyajskiy, Koznışev ve Oblonskiy’in malikânelerinin, Levin’in de küçük bir parça toprağının bulunduğu Kaşino ilinde ekim ayında soylular meclisi seçimleri vardı.</p>
				<p class="normal">Pek çok nedenle ve seçime katılan kişilere bakılınca bu seçimler toplumun dikkatini üzerine çekiyordu. Birçok kişi seçimlerden söz ediyor ve seçimlere hazırlanıyordu. Moskova’da, Petersburg’da ve yurtdışında oturan, seçimlere hiç katılmamış olanlar bu seçimlerde bir araya gelmişti.</p>
				<p class="normal">Vronskiy seçimlere gitmek için uzun bir zaman önce Sviyajskiy’e söz vermişti.</p>
				<p class="normal">Vozdvijenskoye’yi sık sık ziyaret eden Sviyajskiy seçimlerden önce Vronskiy’i almaya gelmişti.</p>
				<p class="normal">Bundan bir gün önce Vronskiy’le Anna arasında bu olası yolculuk yüzünden neredeyse bir tartışma çıkmıştı. Köyde en sıkıcı, en ağır sonbahar günleriydi ve bir mücadeleye hazırlanan Vronskiy bu yüzden Anna’yla daha önce hiç konuşmadığı sert ve soğuk bir ifadeyle ona yolculuğa çıkacağını açıklamıştı. Ancak Anna, Vronskiy’i şaşırtarak bu haberi çok sakin bir şekilde karşılamış ve sadece ne zaman geri döneceğini sormuştu. Vronskiy bu sakinliğe bir anlam veremeyerek Anna’ya dikkatle bakmıştı. Anna onun bu bakışına karşılık gülümsemişti. Onun bu şekilde kendi kabuğuna çekilme yeteneğini biliyordu. Bunun ancak Vronskiy’e planlarından söz etmeksizin kendisiyle ilgili bir şey yapmaya karar verdiği zamanlarda olduğunu da biliyordu. Bundan korkuyordu; fakat olay çıkmasından öylesine kaçınmak istiyordu ki, Anna’nın sağduyusuna inanmış gibi göründü ve kısmen de içtenlikle buna inandı.</p>
				<p class="normal">— Umarım, canın sıkılmaz.</p>
				<p class="normal">— Umarım, –dedi Anna.– Dün Gautier’den bir sandık dolusu kitap geldi. Yo, sıkılmam.</p>
				<p class="normal">“Bu tavrı takınmak istiyor, böylesi daha iyi, –diye düşündü Vronskiy,– yoksa yine aynı şey olacak.”</p>
				<p class="normal">Böylece Vronskiy, Anna’yı ayrıntılı bir açıklamaya zorlamadan seçimlere gitti. Bu, ilişkilerinin başından beri Anna’yla tam olarak anlaşmaya varmadan ilk ayrılışı oluyordu. Bir yandan bu durum onu huzursuz ediyor, bir yandan da bunun daha iyi olduğunu düşünüyordu. “İlk başta şimdiki gibi, anlaşılmamış, gizli kalmış bir şey olacak, ama sonra alışacaktır. Her durumda ona her şeyimi verebilirim, ama bir erkek olarak bağımsızlığımı vermem,” –diye düşünüyordu.</p>
				<p class="kapakmetin"> </p>
				<h2 class="h2baslik" id="calibre_toc_192">XXVI</h2>
				<p class="kapakmetin"> </p>
				<p class="normal">Eylülde Kiti’nin doğumu için Levin Moskova’ya taşındı. Kaşino ilinde malikânesi olan ve gelecek seçimlere büyük ilgi gösteren Sergey İvanoviç seçimlere gitmeye hazırlandığı sırada Levin Moskova’da işsiz güçsüz koca bir ay geçirmişti. Sergey İvanoviç, Seleznevskoye ilçesinde küçük bir toprak parçası bulunan kardeşini de kendisiyle birlikte gitmek için çağırdı. Ayrıca Levin’in Kaşino’da, yurtdışında oturan ablası için halledilmesi son derece gerekli olan bir vesayet ve alacak işi vardı.</p>
				<p class="normal">Levin hâlâ kararsızdı, ama onun Moskova’da sıkıldığını gören ve gitmesini öğütleyen Kiti, kocası için kendisinden habersiz seksen rubleye mal olan, soyluların giydiği cinsten bir ceket ısmarlamıştı. Cekete ödenen bu seksen ruble Levin’i gitmeye teşvik eden başlıca neden oldu. Levin Kaşino’ya gitti.</p>
				<p class="normal">Levin’in Kaşino’da her gün toplantıya giderek ve ablasının pek de yolunda gitmeyen işinin peşinde koşturarak geçirdiği altıncı gündü. Bütün başkanlar seçimlerle meşguldü ve vesayetle ilgili çok basit bir iş halledilemiyordu. Öbür iş, yani alacağın tahsili ise aynı engellerle karşılaşıyordu. Blokajın kaldırılmasıyla ilgili uzun koşuşturmalardan sonra para teslim edilmeye hazırdı; ancak çok lütufkâr bir insan olan noter, çeki veremiyordu, çünkü başkanın imzası gerekiyordu, yerine vekil bırakmamış olan başkan ise sürekli toplantıdaydı. Bütün bu koşuşturmalar, oradan oraya gidip gelmeler, başvuru sahibinin durumunun son derece tatsız olduğunu anlayan, ancak ona yardımcı olamayan çok iyi yürekli insanlarla konuşmalar, hiçbir sonuç vermeyen bütün bu gerginlikler Levin’de insanın düş görürken fiziksel güç kullanmak istediğinde hissettiği o can sıkıcı çaresizliğe benzer sıkıntılı bir duygu doğurmuştu. Çok iyi yürekli bir insan olan danışmanıyla konuşurken bunu sık sık hissediyordu. Bu danışman, Levin’i sıkıntıdan kurtarmak için görünüşe göre elinden gelen her şeyi yapıyor ve tüm zekâsını kullanıyordu. Kaç kez “Bir de şunu deneyin, şuraya ve şuraya gidin,” diyen danışman, her şeyin önünü kesen o uğursuz engeli aşmak için eksiksiz bir plan yapıyor, ama hemen “Yine de oyalarlar; ama siz bir deneyin,” diye de ekliyordu. Ve Levin deniyor, gidip gelip duruyordu. Herkes iyi ve nazikti, ama aşılan engelin sonunda tekrar büyüdüğü ve yolu tekrar tıkadığı ortaya çıkıyordu. Levin’i en çok kızdıran da kiminle mücadele ettiğini, işinin sonuçlanmamasından kimin çıkarı olacağını bir türlü anlayamamasıydı. Anlaşılan bunu hiç kimse bilmiyordu; danışman da bilmiyordu. Levin, bir istasyonda gişeye yaklaşmak için sıraya girmekten başka bir yol olmadığını anladığı gibi bunu da anlayabilseydi, kızmaz ve canı sıkılmazdı; fakat işle ilgili karşılaştığı engellerin neden ortaya çıktığını ona hiç kimse açıklayamıyordu.</p>
				<p class="normal">Ancak Levin evlendiğinden beri çok değişmişti; sabırlı biri olmuştu ve bütün bunların neden böyle olduğunu anlamadığında kendi kendisine her şeyi bilmeden bir yargıda bulunamayacağını, herhalde böyle gerektiğini söylüyor ve kızmamaya gayret ediyordu.</p>
				<p class="normal">Şimdi seçimlere katılırken de aynı şekilde bir yargıda bulunmamaya, tartışmamaya, saygı duyduğu dürüst ve iyi insanların bu kadar büyük bir ciddiyetle ve ilgiyle uğraştıkları bir işi elinden geldiğince anlamaya çalışıyordu. Evlendiğinden beri Levin’in önüne, eskiden dar bir çerçeveden baktığı için önemsiz görünen o kadar yeni, ciddi konular çıkmıştı ki, seçim meselesinde de ciddi bir anlam olduğunu düşünüyor ve arıyordu.</p>
				<p class="normal">Sergey İvanoviç seçimlerde olması beklenen değişikliğin anlamını ve önemini ona açıklamıştı. Vesayet gibi (şu anda Levin’i üzen işin ta kendisi), soylulara ait çok büyük paralar gibi, kız ve erkek liseleri ve askeri lise gibi, yeni duruma uygun milli eğitim ve nihayet yerel yönetim gibi çok önemli toplumsal işleri yasaya göre elinde bulunduran soylular il başkanı Snetkov, eski tip soylu yapısında, çok büyük bir serveti yiyip bitirmiş, iyi niyetli, kendi çapında namuslu, ama yeni zamanın gereksinimlerini hiç anlamayan bir adamdı. Her konuda hep soyluların tarafını destekler, milli eğitimin yayılmasına açıkça karşı çıkar ve çok büyük bir önem taşıması gereken yerel yönetime sınıfsal bir karakter verirdi. Onun yerine çağdaş, becerikli, yepyeni birini geçirmek ve işi, soylulara soylu oldukları için değil, yerel yönetimin bir elementi olarak verilmiş olan tüm haklardan sadece alınabilecek olan özerklik çıkarlarını alacak şekle sokmak gerekiyordu. Her zaman her konuda başkalarından önde giden zengin Kaşino ilinde şimdi öyle bir güç toplanmıştı ki, burada yürütülen iş, diğer iller için, bütün Rusya için örnek olabilecekti. Bu nedenle çok önem taşıyan bir işti. Snetkov’un yerine ya Sviyajskiy’in, ya da daha iyisi, olağanüstü zeki bir insan, eski bir profesör ve Sergey İvanoviç’in yakın arkadaşı olan Nevedovskiy’in getirilmesi düşünülüyordu.</p>
				<p class="normal">Toplantıyı, soylulara, görevlendirecekleri kişileri taraf tutmadan, ülke yararına yaptıkları hizmetlere göre seçmelerini dileyen ve Kaşino soylularının daha önceki seçimlerde olduğu gibi görevini kutsal bilerek yerine getireceğini ve hükümdarın büyük güvenini haklı çıkaracağını umduğunu belirten bir konuşma yapan vali açtı.</p>
				<p class="normal">Vali konuşmasını bitirip salondan çıktı ve soylular da gürültülü, canlı, hatta biraz da heyecanla valinin peşinden gidip, kürkünü giydiği ve soylular il başkanıyla dostça konuştuğu sırada çevresini sardılar. Her şeyi anlamak isteyen, hiçbir şeyi kaçırmamaya çalışan Levin de orada kalabalığın içindeydi ve valinin “Lütfen Marya İvanovna’ya iletin, karım onun kimsesizler yurduna gitmesine çok üzülüyor,” dediğini duyuyordu. Bunun ardından soylular neşe içinde kürklerini alıp, hep birden kilisenin yolunu tuttular.</p>
				<p class="normal">Levin, kilisede diğerleriyle birlikte elini havaya kaldırarak ve başpiskoposun sözlerini yineleyerek valinin umut ettiği şeyleri yerine getirmeye ant içti. Kilisedeki ayin Levin’i her zaman etkilerdi ve “haçı öpüyorum” sözlerini söylediğinde ve aynı sözleri yineleyen bu genç ve yaşlı insan kalabalığına bir göz attığında aşırı derecede duygulandı.</p>
				<p class="normal">İkinci ve üçüncü gün Sergey İvanoviç’in söylediğine göre soyluların paralarıyla, kız lisesiyle ilgili hiçbir önemi olmayan işler görüşülüyordu ve kendi işleri için koşuşturan Levin bu toplantıları izlemedi. Dördüncü gün il masasında il hesaplarının denetimi yapılıyordu. Yeni partiyle eski parti arasındaki ilk çatışma da burada çıktı. Hesapları denetlemekle görevlendirilen komisyon, meclis üyelerine hesapların tamam olduğu raporunu verdi. Soylular il başkanı gösterilen güven nedeniyle ayağa kalkıp gözleri yaşararak teşekkür etti. Soylular onu şiddetle alkışlıyor, elini sıkıyorlardı. Fakat bu sırada Sergey İvanoviç’in partisinden bir soylu, komisyonun, denetlemeyi soylular il başkanını aşağılamak saydığı için hesapları denetlemediğini duyduğunu söyledi. Komisyon üyelerinden biri ihtiyatsızlık ederek bunu doğruladı. O zaman çok genç görünen, ancak son derece kinayeli konuşan ufak tefek bir adam konuşmaya başlayarak soylular il başkanının paraların hesabını vermekten memnuniyet duyacağını ve komisyon üyelerinin gereksiz nezaketinin onu bu manevi zevkten yoksun bıraktığını söyledi. O zaman komisyon üyeleri raporlarını geri aldılar ve Sergey İvanoviç, hesapların komisyon üyeleri tarafından denetlendiğinin ya da denetlenmediğinin açıkça belirtilmesi gerektiğini mantık açısından kanıtlamaya girişerek bu ikilemi ayrıntılı bir şekilde ortaya koydu. Karşı partiden bir laf ebesi Sergey İvanoviç’e itiraz etti. Sonra Sviyajskiy, ondan sonra da tekrar kinayeli laflar eden adam konuştu. Tartışmalar uzun sürdü ve hiçbir sonuca ulaşmadı. Bu konunun bu kadar uzun süre tartışılmasına, özellikle Sergey İvanoviç’e paraların çalındığına inanıp inanmadığını sorduğunda onun:</p>
				<p class="normal">— Yo hayır! Başkan namuslu bir adamdır. Ama soyluların işlerini bu şekilde çok eski, atadan kalma bir yöntemle yönetmelerine artık bir son vermek gerekiyordu, –dediği zaman Levin hayretler içinde kalmıştı.</p>
				<p class="normal">Beşinci gün ilçe başkanı seçimleri vardı. Bu beşinci gün bazı ilçelerde epey fırtınalı geçti. Seleznev ilçesinde Sviyajskiy oybirliğiyle seçildi ve o gün evinde bir öğle yemeği verdi.</p>
				<p class="kapakmetin"> </p>
				<h2 class="h2baslik" id="calibre_toc_193">XXVII</h2>
				<p class="kapakmetin"> </p>
				<p class="normal">Altıncı gün il seçimleri yapılacaktı. Büyük ve küçük salonlar farklı resmi ceketler giymiş soylularla doluydu. Çoğu sırf bugün için gelmişti. Kimi Kırım’dan, kimi Petersburg’dan, kimi yurtdışından gelmiş, çoktandır birbirini görmemiş tanışlar salonlarda buluşuyorlardı. Hükümdarın portresinin altındaki il masasının önünde tartışmalar sürüyordu.</p>
				<p class="normal">Soylular hem büyük, hem de küçük salonda ayrı kamplar halinde gruplaşmışlardı ve bakışlarındaki düşmanlık ve kuşkuculuktan, yanlarına yabancı kişiler yaklaşınca konuşmayı kesmelerinden, bazılarının fısıldaşarak koridorun dibine kadar gitmelerinden her bir tarafın diğerinden gizleyecek sırları olduğu anlaşılıyordu. Dış görünüşe bakılırsa soylular kesin bir şekilde ikiye ayrılıyordu: eskiler ve yeniler. Eskiler çoğunlukla ya önü ilikli eski resmi soylu ceketleri ve şapka giymiş, kısa kılıç kuşanmışlar ya da askeri görevlerinden kalma kendi özel denizci, süvari, piyade ceketlerini giymişlerdi. Eski soyluların ceketleri eski modaya göre dikilmişti, omuzlarında püsküllü apoletler vardı; sanki bunları giyenler büyümüş de ceketler küçülmüş gibi bu ceketlerin bel kısımları dar ve boyları kısaydı. Gençler ise belleri düşük, omuzları geniş, önü açık soylu ceketleri, beyaz yelekler ya da Adalet Bakanlığı’nın işareti olan defne yaprağı işlenmiş siyah yakalı ceketler giymişlerdi. Orada burada kalabalığı süsleyen saray ceketleri de gençlerin üstündeydi.</p>
				<p class="normal">Ancak gençlerin ve yaşlıların dağılımı eski ve yeni partilere göre değildi. Levin’in gözlemlerine göre gençlerden bazıları eski partidendi ve tersine en yaşlı soylulardan bazıları Sviyajskiy’le fısıldaşıyorlardı, belli ki yeni partinin ateşli yandaşlarıydılar.</p>
				<p class="normal">Levin sigara içilen ve bir şeyler atıştırılan küçük salonda kendi grubunun yanında, konuşulanlara kulak vererek ve konuşulanları anlamak için zekâsını bütün gücüyle kullanarak dikiliyordu. Sergey İvanoviç, diğerlerinin çevresinde toplandıkları bir merkezdi. Sergey İvanoviç şu anda Sviyajskiy’i ve kendi partilerinden olan başka bir ilçenin soylular başkanı Hlyustov’u dinliyordu. Hlyustov, kendi ilçesinden üyelerle birlikte Snetkov’a gidip tekrar oylamaya katılmasını rica etmeye yanaşmıyordu. Sviyajskiy ise onu bu işe ikna etmeye çalışıyor, Sergey İvanoviç de bu planı onaylıyordu. Levin, muhalif partinin aleyhte oy vermek istediği birine gidip yeniden oylamaya katılmasını neden istediğini anlayamıyordu.</p>
				<p class="normal">Biraz önce bir şeyler yiyip içmiş Stepan Arkadyiç, sırtında mabeyinci ceketi, çevresi şeritli, parfümlü patiska mendiliyle ağzını silerek yanlarına geldi.</p>
				<p class="normal">Favorilerini düzelterek:</p>
				<p class="normal">— Mevziyi ele geçiriyoruz Sergey İvanıç! –dedi.</p>
				<p class="normal">Ve konuşmayı dinledikten sonra Sviyajskiy’in düşüncesini onayladı.</p>
				<p class="normal">— Tek bir ilçe yeterli, Sviyajskiy ise belli ki muhalefette, –dedi. Levin’den başka herkes ne demek istediğini anlamıştı.</p>
  <p class="normal">— E, Kostya, sen de galiba işin tadına vardın, ne dersin? –diye ekledi Levin’e dönerek ve koluna girdi. Levin işin tadına varmaktan mutlu olabilirdi, ancak konuyu anlayamamıştı ve konuşanların yanından birkaç adım geri çekilerek Stepan Arkadyiç’e, il başkanından neden böyle bir ricada bulunulduğunu anlamadığını söyledi.</p>
				<p class="normal">— O sancta simplicitas!<sup class="calibre4"><a href="1_split_180.html#footnote-100-163" id="footnote-100-163-backlink" name="footnote-100-163-backlink">[163]</a></sup> –dedi Stepan Arkadyiç ve konuyu Levin’e kısa ve açık bir şekilde anlattı.</p>
				<p class="normal">Eğer geçen seçimlerde olduğu gibi bütün ilçeler il başkanı Snetkov’u aday gösterirlerse oybirliğiyle seçilirdi. Buna gerek yoktu. Şimdi ise onu aday göstermeyi kabul eden sekiz ilçe vardı; iki ilçe aday göstermeyi reddedecek olursa Snetkov oylamaya katılmaktan vazgeçebilirdi. O zaman da eski parti kendi içinden başka birini seçebilir, böylece bütün hesaplar bozulurdu. Ama eğer sadece bir tek Sviyajskiy’in ilçesi Snetkov’un aday olmasını istemeyecek olursa, Snetkov oylamaya katılacaktı. Hatta karşı partiyi şaşırtacak şekilde ona oy verecekler ve bu taraftan bir aday gösterildiğinde karşı partiden bazıları da ona oy verebilecekti.</p>
				<p class="normal">Tam olmasa da Levin anlamıştı ve hep birden konuşmaya, gürültü etmeye başlayıp, büyük salona doğru harekete geçtiklerinde hâlâ sormak istediği birkaç soru vardı.</p>
				<p class="normal">— Ne var? Ne olmuş? Kim? – Vekâletname mi? Kime? Neye? – Tekzip mi ediyorlar? – Vekâletname değil. – Flerov’a izin vermiyorlar. – Ne var, sabıkası varsa ne olmuş? O zaman hiç kimseye izin verilmesin. Bu alçaklıktır. – Yasa! – Levin farklı farklı yönlerden bu sözleri duyuyordu, bir yere yetişecekmiş, bir şeyi kaçırmaktan korkuyormuş gibi acele eden herkesle birlikte büyük salona yöneldi, soyluların arasında sıkışmış bir halde il başkanı, Sviyajskiy ve diğer at yetiştiricilerinin hararetli hararetli tartıştıkları il masasına yaklaştı.</p>
				<p class="ara-bas"/>
				<h2 class="h2baslik" id="calibre_toc_194">XXVIII</h2>
				<p class="kapakmetin"> </p>
				<p class="normal">Levin oldukça uzakta duruyordu. Yanında hırıltıyla, ağır ağır soluyan bir soylu ve ayakkabısının kalın tabanlarını gıcırdatan bir başkası açık seçik duymasına engel oluyorlardı. Uzaktan ancak başkanın yumuşak sesini, sonra kinayeli konuşan soylunun ciyaklayan sesini ve sonra Sviyajskiy’in sesini duyuyordu. Anlayabildiği kadarıyla yasa maddesinin önemini ve tahkikat altında bulunan sözlerinin anlamını tartışıyorlardı.</p>
				<p class="normal">Masaya doğru yaklaşan Sergey İvanoviç’e yol vermek için kalabalık ikiye ayrıldı. Kinayeli konuşan soylunun konuşmasının bitmesini bekleyen Sergey İvanoviç, yasanın maddesini gözden geçirmenin yapılacak en doğru şey olacağını söyledi ve sek-reterden maddeyi bulmasını rica etti. Maddede bir anlaşmazlık olması halinde oylamaya gitmek gerektiği söyleniyordu.</p>
				<p class="normal">Sergey İvanoviç bu maddeyi okudu ve anlamını açıklamaya başladı, ancak tam o anda uzun boylu, şişman, sırtı hafifçe kambur, bıyıkları boyalı, yakası ensesine dayanmış kısa ceketli bir toprak sahibi sözünü kesti. Bu toprak sahibi masaya yaklaştı ve yüzüğüyle masaya vurup avaz avaz bağırmaya başladı:</p>
				<p class="normal">— Oylayalım! Konuşacak bir şey yok! Oylamaya koyun!</p>
				<p class="normal">O anda birkaç kişi birden konuşmaya başlayınca uzun boylu, yüzüklü soylu daha da çok sinirlenerek daha yüksek perdeden bağırmaya koyuldu. Ancak ne söylediğini anlamak olanaksızdı.</p>
				<p class="normal">Sergey İvanoviç’in önerdiği şeyi söylüyordu; fakat belli ki, Sergey İvanoviç’ten de, partisinden de nefret ediyordu ve bu nefret duygusu bütün partiye bulaşmış, diğer tarafta da daha terbiyeli olsa bile aynı öfkeli itirazı uyandırmıştı. Çığlıklar yükseldi, bir an için her şey birbirine karıştı, öyle ki il başkanı düzenin sağlanması ricasında bulunmak zorunda kaldı.</p>
				<p class="normal">— Oylayalım, oylayalım! Soylu olan anlar. Kanımızı döküyoruz... Hükümdarın güveni... İl başkanı hesap vermesin, o kâhya değil... Zaten mesele bu değil... Lütfen, oylamaya gidelim! Alçaklık!.. –her yandan öfkeli, kudurmuş gibi sesler duyuluyordu. Bakışlar ve yüzler, konuşmalardan daha da öfkeli, daha kudurmuş gibiydi. Bakışlar ve yüzler silinmez bir nefreti ifade ediyordu. Levin, meselenin ne olduğunu hiç anlamıyor ve Flerov’la ilgili düşünceyi oylamalı mı, yoksa oylamamalı mı sorusunun böylesine hırslı bir şekilde konuşulmasına hayret ediyordu. Sergey İvanoviç’in ona sonradan açıkladığı, il başkanının toplum yararı için devrilmesi gerektiği örneksemesini unutuyordu; başkanın devrilmesi için oy çoğunluğu gerekliydi; oy çoğunluğu için de Flerov’a oy verme hakkının tanınması gerekiyordu; Flerov’un oy verme yetkisine sahip olduğunu kabul ettirmek içinse yasa maddesinin ne anlama geldiğini açıklamak gerekiyordu.</p>
				<p class="normal">— Bir oy işi tümden çözüme kavuşturabilir ve eğer topluma hizmet etmek istiyorsak ciddi ve mantıklı olmak gerekir, –diye sözünü bitirdi Sergey İvanoviç.</p>
				<p class="normal">Ama Levin bunu unuttu ve saygı duyduğu bu iyi insanları bu kadar çirkin öfke içinde görmek çok canını sıktı. Bu sıkıntıdan kurtulmak için tartışmaların sonunu beklemeden büfenin çevresindeki garsonlardan başka hiç kimsenin olmadığı salona gitti. Levin, telaş içinde tabakları ve kadehleri silerek yerleştiren garsonları, onların sakin, ama canlı yüzlerini görünce sanki leş gibi kokan bir odadan temiz havaya çıkmış gibi ani bir rahatlama duygusu hissetti. Garsonlara keyifle bakarak bir aşağı bir yukarı yürümeye başladı. Favorileri kırlaşmış bir garsonun, kendisiyle alay eden diğer genç garsonlara, onları hor gördüğünü belli ederek peçetelerin nasıl katlanacağını göstermesi çok hoşuna gitti. Levin tam bu yaşlı garsonla konuşmaya niyetleniyordu ki, ildeki bütün soyluları adı ve baba adıyla tanıma özelliğine sahip, yaşlı bir adam olan soylular vasilik sekreteri onu bundan alıkoydu.</p>
				<p class="normal">— Lütfen gelin Konstantin Dmitriç, –dedi sekreter,– ağabeyiniz sizi arıyor. Oylama yapılacak.</p>
				<p class="normal">Levin salona girdi, beyaz küçük bir küre aldı ve Sviyajskiy’in sakalını avuçlayıp koklayarak ciddi ve alaycı bir yüzle önünde dikildiği masaya doğru ağabeyi Sergey İvanoviç’in peşinden yürüdü. Sergey İvanoviç elini sandığa soktu, küresini bir yere koydu ve yerini Levin’e bırakıp hemen yanında durdu. Levin yaklaştı, ama ne yapacağını tümden unutup, mahcup bir halde Sergey İvanoviç’e “Nereye koyacağım?” diye sordu. Sorusunun duyulmayacağını umarak yakınlarındakiler konuşurlarken sessizce sormuştu. Ancak konuşanlar susmuş ve Levin’in bu yakışık almayan sorusu duyulmuştu. Sergey İvanoviç suratını astı.</p>
				<p class="normal">— Herkesin kendi inancına kalmış bir şey, –dedi sert bir şekilde.</p>
				<p class="normal">Bazıları gülümsedi. Levin kıpkırmızı kesildi, elini örtünün altına soktu ve küre sağ elinde olduğu için sağ tarafa koydu. Koyduktan sonra sol elini sokması gerektiğini anımsadı, sol elini soktu, ama artık çok geçti, daha da çok utanarak hızlı hızlı en arka sıralara geçti.</p>
				<p class="normal">— Yüz yirmi altı lehte oy! Doksan sekiz aleyhte! –diye sekreterin “r” harfini telaffuz edemeyen sesi duyuldu. Sonra bir kahkaha koptu: Sandıktan bir düğme ve iki de ceviz çıkmıştı. Soylu Flerov’un oy vermesi kabul edilmiş ve yeni parti kazanmıştı.</p>
				<p class="normal">Ancak eski parti kendisini yenilmiş saymıyordu. Levin, insanların Snetkov’dan oylamaya katılmasını istediklerini duyuyor ve bir şeyler anlatan il başkanının çevresini bir kalabalığın sardığını görüyordu. Levin daha yakına gitti. Soylulara yanıt veren Snetkov, kendisine gösterilen güven ve sevgi konusunda konuşuyor, bu sevgiyi hak etmediğini, çünkü tüm yaptığının on iki hizmet yılını adadığı soylular meclisine bağlılıktan başka bir şey olmadığını söylüyordu. “Gücüm yettiğince, canla başla çalıştım, takdirinize değer veriyor ve teşekkür ediyorum,” sözlerini birkaç kez yineledi ve birden gözyaşlarına boğularak salondan çıktı. Bu gözyaşları kendisine yapılan haksızlığı anladığı için mi, soylulara olan sevgisinden mi, yoksa çevresinin düşmanlarla sarılı olduğunu hissederek içinde bulunduğu durumun gerginliğinden mi kaynaklanıyordu bilinmez, ama heyecan başkalarına da bulaştı, soyluların çoğu duygulandı, Levin de Snetkov’a karşı bir yakınlık duydu.</p>
				<p class="normal">İl başkanı kapıda Levin’le çarpıştı.</p>
				<p class="normal">— Benim suçum, kusura bakmayın lütfen, –dedi tanımadığı birine söyler gibi; ama Levin’i tanıyınca ürkek bir şekilde gülümsedi. Levin’e başkan sanki bir şey söylemek istiyormuş, ama heyecandan söyleyemiyormuş gibi geldi. Yüzünün ve nişanlarla süslü ceketiyle şeritli beyaz pantolonu içindeki bedeninin ifadesi, telaşlı telaşlı yürümesi Levin’e, izlenen ve işinin bitik olduğunu gören bir hayvanı anımsattı. Başkanın yüzündeki bu ifade Levin’e çok dokunaklı geldi, çünkü daha dün vesayet meselesiyle ilgili olarak evine gitmiş ve onu ailesine düşkün iyi bir insan olarak tüm yüceliği içinde görmüştü. Aileden kalma eski mobilyalarla dolu büyük bir ev; çok şık ve çok temiz olmayan, ama belli ki sahiplerini değiştirmemiş eski toprak kölelerinden saygılı yaşlı uşaklar; başında dantelli başlığı, omzunda Türk şalıyla, kucağındaki güzel torununu, kızının kızını seven şişman, iyi yürekli karısı; okuldan gelen ve babasıyla selamlaşarak elini öpen, lise altıncı sınıf öğrencisi oğul; ev sahibinin etkileyici tatlı sözleri ve hareketleri. Bunların hepsi dün Levin’de ister istemez bir saygı ve yakınlık uyandırmıştı. Şimdi bu yaşlı adamın durumu Levin’e dokunaklı ve zavallı görünüyordu, ona hoş bir şeyler söylemek istiyordu.</p>
				<p class="normal">— Demek ki, tekrar başkanımız oluyorsunuz, –dedi Levin.</p>
				<p class="normal">Başkan ürkek ürkek çevresine bakarak:</p>
				<p class="normal">— Sanmıyorum, –dedi.– Yoruldum, yaşlandım da artık. Benden daha çok hak eden, daha genç olanlar var, onlar yapsın.</p>
				<p class="normal">Ve başkan yan kapıdan kayboldu.</p>
				<p class="normal">En ciddi an gelmişti. Hemen seçimlere geçmek gerekiyordu. İki partinin başkanları beyaz ve siyah küreleri parmaklarıyla sayıyorlardı.</p>
				<p class="normal">Flerov’la ilgili tartışmalar yeni partiye sadece Flerov’un bir oyunu kazandırmakla kalmamış, aynı zamanda eski partinin hileleriyle seçimlere katılma olanağından yoksun kalan üç soyluyu da seçimlere getirebilecek kadar zaman kazandırmıştı. Snetkov’un adamları içkiye düşkün olan iki soyluyu sarhoş etmiş, üçüncüsünün de üniformasını çalmışlardı.</p>
				<p class="normal">Bunu öğrenen yeni parti, Flerov’la ilgili tartışmalar sırasında arabayla kendi adamlarını gönderip, üniforması çalınan soyluya üniforma temin edecek ve iki sarhoştan birini toplantıya getirecek zamanı bulmuştu.</p>
				<p class="normal">Bu adamları bulmaya giden toprak sahibi, Sviyajskiy’in yanına yaklaşarak:</p>
				<p class="normal">— Birini getirdim, kafasına su döktüm, –dedi.– Zararı yok, işe yarar.</p>
				<p class="normal">Sviyajskiy başını sallayarak:</p>
				<p class="normal">— Çok sarhoş değil ya, düşmesin bir de? –dedi.</p>
				<p class="normal">— Hayır, iyi durumda. Yalnız burada da içki içirmeseler bari... Hiçbir şekilde içki vermemesini büfeciye tembih ettim.</p>
				<p class="kapakmetin"> </p>
				<h2 class="h2baslik" id="calibre_toc_195">XXIX</h2>
				<p class="kapakmetin"> </p>
				<p class="normal">Sigara içilen ve bir şeyler yenen dar salon soylularla doluydu. Heyecan giderek artıyordu ve bütün yüzlerde belirgin bir huzursuzluk vardı. Bütün ayrıntıları ve oyların sayısını bilen liderler özellikle çok heyecanlıydı. Gelecek savaşın yöneticileriydi onlar. Geri kalanlar ise, bir savaş öncesinde sıra neferlerinin yaptığı gibi çarpışmaya hazır olsalar bile, o arada oyalanacak bir şey arıyorlardı. Bazıları ayakta ya da masaya ilişmiş olarak bir şeyler atıştırıyorlardı; diğerleri uzun odada sigara içerek bir aşağı bir yukarı dolaşıyor ve nicedir görmedikleri arkadaşlarıyla konuşuyorlardı.</p>
				<p class="normal">Levin bir şey yemek istemiyordu, sigara da içmiyordu; yakınlarıyla, yani Sergey İvanoviç, Stepan Arkadyiç, Sviyajskiy ve diğerleriyle bir araya gelmek istemiyordu, çünkü saray yaveri üniforması giymiş olan Vronskiy, bunların hepsiyle ateşli bir sohbetin içinde bulunuyordu. Daha dün Levin onu seçimlerde görmüş ve karşılaşmaktan özenle kaçınmıştı. Pencereye doğru gitti, gruplara göz atarak ve çevresinde konuşulanlara kulak kabartarak oturdu. Üzgündü, çünkü gördüğü kadarıyla herkes canlı, seçimlerle ilgiliydi ve bir tek yanında oturan denizci üniforması giymiş, dudaklarını kıpırdatarak homurdanan çok yaşlı, dişsiz adamla kendisi çevrede olup bitenle ilgisizdi.</p>
				<p class="normal">Ceketinin işlemeli yakasının üzerine düşen saçları pomatlı, sırtı hafifçe kamburumsu, orta boylu bir toprak sahibi, herhalde seçimler için giydiği yeni çizmelerinin topuklarını takırdatarak canlı bir şekilde konuşuyor:</p>
				<p class="normal">— O ne anasının gözüdür! Ben ona söyledim, böyle olmaz dedim. Elbette! Üç yılda toplayamazdı, –diyordu. Sonra Levin’e hoşnutsuz bir şekilde göz atarak birden arkasını döndü.</p>
				<p class="normal">Ufak tefek bir toprak sahibi incecik sesiyle:</p>
				<p class="normal">— Evet, pis bir iş, ne derseniz deyin, –dedi.</p>
				<p class="normal">Bu sözlerin ardından şişman bir generalin çevresini sarmış olan kalabalık bir toprak sahipleri grubu acele acele Levin’in yanına doğru geldi. Toprak sahipleri belli ki, konuştuklarının duyulmayacağı bir yer arıyorlardı.</p>
				<p class="normal">— Nasıl cesaret eder de pantolonunu çalmalarını benim emrettiğimi söyler! Sanırım pantolonu satıp, parasını içkiye verdi. Kendisi de, prens unvanı da bana vız gelir. Böyle konuşamaz, alçaklıktır bu!</p>
				<p class="normal">— Müsaade buyurun ama! Onlar da bir maddeye dayanıyor, –diye konuşuluyordu bir başka grupta,– karısının soylu olarak kaydedilmesi gerekiyordu.</p>
  <p class="normal">— O maddenin de canı cehenneme! Samimi söylüyorum. Gerçekten soylu insanlar. Biraz da güvenmek gerek.</p>
				<p class="normal">— Ekselansları gidelim, birer kadeh fine champagne<sup class="calibre4"><a href="1_split_181.html#footnote-100-164" id="footnote-100-164-backlink" name="footnote-100-164-backlink">[164]</a></sup> içelim.</p>
				<p class="normal">Başka bir kalabalık bağıra çağıra konuşan bir soylunun peşinden gidiyordu: Sarhoş edilen üç soyludan biriydi bu.</p>
				<p class="normal">Eski kurmay subay sınıfından albay üniformalı, kır bıyıklı bir toprak sahibi tatlı bir sesle:</p>
				<p class="normal">— Marya Semyonovna’ya hep kiraya vermesini öğütlemişimdir, çünkü oradan para kazanmıyor, –diyordu. Bu, Levin’in Sviyajskiy’in evinde karşılaştığı toprak sahibinin ta kendisiydi. Toprak sahibi de Levin’e dikkatle baktı ve selamlaştılar.</p>
				<p class="normal">— Sizi gördüğüme çok memnun oldum. Nasıl tanımam? Çok iyi anımsıyorum. Geçen yıl başkan Nikolay İvanoviç’in evinde karşılaşmıştık.</p>
				<p class="normal">— E, çiftlik işleriniz nasıl gidiyor? –diye sordu Levin.</p>
  <p class="normal">Toprak sahibi, Levin’in yanında durarak yüzünde uysal bir gülümsemeyle, ama aynı zamanda da bir huzur ifadesi ve bunun böyle olması gerektiği inancıyla:</p>
				<p class="normal">— Hep aynı, zarar ediyorum, –diye yanıtladı.– Peki sizin yolunuz nasıl oldu da ile düştü? –diye sordu.– Coup d’état’mıza<sup class="calibre4"><a href="1_split_182.html#footnote-100-165" id="footnote-100-165-backlink" name="footnote-100-165-backlink">[165]</a></sup> katılmaya mı geldiniz? –dedi Fransızca sözcükleri sert, ama kötü bir telaffuzla söyleyerek.– Bütün Rusya bir araya toplanmış, mabeyinciler, neredeyse bakanlar bile gelmiş. –Sırtında mabeyinci üniforması ve beyaz pantolonuyla bir generalle yan yana yürüyen Stepan Arkadyiç’in heybetli vücudunu gösterdi.</p>
				<p class="normal">— Soylu seçimlerinin önemini çok iyi anlayamadığımı size itiraf etmeliyim, –dedi Levin.</p>
				<p class="normal">Toprak sahibi, Levin’in yüzüne baktı.</p>
				<p class="normal">— Bunda anlamayacak ne var? Hiçbir anlamı yok. Çökmüş, sadece süredurum gücüyle hareketini sürdüren bir kurum. Şu üniformalara bir bakın, bunlar bile size bunun bir soylular toplantısı değil, sulh yargıçlarının ve daimi üyelerin toplantısı olduğunu gösterir.</p>
				<p class="normal">— O zaman siz neden geliyorsunuz? –diye sordu Levin.</p>
				<p class="normal">— Yalnızca alışkanlıktan. Sonra ilişkileri sürdürmek gerektiği için. Bir tür manevi yükümlülük olarak. Hem sonra doğrusunu söylemek gerekirse, çıkarım da var. Damadım daimi üyeliğe seçilmek istiyor; zengin insanlar değiller, onu seçtirmek gerekiyor. Bütün bu insanlar niçin geliyor? –dedi il masasının arkasındaki kinayeli konuşan beyi göstererek.</p>
				<p class="normal">— Soyluların yeni kuşağı bu.</p>
				<p class="normal">— Yeni olmasına yeni. Ama soyluluk bu değil. Onlar toprak sahibi, bizler ise büyük çiftlik sahipleriyiz. Onlar soylu olarak kendi iplerini çekiyorlar.</p>
				<p class="normal">— Evet, zaten ömrünü doldurmuş bir kurum olduğunu söylüyorsunuz.</p>
				<p class="normal">— Ömrünü tamamlamış olmasına tamamlamış, ancak yine de daha saygılı davranılması gereken bir kurum. Snetkov’u alalım... Bizler iyi olsak da, olmasak da bin yıldır boy atmışız. Bilirsiniz, evinizin önüne bahçe yapmayı planlıyorsunuz ve burada yüzyıllık bir ağaç var... Biçimsiz de, yaşlı da olsa çiçek tarhları yapmak için ihtiyarı kesmezsiniz, tarhların yerini, ağaçtan da yararlanacak şekilde planlarsınız. Ağaç bir yılda yetişmiyor ki, –dedi ihtiyatlı bir şekilde ve hemen konuyu değiştirdi.– E, sizin çiftlik ne âlemde?</p>
				<p class="normal">— Pek iyi değil. Yüzde beş.</p>
				<p class="normal">— Evet, ama siz kendinizi hesaba katmıyorsunuz. Sizin emeğinizin de bir değeri var, öyle değil mi? Size kendimden söz edeyim. Ben çiftçilik yapmadan önce memuriyetten üç bin ruble alıyordum. Şimdi memuriyettekinden daha fazla çalışıyorum, aynı sizin gibi yüzde beş kazanıyorum, o da en fazlası. Emeklerim boşa gidiyor.</p>
				<p class="normal">— O zaman neden bu işi yapıyorsunuz? Açıkça zarar ediyorsanız eğer?</p>
				<p class="normal">— Yapıyorsun işte! Alışkanlık, öyle olması gerektiğini bilsen de yapıyorsun... Size başka bir şey daha söyleyeyim, –diye devam etti toprak sahibi pencereye dirseğini dayayarak,– oğlumun çiftçiliğe hiç hevesi yok. Galiba bilim adamı olacak. İşi sürdürecek kimse kalmayacak. Ama yine de yapıyorsun. Bu yıl meyve bahçesi yaptım.</p>
				<p class="normal">— Evet, evet, –dedi Levin,– tamamen haklısınız. Ben de her zaman çiftliğimden gerçek bir kazanç elde etmediğimi hissederim, ama yapıyorsun... Toprağa karşı bir tür yükümlülük hissediyorsun.</p>
				<p class="normal">— Size şunu da söyleyeyim, –diye devam etti toprak sahibi.– Komşulardan bir tüccar gelmişti bana. Çiftliği ve bahçeyi dolaştık. “Yo, dedi, Stepan Vasilyiç, her şeyiniz iyi de bahçeniz ihmal edilmiş.” Oysa bahçem de iyidir. “Bana kalsa şu ıhlamuru keserdim. Yalnız yaşken kesmek gerekir. Binlerce ıhlamur ağacı var, her birinden iki tane iyi kaplamalık kabuk çıkar. Şimdi bu kaplamalık kabuklar iyi fiyata gidiyor, ben olsam keserdim.</p>
				<p class="normal">Bu tür hesaplarla belli ki pek çok kez karşılaşmış olan Levin:</p>
				<p class="normal">— O parayla da hayvan satın alır ya da yok pahasına toprak kapatır, onu da köylülere kiraya verirdi, –dedi gülümseyerek.– Malına mal katardı. Oysa siz ve ben, Tanrı izin verirse ancak elimizdekini koruruz ve çocuklarımıza bırakırız.</p>
				<p class="normal">— Duyduğuma göre evlisiniz, değil mi? –dedi toprak sahibi.</p>
				<p class="normal">— Evet, –diye yanıtladı Levin gururlu bir sevinçle.– Evet, bu tuhaf bir şey, –devam etti.– Biz hesapsız bir şekilde yaşıyoruz, sanki eski Vesta rahibeleri gibi bir ateşi korumakla görevlendirilmişiz.</p>
				<p class="normal">Toprak sahibi ak bıyıklarının altından gülümsedi.</p>
				<p class="normal">— Dostumuz Nikolay İvanıç olsun, artık çiftliğine yerleşmiş olan Kont Vronskiy olsun, bizim içimizden de tarım endüstrisini kurmak isteyenler var; ancak bu şimdiye dek, sermayeyi öldürmekten başka bir işe yaramadı.</p>
				<p class="normal">Levin kendisini şaşırtan düşünceye geri dönerek:</p>
				<p class="normal">— Ama biz neden tüccarlar gibi yapmıyoruz? Kaplamalık kabuk için bahçedeki ağaçları kesmiyoruz? –dedi.</p>
				<p class="normal">— İşte sizin dediğiniz gibi ateşi korumak için. Hem soyluların işi de değil. Soyluların işi burada, seçimlerde değil, orada, kendi köşemizde yapılır. Neyi yapmak gerekir ya da gerekmez bizi uyaran bir sınıfsal içgüdümüz var zaten. Köylüler de öyledir, kaç kez onlara bakmışımdır: Köylünün iyisi olabildiğince fazla toprak kiralamaya çalışır. Toprak ne kadar kötü olursa olsun hep sürer. O da bir şey kazanmaz. Düpedüz zarar eder.</p>
				<p class="normal">— Aynen bizim gibi, –dedi Levin.– Görüştüğümüze çok ama çok memnun oldum, –diye ekledi yanına gelen Sviyajskiy’i görünce.</p>
				<p class="normal">— Sizin evden sonra ilk kez karşılaştık, –dedi toprak sahibi,– Epey lafladık.</p>
				<p class="normal">— Ne yaptınız, yeni düzenlere sövüp saydınız mı? –dedi Sviyajskiy gülümseyerek.</p>
				<p class="normal">— Onsuz olmaz.</p>
				<p class="normal">— İçinizi döktünüz.</p>
				<p class="kapakmetin"> </p>
				<h2 class="h2baslik" id="calibre_toc_196">XXX</h2>
				<p class="kapakmetin"> </p>
				<p class="normal">Sviyajskiy Levin’in koluna girdi ve onunla birlikte arkadaşlarının yanına gitti.</p>
				<p class="normal">Artık Vronskiy’i görmezden gelmek olanaksızdı. Vronskiy Sergey İvanoviç’le yan yana duruyor ve yanlarına yaklaşan Levin’e bakıyordu.</p>
				<p class="normal">Levin’e elini uzatırken:</p>
				<p class="normal">— Çok memnun oldum, –dedi.– Galiba Prenses Şçerbatskaya’nın evinde sizinle karşılaşma mutluluğuna erişmiştim.</p>
				<p class="normal">— Evet, görüşmemizi çok iyi anımsıyorum, –dedi Levin ve kıpkırmızı kesilip hemen döndü, ağabeyiyle konuşmaya başladı.</p>
				<p class="normal">Vronskiy hafifçe gülümseyip, görünüşe göre Levin’le konuşmak için hiçbir istek duymayarak Sviyajskiy’le konuşmaya devam etti; ancak Levin, ağabeyiyle konuşurken gözünü ayırmadan Vronskiy’e bakıyor ve yaptığı kabalığı düzeltmek için Vronskiy’le konuşacak bir konu bulmaya çalışıyordu.</p>
				<p class="normal">Levin, Sviyajskiy ve Vronskiy’e bakarak:</p>
				<p class="normal">— Şimdiki sorun nedir? –diye sordu.</p>
				<p class="normal">— Snetkov, –diye yanıtladı Sviyajskiy.– Snetkov’un aday olmayı reddetmesi ya da kabul etmesi gerekiyor.</p>
				<p class="normal">— Peki ne yaptı, kabul etti mi, etmedi mi?</p>
				<p class="normal">— Mesele de bu zaten, ne kabul ediyor, ne de reddediyor, –dedi Vronskiy.</p>
				<p class="normal">Levin, Vronskiy’e bakarak:</p>
				<p class="normal">— Reddederse kim aday olacak? –diye sordu.</p>
				<p class="normal">— Kim isterse, –dedi Sviyajskiy.</p>
				<p class="normal">— Siz olacak mısınız? –diye sordu Levin.</p>
				<p class="normal">Mahcup olan ve Sergey İvanoviç’in yanındaki kinayeli konuşan beye ürkek bir bakış atan Sviyajskiy:</p>
				<p class="normal">— Tek ben değilim, –dedi.</p>
				<p class="normal">Yine ipin ucunu kaçırdığını hisseden Levin:</p>
				<p class="normal">— Başka kim olacak? Nevedovskiy mi? –dedi.</p>
				<p class="normal">Fakat bu daha da kötü oldu. Nevedovskiy de, Sviyajskiy de adaydılar.</p>
				<p class="normal">Kinayeli konuşan bey:</p>
				<p class="normal">— Artık ben hiçbir şekilde adaylığımı koymayacağım, –dedi.</p>
				<p class="normal">Bu, Nevedovskiy’in ta kendisiydi. Sviyajskiy Levin’i onunla tanıştırdı.</p>
				<p class="normal">Stepan Arkadyiç Vronskiy’e göz kırparak:</p>
				<p class="normal">— E, bu iş seni de sardı mı? –dedi.– Bu da yarış gibi bir şey. Bahse girilebilir.</p>
				<p class="normal">— Evet, sarıyor, –dedi Vronskiy. Kaşlarını çatıp, güçlü çene kemiklerini sıkarak,– Bir kez sarınca da yapmak istiyorsun. Mücadele! –diye ekledi.</p>
				<p class="normal">— Şu Sviyajskiy nasıl işadamı aklına sahip ama! Her şeyi açık açık ortaya koyuyor.</p>
				<p class="normal">— Ah evet, –dedi Vronskiy dalgın dalgın.</p>
				<p class="normal">Bir sessizlik oldu, Vronskiy sırf bir şeye bakması gerektiğinden Levin’e, Levin’in ayaklarına, üniformasına, sonra da yüzüne baktı ve kendisine dikilmiş karamsar bakışları fark edince bir şey söylemiş olmak için:</p>
				<p class="normal">— Sürekli köyde oturan biri olarak nasıl oluyor da sulh yargıcı olmuyorsunuz? –dedi.– Sulh yargıcı ceketi giymemişsiniz.</p>
				<p class="normal">İlk karşılaşmalarındaki kabalığını affettirmek için her an Vronskiy’le konuşma fırsatı çıkmasını bekleyen Levin somurtarak:</p>
				<p class="normal">— Çünkü sulh yargıçlığının budalaca bir kurum olduğunu düşünüyorum, –dedi.</p>
				<p class="normal">Vronskiy şaşırmış, ancak sakin bir şekilde:</p>
				<p class="normal">— Ben tam tersi görüşteyim, –dedi.</p>
				<p class="normal">— Bu bir oyuncak, –diye Vronskiy’in sözünü kesti Levin.– Sulh yargıçlarının bir gereği yok bize. Sekiz yılda bir kere bile işim düşmedi. Olunca da ters karar verdiler. Sulh yargıcı benden kırk verst uzakta. İki rublelik dava için on beş ruble verip, vekil göndermek zorunda kalıyorum.</p>
				<p class="normal">Sonra bir köylünün değirmenden un çaldığını ve değirmenci bunu ona söylediğinde köylünün iftira davası açtığını anlattı. Bütün bu anlattıkları yersiz ve aptalcaydı, anlattığı sırada bunu kendisi de hissediyordu.</p>
				<p class="normal">Stepan Arkadyiç en tatlı gülümsemesiyle:</p>
				<p class="normal">— Ah böyle bir antikadır işte bu! –dedi.– Ama gidelim artık, galiba oylamaya geçiyorlar...</p>
				<p class="normal">Hepsi dağıldı.</p>
  <p class="normal">Kardeşinin patavatsızlığını fark etmiş olan Sergey İvanoviç:</p>
				<p class="normal">— Bir insan her türlü politik sağduyudan nasıl bu derece yoksun olabilir, anlamıyorum, –dedi.– Biz Rusların sahip olmadığı şey işte bu. İl başkanı bizim düşmanımız ve sen onunla ami cochon<sup class="calibre4"><a href="1_split_183.html#footnote-100-166" id="footnote-100-166-backlink" name="footnote-100-166-backlink">[166]</a></sup> oluyorsun, ondan adaylığını koymasını rica ediyorsun. Kont Vronskiy’e gelince... Onu kendime arkadaş olarak seçmem; beni yemeğe çağırdı, ama gitmeyeceğim; ancak o bizden biri, neden onu kendimize düşman edelim? Sonra Nevedovskiy’e adaylığını koyup koymayacağını soruyorsun. Böyle bir şey yapılmaz.</p>
				<p class="normal">— Ah, hiçbir şey anlamıyorum! Bunların hepsi önemsiz şeyler, –dedi Levin kaşlarını çatarak.</p>
				<p class="normal">— Bunların önemsiz olduğunu söylüyorsun, ama bir şey yapmaya kalkışınca da her şeyi birbirine katıyorsun.</p>
				<p class="normal">Levin sustu ve birlikte büyük salona girdiler.</p>
				<p class="normal">İl başkanı havada kendisine karşı hazırlanan bir tuzak kokusu almasına ve bazılarının onu istememesine karşın, yine de adaylığını koymaya karar verdi. Salonda çıt çıkmıyordu, sekreter, Süvari Yüzbaşısı Mihail Stepanoviç Snetkov’un il başkanlığına aday olduğunu yüksek sesle açıkladı.</p>
				<p class="normal">İlçe başkanları ellerinde oy kürelerinin olduğu küçük tabaklarla masalarından kalkıp, il masasına gittiler ve seçimler başladı.</p>
				<p class="normal">Levin, başkanlık oylaması için ağabeyiyle birlikte masaya doğru giderken Stepan Arkadyiç ona:</p>
				<p class="normal">— Sağdakine koy, –diye fısıldadı. Fakat Levin ona daha önce anlatılan bu planı bu kez de unuttu ve “sağdakine” diyen Stepan Arkadyiç’in yanılmış olmasından korktu. Aslında Snetkov düşmandı. Sandığa yaklaşırken küreyi sağ elinde tutuyordu, ama yanıldığını düşünüp tam sandığın önünde küreyi sol eline aldı ve belli ki sonra da sol tarafa koydu. Sandığın başında duran ve bir tek dirsek hareketinden kimin nereye oy verdiğini anlayan işin ehli bir adam, memnun olmayarak yüzünü ekşitti. Dikkatini arttırmasına gerek bile yoktu.</p>
				<p class="normal">Ortalık sessizleşti ve kürelerin sayımı başladı. Sonra tek bir ses lehte ve aleyhte oyların sayısını açıkladı.</p>
				<p class="normal">Başkan büyük bir çoğunlukla seçilmişti. Herkes gürültü etmeye başlayarak kapıya doğru hücum etti. Snetkov içeri girdi ve çevresini saran soylular onu kutladı.</p>
				<p class="normal">— E, bitti mi artık? –diye sordu Levin Sergey İvanoviç’e.</p>
				<p class="normal">Sergey İvanoviç’in arkasında duran Sviyajskiy gülümseyerek:</p>
				<p class="normal">— Daha yeni başlıyor, –dedi.– Başka bir başkan adayı daha çok oy alabilir.</p>
				<p class="normal">Levin bunu da unutmuştu yine. Burada bir incelik olduğunu ancak şimdi anımsamıştı, ama bunun ne olduğunu düşünmek sıkıcı geliyordu. Üzerine bir bezginlik çöktü ve bu kalabalığın içinden çıkmak istedi.</p>
				<p class="normal">Hiç kimse ona dikkat etmediği, kendisi de hiç kimse için gerekli olmadığını düşündüğü için usulca yemek yenen küçük salona gitti ve garsonları tekrar görünce büyük bir ferahlama hissetti. Yaşlı garson ona bir şeyler yemesini önerdi, Levin kabul etti. Fasulyeli pirzola yedikten ve garsonla eski beyleri hakkında konuştuktan sonra Levin hiç hoşuna gitmeyen salona geri dönmek istemediği için salonun balkonuna çıktı.</p>
				<p class="normal">Balkon, parmaklığa abanmış, aşağıda konuşulanların tek sözcüğünü kaçırmamaya çalışan şık giyimli hanımlarla doluydu. Hanımların çevresinde şık avukatlar, gözlüklü lise öğretmenleri ve subaylar oturuyor ya da ayakta duruyorlardı. Her yerde seçimlerden, başkanın ne kadar yorulduğundan ve tartışmaların güzel geçtiğinden söz ediliyordu; Levin, gruplardan birinde ağabeyinin övüldüğünü duydu. Hanımlardan biri bir avukata:</p>
				<p class="normal">— Koznışev’i dinlediğime çok memnunum! – diyordu.– Aç kalmaya değer. Harika! Ne kadar açık ve anlaşılırdı her şey! Sizin mahkemenizde hiç kimse böyle konuşmuyor. Bir tek Maydel, ama o da bu kadar güzel konuşmaktan uzak.</p>
				<p class="normal">Parmaklığın yanında boş bir yer bulan Levin, eğilerek aşağı bakmaya ve dinlemeye başladı.</p>
				<p class="normal">Soyluların hepsi, kendi ilçelerine ait bölmelerle ayrılmış yerlerde oturuyordu. Salonun ortasında üniformalı bir adam ayakta duruyor ve tiz sesiyle bağırarak açıklama yapıyordu:</p>
				<p class="normal">— Süvari Yüzbaşısı Yevgeniy İvanoviç Apuhtin, soylular il başkanlığına aday gösteriliyor!</p>
				<p class="normal">Bir ölüm sessizliği oldu, zayıf ve yaşlı bir ses duyuldu:</p>
				<p class="normal">— Kabul etmedi!</p>
				<p class="normal">— Yedinci Dereceden Memur Pyotr Petroviç Bol aday gösteriliyor, –dedi aynı ses tekrar.</p>
				<p class="normal">— Kabul etmedi! –diye genç, ciyak ciyak bir ses duyuldu.</p>
				<p class="normal">Aynı şey tekrar başladı ve yine “kabul edilmedi”. Bir saat kadar böyle devam etti. Levin dirseklerini parmaklığa dayamış bakıyor, dinliyordu. İlkin şaşıyor ve bunun ne anlama geldiğini anlamak istiyordu; sonra anlayamayacağına inanınca canı sıkıldı. Sonra bütün yüzlerde gördüğü heyecanı ve kızgınlığı anımsayınca üzüldü: Gitmeye karar verdi ve aşağı inmek üzere yürürken balkonun arkasındaki koridorda bir ileri bir geri dolaşan gözleri şiş, mahzun bir lise öğrencisiyle karşılaştı. Merdivende de karşısına bir çift çıktı: Ayakkabılarının topuklarına basa basa hızla koşan bir hanım ve zarif savcı yardımcısı.</p>
				<p class="normal">Levin yana çekilip kadına yol verdiği sırada savcı yardımcısı:</p>
				<p class="normal">— Geç kalmamanızı söylemiştim size, –dedi.</p>
				<p class="normal">Levin artık çıkış kapısının merdivenine gelmiş, yelek cebinden vestiyer numarasını çıkartıyordu ki, sekreter onu yakaladı.– Buyurun Konstantin Dmitriç, oylama başladı.</p>
				<p class="normal">Adaylığı o kadar kesin bir dille reddeden Nevedovskiy oylanıyordu.</p>
				<p class="normal">Levin salonun kapısına doğru yürüdü. Kapı kapalıydı. Sek-reter kapıyı tıklattı, kapı açıldı ve yüzleri kıpkırmızı olmuş iki toprak sahibi Levin’in yanından geçip dışarı çıktı.</p>
				<p class="normal">Bu toprak sahiplerinden biri:</p>
				<p class="normal">— Dayanacak gücüm kalmadı, –dedi.</p>
				<p class="normal">Toprak sahibinin ardından il başkanının yüzü göründü. Yorgunluk ve korku yüzünden korkunç bir durumdaydı.</p>
				<p class="normal">— Sana kimseyi dışarı bırakma demiştim! –diye bekçiye bağırdı.</p>
				<p class="normal">— Ben birisini içeri alıyordum ekselansları!</p>
				<p class="normal">— Tanrım! –diyen il başkanı ağır ağır iç çekip, beyaz pantolununun içindeki bacaklarını yorgun yorgun hareket ettirerek salonun ortasındaki büyük masaya yürüdü.</p>
				<p class="normal">Planlandığı gibi oy çokluğuyla Nevedovskiy seçildi ve il başkanı oldu. Pek çokları neşeli, pek çokları hoşnut ve mutlu, pek çokları heyecan içinde, pek çokları da mutsuz ve hoşnutsuzdu. Eski il başkanı gizleyemediği bir üzüntü içindeydi. Nevedovskiy salondan çıktığı sırada kalabalık çevresini sarmıştı, tıpkı ilk gün seçimlerin açılışını yapan valinin ve seçimi kazandığında Snetkov’un peşinden gittikleri gibi onun da peşinden gidiyorlardı.</p>
				<p class="kapakmetin"> </p>
				<h2 class="h2baslik" id="calibre_toc_197">XXXI</h2>
				<p class="kapakmetin"> </p>
  <p class="normal">Yeni seçilen il başkanı ve galip gelen partiden pek çok kişi o gün Vronskiy’in evinde yemek yedi.</p>
				<p class="normal">Vronskiy seçimlere hem köyde sıkıldığı için, hem Anna’ya karşı özgürlük hakkını ortaya koyma gereği duyduğu için, hem Sviyajskiy’in yerel yönetim seçimlerinde Vronskiy için gösterdiği çabaların karşılığını ödemek için, en çok da bir soylu ve toprak sahibi olarak seçtiği konumun ona yüklediği görevlerin hepsini tam tamına yerine getirmek için gelmişti. Fakat seçim işinin onu böylesine ilgilendireceğini, bu kadar saracağını ve bu işi bu kadar iyi yapabileceğini hiç beklemiyordu. Soylular çevresinde son derece yeni biriydi, ama anlaşılan başarı kazanmıştı ve soylular arasında artık etki sahibi olduğunu düşünmekle hata etmiyordu. Etki kazanmasına yardım eden şeyler, zenginliği ve soyluluğu, Kaşino’da mali işlerle uğraşan ve gelişmekte olan bir banka kuran eski arkadaşı Şirkov’un ona verdiği çok güzel bir ev, Vronskiy’in köyden getirdiği mükemmel aşçısı, eski bir arkadaşı, hem de Vronskiy’in koruduğu eski bir arkadaşı olan valiyle dostluğu, en çok da soyluların çoğuna onun mağrur bir kişi olduğuna ilişkin düşüncelerini çok kısa bir sürede değiştirten, herkese karşı eşit ve sade davranışlarıydı. Kiti Şçerbatskaya ile evlenen, deli gibi bir öfkeyle à propos de bottes<sup class="calibre4"><a href="1_split_184.html#footnote-100-167" id="footnote-100-167-backlink" name="footnote-100-167-backlink">[167]</a></sup> bir yığın saçmalığı sıralamış olan şu kaçık adamdan başka tanıştığı her soylunun kendisine yakınlık duyduğunu hissediyordu. Nevedovskiy’in başarısında kendisinin çok büyük etkisi olduğunu açıkça görüyordu, bunu başkaları da kabul ediyordu. Şimdi evinde, sofrasında Nevedovskiy’in seçilmesini kutlarken, kendi seçtirdiği adayın başarısının verdiği hoş bir duygu içindeydi. Seçimler onun için o kadar çekici olmuştu ki, eğer gelecek üç yıla kadar evli olursa, tıpkı jokeyinin ödül kazanmasından sonra yarışlara kendisinin katılmak istemesi gibi burada da aday olmayı düşünüyordu.</p>
				<p class="normal">Şimdi jokeyin başarısı kutlanıyordu. Vronskiy masanın başındaydı, sağ yanında çarlık generali genç vali oturuyordu. Bu, herkes için seçimlerin resmi açılışını gerçekleştiren, bir konuşma yapan ve Vronskiy’in görüşüne göre pek çok insanda hem saygı, hem de dalkavukluk duygusu uyandıran ilin patronuydu; Vronskiy içinse karşısında utanan ve Vronskiy’in mettre à son aise’e<sup class="calibre4"><a href="1_split_185.html#footnote-100-168" id="footnote-100-168-backlink" name="footnote-100-168-backlink">[168]</a></sup> çalıştığı Maslov Katka’ydı (askeri okulda böyle bir takma adı vardı). Sol tarafında genç, inatçı ve alaycı yüzüyle Nevedovskiy oturuyordu. Vronskiy ona karşı basit ve saygılı bir davranış içindeydi.</p>
				<p class="normal">Sviyajskiy başarısızlığını neşeyle karşılıyordu. Hatta bu onun için bir başarısızlık değildi, kendisinin de kadehini Nevedovskiy’e kaldırarak söylediği gibi soyluların izlemesi gereken yeni akımın ondan daha iyi bir temsilci bulması olanaksızdı. Sviyajskiy’in dediği gibi, bu yüzden her dürüst kişi bu başarının yanındaydı ve buna seviniyordu.</p>
				<p class="normal">Stepan Arkadyiç de neşeli vakit geçirdiği ve herkes mutlu olduğu için sevinçliydi. Mükellef bir sofra başında seçimlerden bazı anlar anımsanıp konuşuluyordu. Sviyajskiy, eski başkanın ağlamaklı konuşmasını gülünç bir şekilde taklit etti ve Nevedovskiy’e dönerek ekselanslarının gözyaşından daha zor başka bir yolu, paraların denetlenmesi yolunu seçmesi gerektiğini belirtti. Başka bir şakacı soylu, eski il başkanının vereceği balo için uzun çoraplı garsonlar tutulduğunu ve şimdi eğer yeni il başkanı uzun çoraplı garsonlarla bir balo vermezse, bu adamları geri göndermek gerekeceğini söyledi.</p>
				<p class="normal">Yemek sırasında Nevedovskiy’e sürekli olarak “il başkanımız” ve “ekselansları” diye hitap ediyorlardı.</p>
  <p class="normal">Bunu yeni evli genç bir kadına “madame” derken ve kocasının adıyla hitap ederken duydukları keyifle söylüyorlardı. Nevedovskiy, sadece umursamıyormuş gibi değil, dahası bu unvanı küçümsüyormuş gibi bir görünüm yaratıyordu, ama mutlu olduğu ve hepsinin içinde bulundukları bu yeni, liberal ortama uygun düşmeyecek olan heyecanını tutmaya çalıştığı belliydi.</p>
				<p class="normal">Yemek sırasında seçimlerin gidişiyle ilgilenen insanlara birkaç telgraf çekildi. Çok neşeli olan Stepan Arkadyiç de Darya Aleksandrovna’ya şu içerikte bir telgraf gönderdi: “Nevedovskiy on iki oyla seçildi. Kutluyorum. Haberi ilet.” “Onları sevindirmek gerek,” diye belirtip, telgrafı yüksek sesle yazdırıyordu. Darya Aleksandrovna ise acele telgrafı aldıktan sonra telgrafa ödenen bir ruble için sadece derin derin iç çekti ve bu işin yemeğin sonunda yapıldığını anladı. Stiva’nın yemeklerin sonunda “faire jouer le télégraphe”<sup class="calibre4"><a href="1_split_186.html#footnote-100-169" id="footnote-100-169-backlink" name="footnote-100-169-backlink">[169]</a></sup> gibi bir zayıflığı olduğunu biliyordu.</p>
				<p class="normal">Mükemmel bir yemek ve Rus şarapçılarının değil, yabancı markaların şaraplarıyla birlikte her şey çok soylu, basit ve neşeliydi. Yirmi kişilik bu grup, aynı düşünceyi paylaşan, yeni, liberal ve aynı zamanda zeki ve namuslu insanlar arasından Sviyajskiy tarafından seçilmişti. Yeni il başkanının, valinin, banka müdürünün, “nazik ev sahibimizin” şerefine yine şakayla karışık olarak kadehler kaldırıldı.</p>
				<p class="normal">Vronskiy memnundu. Taşrada böyle sevimli bir havayı hiç beklemiyordu.</p>
				<p class="normal">Yemeğin sonunda daha da neşelendiler. Vali, Vronskiy’den kendisiyle tanışmak isteyen karısının düzenlediği Kardeşler yararına verilecek konsere gelmesini rica etti.</p>
  <p class="normal">— Orada bir de balo yapılacak, güzeller güzelimizi de görürsünüz. Gerçekten görülmeye değer.</p>
				<p class="normal">— Not in my line<sup class="calibre4"><a href="1_split_187.html#footnote-100-170" id="footnote-100-170-backlink" name="footnote-100-170-backlink">[170]</a></sup>, –diye yanıtladı bu ifadeyi kullanmayı seven Vronskiy, ancak gülümsedi ve geleceğine söz verdi.</p>
				<p class="normal">Masadan kalkmadan önce, herkes sigarasını içerken Vronskiy’in uşağı tepsinin içinde bir mektupla yanına geldi.</p>
				<p class="normal">Ciddi bir yüz ifadesiyle:</p>
				<p class="normal">— Vozdvijenskoye’den ulakla geldi, –dedi.</p>
				<p class="normal">Vronskiy kaşlarını çatmış, mektubu okurken konuklardan biri uşakla ilgili olarak Fransızca:</p>
				<p class="normal">— Şaşılacak şey, savcı yardımcısı Sventitskiy’e ne kadar benziyor, –dedi.</p>
				<p class="normal">Mektup Anna’dandı. Ne yazdığını daha okumadan biliyordu. Seçimlerin beş günde biteceğini tahmin ederek cuma günü dönmeye söz vermişti. Bugün cumartesiydi ve zamanında dönmediği için mektubun sitemlerle dolu olduğunu biliyordu. Dün akşam yolladığı mektup herhalde Anna’nın eline henüz geçmemişti.</p>
				<p class="normal">Mektubun içeriği tam beklediği gibiydi, ama biçimi Vronskiy için beklenmedik ve özellikle tatsızdı. “Ani çok hasta, doktor zatürre olabileceğini söylüyor. Tek başıma ne yapacağımı bilemiyorum. Prenses Varvara destek değil, köstek oluyor. Seni evvelki gün ve dün bekledim, nerede olduğunu ve ne yaptığını öğrenmek için artık adam yolluyorum. Kendim gelmek istiyordum, ama bundan hoşlanmayacağını bildiğim için vazgeçtim. Bir yanıt ver, ne yapacağımı bileyim.”</p>
				<p class="normal">Çocuk hastaydı, ama Anna gelmek istiyordu. Kızı hastayken bu düşmanca tavır...</p>
				<p class="normal">Seçimlerin bu masum neşesi ve geri dönmek zorunda olduğu karamsar ve zor aşk arasındaki karşıtlık Vronskiy’i şaşkınlığa düşürmüştü. Ancak gitmek gerekiyordu ve gece ilk trenle evine doğru yola çıktı.</p>
				<h2 class="h2baslik" id="calibre_toc_198">XXXII</h2>
				<p class="kapakmetin"> </p>
				<p class="normal">Vronskiy’in seçimlere gitmek üzere yola çıkışından önce Anna, Vronskiy’in her gidişinde aralarında yinelenen sahnelerin onu kendine bağlamayıp soğutabileceğini düşünerek bu ayrılığı sakin karşılamak için her türlü çabayı gösterip, kendine hâkim olmaya karar vermişti. Ancak Vronskiy’in, gideceğini haber vermeye geldiğinde kendisine yönelttiği o soğuk ve sert bakış kalbini kırmış ve o daha gitmeden Anna’nın huzuru kaçmıştı.</p>
				<p class="normal">Özgür davranma hakkını ifade eden bu bakışı daha sonra yalnızken tekrar tekrar düşünen Anna, her zaman olduğu gibi bundan bir tek sonuç çıkartmış, aşağılandığına karar vermişti. “İstediği zaman, istediği yere gitme hakkına sahip. Sadece çekip gitmek değil, beni bırakıp gitmek. Onun her şeye hakkı var, benimse hiçbir hakkım yok. Bunu bildiği için böyle davranmaması gerekirdi. Peki ama ne yaptı ki?.. Bana soğuk ve sert bir ifadeyle baktı. Elbette bu belirli olmayan, elle tutulmayan bir şey, ama daha önce böyle bir şey olmamıştı ve bu bakış pek çok anlama geliyor, –diye düşünüyordu.– Bu bakış, bir soğukluğun başladığı anlamına geliyor.”</p>
				<p class="normal">Aralarında bir soğukluk başladığına inanmış olsa da yapacak bir şey yoktu, Vronskiy’le ilişkilerini hiçbir şekilde değiştiremezdi. Aynen önceden olduğu gibi, sadece sevgisiyle ve çekiciliğiyle onu elinde tutabilirdi. Vronskiy’in kendisini sevmekten vazgeçmesi halinde ne olacağıyla ilgili korkunç düşüncelerden, önceden olduğu gibi gündüz işlerle, geceleri de morfinle kurtulabiliyordu. Aslında bir tek yol vardı: Ona engel olmak değil, –bunun için Vronskiy’in aşkından başka hiçbir şey istemiyordu,– onunla yakınlaşmak, Vronskiy’in onu bırakıp gidemeyeceği bir konumda olmak. Bu yol, boşanma ve evlenme yoluydu. Anna da bunu istemeye başlamış ve Vronskiy ya da Stiva ona bu konuyu ilk açtıklarında razı olmaya karar vermişti.</p>
				<p class="normal">Vronskiy’in bulunmadığı beş günü bu düşüncelerle geçirdi.</p>
				<p class="normal">Gezintiler, Prenses Varvara’yla sohbetler, hastane inşaatını ziyaretler, ama asıl birbiri arkasına okuduğu kitaplar zamanını alıyordu. Ancak altıncı gün, arabacı onsuz döndüğünde Vronskiy’le, Vronskiy’in orada ne yaptığıyla ilgili düşüncelerden asla kurtulamayacağını hissetmişti. Tam bu sırada kızı hastalandı. Anna bebekle uğraşmaya başladı, fakat bu iş onu oyalamıyordu, üstelik hastalık tehlikeli değildi. Ne kadar çabalarsa çabalasın bu kızı sevemiyordu, seviyormuş gibi de yapamıyordu. Tek başına kalan Anna, o gün akşama doğru Vronskiy için o kadar büyük bir korku duydu ki, kente gitmeye karar verdi, ama iyice düşündükten sonra Vronskiy’in aldığı o çelişkili mektubu yazıp tekrar okumadan özel ulakla gönderdi. Ertesi gün Vronskiy’in mektubu eline geçti ve pişman oldu. Vronskiy’in giderken kendisine attığı o sert bakışın, kızın hastalığının tehlikeli olmadığını öğrenince bir kez daha yinelenmesini korku içinde bekliyordu. Ama Vronskiy’e mektup yazdığı için yine de memnundu. Şimdi Anna, Vronskiy’in kendisinden sıkıldığını, ona geri dönmek için üzülerek özgürlüğünü terk ettiğini kendi kendine itiraf ediyordu, buna rağmen onun gelecek olmasına seviniyordu. Bıksa da, sıkılsa da onunla birlikte burada olsun, yeter ki Anna onu görsün, her hareketini bilsindi.</p>
				<p class="normal">Konuk odasında elinde Taine’in yeni kitabıyla lambanın altında oturuyor, dışarda rüzgârın çıkarttığı seslere kulak kabartarak ve arabanın her an gelmesini bekleyerek okuyordu. Birkaç kez tekerlek sesi duyar gibi oldu, ama yanılmıştı; sonunda sadece tekerlek sesleri değil, arabacının bağırışı ve arabanın üstü kapalı girişte çıkarttığı boğuk ses de duyulmuştu. İskambil falı açan Prenses Varvara bile bunu doğruladı ve Anna kıpkırmızı kesilip ayağa kalktı, ama daha önce iki kez yaptığı gibi aşağı inmek yerine duruyordu. Birden Vronskiy’i aldattığı için utandı, ancak daha çok Vronskiy’in bu aldatmacayı nasıl karşılayacağı onu korkutuyordu. Aşağılanma duygusu artık geçmişti; tek korktuğu şey, Vronskiy’in hoşnutsuzluğunu dile getirmesiydi. Kızının iki gündür son derece iyi olduğunu anımsadı. Tam da mektubu yolladığında iyileştiği için kızına kızmıştı hatta. Sonra Vronskiy’i, onun elleriyle, gözleriyle burada olduğunu anımsadı. Sesini duydu. Ve her şeyi unutup sevinçle onu karşılamaya koştu.</p>
				<p class="normal">Vronskiy, koşarak yanına gelen Anna’ya bakarak, ürkek bir şekilde:</p>
				<p class="normal">— E, Ani nasıl? –dedi.</p>
				<p class="normal">Sandalyeye oturmuştu ve bir uşak, ayağındaki kalın çizmeleri çekiyordu.</p>
				<p class="normal">— Bir şeyi yok, daha iyi.</p>
				<p class="normal">— Ya sen? –dedi Vronskiy silkinerek.</p>
				<p class="normal">Anna iki eliyle onun elini tuttu ve gözlerini ondan ayırmadan kendi beline doğru çekti.</p>
				<p class="normal">Vronskiy Anna’ya, Anna’nın saçlarına, onun için giydiğini bildiği elbisesine soğuk bir şekilde bakarak:</p>
				<p class="normal">— Çok sevindim, –dedi.</p>
				<p class="normal">Bunların hepsi hoşuna gidiyordu, ama artık kimbilir kaçıncı kez hoşuna gidiyordu! Ve Anna’nın o kadar korktuğu o taş gibi sert ifade yüzünde duruyordu.</p>
				<p class="normal">Islak sakalını mendiliyle sildikten sonra Anna’nın elini öperek:</p>
				<p class="normal">— Evet, çok sevindim. Ya sen iyi misin? –dedi.</p>
				<p class="normal">“Fark etmez, –diye düşünüyordu Anna,– sadece burada olsun, burada olduğu zaman beni sevmemezlik edemez, buna cesaret edemez.”</p>
				<p class="normal">O yokken Anna’nın morfin kullandığından yakınan Prenses Varvara’nın yanında akşam mutlu ve neşeli geçti.</p>
				<p class="normal">— Ne yapayım? Uyuyamadım... Düşünceler uyumama engel oldu. O yanımdayken hiç kullanmıyorum. Hemen hemen hiç.</p>
				<p class="normal">Vronskiy seçimleri anlattı, Anna sorularıyla onu en çok neşelendiren konuda, kazandığı başarı konusunda konuşturmayı başardı. Anna da Vronskiy’e evde onu ilgilendiren her şeyi anlattı. Anna’nın verdiği haberlerin hepsi çok güzeldi.</p>
				<p class="normal">Ama gece geç vakit yalnız kaldıklarında Anna, onu tekrar tamamen elde ettiğini görerek mektup yüzünden Vronskiy’in bakışının bıraktığı ağır izlenimi silmek istedi. Anna:</p>
				<p class="normal">— İtiraf et, mektubu alınca canın sıkıldı ve bana inanmadın, değil mi? –dedi.</p>
				<p class="normal">Bunu söyler söylemez Vronskiy’in şimdi ona bu kadar sevecen davranmasına karşın, mektup yüzünden kendisini bağışlamadığını anlamıştı.</p>
				<p class="normal">— Evet, –dedi Vronskiy.– Mektup garipti. Hem Ani hasta, hem sen gelmek istiyordun.</p>
				<p class="normal">— Hepsi de doğruydu.</p>
				<p class="normal">— Benim de kuşkum yok zaten.</p>
				<p class="normal">— Hayır, kuşkun var. Memnun değilsin, görüyorum.</p>
				<p class="normal">— Bir an bile kuşku duymadım. Ben sadece senin sanki birtakım görevlerin olduğunu kabul etmek istemiyormuş gibi davranmandan memnun değilim.</p>
				<p class="normal">— Konsere gitme görevleri...</p>
				<p class="normal">— Ama bunu konuşmayalım, –dedi Vronskiy.</p>
				<p class="normal">— Niye konuşmuyoruz? –dedi Anna.</p>
				<p class="normal">— Ben yalnızca birtakım gerekli işlerle karşılaşılabileceğini söylemek istiyorum. Örneğin şimdi ev meselesi için benim Moskova’ya gitmem gerekecek... Ah Anna, niçin bu kadar sinirlisin? Sensiz yaşayamayacağımı bilmiyor musun?</p>
				<p class="normal">— Eğer öyleyse, –dedi Anna birden değişen bir sesle,– bu, senin bu yaşantıdan sıkıldığın anlamına gelir...Evet, başkalarının yaptığı gibi bir günlüğüne gidip geleceksin...</p>
				<p class="normal">— Anna, bu insafsızlıktır. Bütün hayatımı vermeye hazırım ben...</p>
				<p class="normal">Fakat Anna onu dinlemiyordu.</p>
				<p class="normal">— Sen Moskova’ya gidersen, ben de gelirim. Burada kalmam. Ya ayrılalım, ya birlikte yaşayalım.</p>
				<p class="normal">— Benim tek isteğimin bu olduğunu biliyorsun zaten. Ama bunun için...</p>
				<p class="normal">— Boşanmak mı gerekli? Ona yazacağım. Bu şekilde yaşayamayacağımı görüyorum... Ama seninle birlikte Moskova’ya gideceğim.</p>
				<p class="normal">— Beni tehdit eder gibisin. Senden ayrı kalmamak en büyük isteğim, –dedi Vronskiy gülümseyerek.</p>
				<p class="normal">Ancak bu tatlı sözleri söylerken gözlerinde sadece soğuk değil, üstüne varılan ve hırslandırılan bir insanın kin dolu bakışı parlıyordu.</p>
				<p class="normal">Anna bu bakışı gördü ve anlamını doğru tahmin etti.</p>
				<p class="normal">“Eğer öyleyse bu, felaket demektir!” diyordu Vronskiy’in bu bakışı. Bu, bir anlık bir izlenimdi, fakat Anna bu izlenimi bir daha hiç unutmadı.</p>
				<p class="normal">Anna kocasına bir mektup yazarak ondan kendisini boşamasını rica etti ve kasım ayının sonunda Petersburg’a gitmesi gereken Prenses Varvara’nın ardından Vronskiy’le birlikte Moskova’ya gitti. Her gün Aleksey Aleksandroviç’in yanıtını ve onun ardından da boşanma kararını bekleyerek artık bir karıkoca gibi birlikte yaşamaya başladılar.</p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				</body>
</html>