<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">İkinci Bölüm</h1>
				<p class="kapakmetin"> </p>
				<h2 class="h2baslik" id="calibre_toc_43">I</h2>
				<p class="kapakmetin"> </p>
				<p class="normal">Kışın sonunda Şçerbatskiylerin evinde, Kiti’nin sağlığının ne durumda olduğuna ve zayıflayan gücünü yeniden kazandırmak için ne yapılması gerektiğine karar verilecek bir konsültasyon yapıldı. Kiti hastaydı ve ilkbaharın yaklaşmasıyla birlikte sağlığı daha da kötüleşiyordu. Aile doktoru ona önce balıkyağı, sonra demir, daha sonra da yakı verdi, ama ne birincisi, ne ikincisi, ne de üçüncüsü bir işe yaramadığından ve doktor ilkbaharda yurtdışına gitmesini tavsiye ettiğinden ünlü bir doktor çağrıldı. Henüz genç ve son derece yakışıklı bir adam olan ünlü doktor, hastayı muayene etmek istedi. Doktor, genç kızların utangaçlığının yalnızca bir barbarlık kalıntısı olduğunu ve henüz yaşlı olmayan bir erkeğin çıplak bir genç kızı elle muayene etmesinden daha doğal bir şey olmadığını özel bir zevkle ileri sürüyor gibiydi. Bunu her gün yaptığı, yaparken de hiçbir şey hissetmediği, kendince kötü bir şey düşünmediği için bunu doğal buluyordu, bu yüzden de genç bir kızın utangaçlığını sadece bir barbarlık kalıntısı değil, aynı zamanda kendisine bir hakaret sayıyordu.</p>
				<p class="normal">Boyun eğmek gerekiyordu, çünkü bütün doktorların aynı okulda, aynı kitaplarla okumalarına, aynı bilgileri bilmelerine ve bazı kişilerin bu ünlü doktorun kötü bir doktor olduğunu söylemesine karşın prensesin evinde ve çevresinde her nedense bir tek bu ünlü doktorun özel bir şey bildiği ve bir tek onun Kiti’yi kurtarabileceği kabul ediliyordu. Ünlü doktor, utancından şaşkına dönmüş hastayı dikkatle muayene edip, sırtına tık tık vurduktan sonra ellerini iyice yıkayıp konuk odasında prensle konuştu. Prens doktoru dinlerken öksürerek kaşlarını çattı. Aptal ya da hasta olmayan, deneyimli prens tıbba inanmıyordu ve Kiti’nin hastalığının nedenini bir tek o tam olarak anladığı için de oynanan bu komediye için için kızıyordu. Prens, kızının hastalığının belirtileri konusunda ünlü doktorun gevezeliklerini dinlerken “boşa havlayan köpek” diye düşündü. Avcılık sözlüğünden aldığı bu ifadenin ünlü doktor için uygun olacağını düşündü. Bu arada doktor, bu yaşlı beyzadeye karşı hissettiği küçümsemeyi belli etmemek için kendini zor tutuyor ve onun anlayabileceği düzeye zor iniyordu. Yaşlı adamla bir şey konuşulamayacağını, bu evin reisinin anne olduğunu anlıyordu. İncilerini onun önüne dökmeye niyetleniyordu. Bu sırada prenses aile doktoruyla birlikte konuk odasına girdi. Prens bu komediye ne kadar güldüğünü fark ettirmemeye çalışarak oradan uzaklaştı. Prenses şaşkındı ve ne yapacağını bilmiyordu. Kiti’ye karşı kendisini suçlu hissediyordu.</p>
				<p class="normal">— Doktor, alınyazımızı belirleyin, –dedi prenses.– Her şeyi söyleyin bana. –”Umut var mı?” demek istiyordu, ama dudakları titremeye başlamıştı, bu soruyu soramadı.– Evet, doktor?..</p>
				<p class="normal">— Prenses, meslektaşımla konuştuktan sonra size düşüncemi söylemekten onur duyacağım.</p>
				<p class="normal">— Yani sizi yalnız mı bırakalım?</p>
				<p class="normal">— Nasıl isterseniz.</p>
				<p class="normal">Prenses derin bir iç çekip çıktı.</p>
				<p class="normal">Doktorlar baş başa kaldıklarında aile doktoru, hastada verem başlangıcı olduğu yolundaki düşüncesini çekinerek açıkladı. Ünlü doktor onun konuşmasını dinledi ve konuşmanın ortasında büyük altın saatini çıkarıp baktı.</p>
				<p class="normal">— Öyle, ama... –dedi ünlü doktor.</p>
  <p class="normal">Aile doktoru konuşmasının ortasında saygıyla durdu.</p>
				<p class="normal">— Bildiğiniz gibi biz verem başlangıcını teşhis edemeyiz; kavernler<sup class="calibre4"><a href="1_split_040.html#footnote-100-23" id="footnote-100-23-backlink" name="footnote-100-23-backlink">[23]</a></sup> ortaya çıkmadan önce belirgin bir şey yoktur. Ama kuşkulanabiliriz. İşaretler var zaten: kötü beslenme, sinirlilik vesaire. Sorun şu: Veremden kuşkulanıldığında beslenmeye destek olmak için ne yapmak gerekiyor?</p>
				<p class="normal">Aile doktoru ince bir gülümsemeyle:</p>
				<p class="normal">— Ama siz de bilirsiniz ki, bu hastalığın arkasında her zaman manevi ve ruhsal nedenler gizlidir, –diye ekledi.</p>
				<p class="normal">Ünlü doktor tekrar saatine bakıp:</p>
				<p class="normal">— Evet, tabii, –diye yanıtladı. Pardon, Yauza Köprüsü yapıldı mı acaba? Yoksa hâlâ dolaşmak mı gerekiyor? A, yapıldı demek. O zaman yirmi dakikada gidebilirim. Beslenmeye destek olmak ve sinirleri düzeltmek diyorduk. Biri diğeriyle bağlantılı, her iki yandan da çalışmak gerek.</p>
				<p class="normal">— Peki, yurtdışına gitmesine ne dersiniz? –diye sordu aile doktoru.</p>
				<p class="normal">— Ben yurtdışı gezilerinin düşmanıyım. Eğer verem başlangıcı söz konusuysa, ki bunu biz bilemiyoruz, o zaman yurtdışına gitmesinin bir faydası olmaz. Beslenmeye destek olacak zararsız bir ilaç gerekli.</p>
				<p class="normal">Ünlü doktor Soden sularıyla tedavi planını açıkladı. Bu suları önermesinin asıl amacı bunların zararsız sular olmasıydı.</p>
				<p class="normal">Aile doktoru dikkatle ve saygıyla dinliyordu.</p>
				<p class="normal">— Fakat alışkanlıkların değiştirilmesi ve anıları canlandıran koşullardan uzaklaşmak açısından yurtdışına gitmenin faydalı olacağını söyleyebilirim, –dedi.</p>
				<p class="normal">— Ya! Gitsinler o zaman; yalnız şu Alman şarlatanlar zarar verir... Sözümüzü dinlemeleri gerek. Ne yapalım, gitsinler o zaman.</p>
				<p class="normal">Tekrar saatine göz attı.</p>
				<p class="normal">— O! Gitme zamanı gelmiş, –dedi ve kapıya yöneldi.</p>
				<p class="normal">Ünlü doktor, yaşlı prensese hastayı bir kez daha görmesi gerektiğini söyledi (Nezaket duygusu bunu söyletmiş olmalıydı).</p>
				<p class="normal">— Nasıl! Bir kez daha mı muayene edeceksiniz! –diye haykırdı prenses korkuyla.</p>
				<p class="normal">— Oh hayır, bazı ayrıntıları öğrenmem gerekiyor prenses.</p>
				<p class="normal">— Lütfen buyurun.</p>
				<p class="normal">Ve anne, doktorun eşliğinde Kiti’nin olduğu konuk odasına girdi. İğne ipliğe dönmüş, biraz önce duyduğu utanç yüzünden yanakları kızarmış, gözlerinde özel bir parıltıyla odanın ortasında dikiliyordu. Doktor girdiğinde kıpkırmızı oldu ve gözleri yaşlar doldu. Hastalığı ve bu hastalığın tedavisi ona ne kadar aptalca ve gülünç bir şey olarak görünüyordu! Tedavisi, kırık bir vazonun parçalarının yeniden birleştirilmesi kadar gülünç geliyordu. Kalbi kırılmıştı. Ne yani onu haplarla, tozlarla mı iyileştirmek istiyorlardı? Ama bu işte kendisini suçlu olarak gördüğü için annesini kıramıyordu.</p>
				<p class="normal">— Zahmet olmazsa oturun, –dedi ünlü doktor.</p>
				<p class="normal">Kendisi de gülümseyerek kızın karşısına oturdu, nabzını saydı ve yine sıkıcı sorular sormaya başladı. Kiti ona cevap verirken bir anda sinirlenip ayağa kalktı.</p>
				<p class="normal">— Bağışlayın beni doktor, ama doğrusu bu hiçbir işe yaramaz. Üçüncü defadır bana aynı soruları soruyorsunuz.</p>
				<p class="normal">Ünlü doktor kızmadı.</p>
				<p class="normal">Kiti dışarı çıktığında prensese:</p>
				<p class="normal">— Hastalığın neden olduğu sinirlilik hali, –dedi.– Zaten bitirmiştim...</p>
				<p class="normal">Sonra doktor, son derece akıllı bir kadına anlatıyormuş gibi prensese kızının durumunu bilimsel olarak anlattı ve hiç gerekli olmayan suların nasıl içileceği konusunda talimatlar vererek sözlerini bitirdi. Yurtdışına gitmek konusundaki soru üzerine doktor, çok zor bir sorunun yanıtını arıyormuş gibi uzun uzun düşündü. Sonunda kararını açıkladı: Gidebilirlerdi, ama şarlatanlara inanmamalıydılar, her konuda da kendisine başvurmalıydılar.</p>
				<p class="normal">Doktor gittikten sonra sanki neşeli bir şey oldu. Kızının yanına dönen prenses neşelenmişti, Kiti de neşelenmiş gibi yapıyordu. Artık sık sık, hatta hemen hemen her zaman rol yapmak zorunda kalıyordu.</p>
				<p class="normal">— Doğrusu ben iyiyim maman. Ama eğer siz gitmek istiyorsanız, gidelim! –dedi ve bu yolculukla ilgilendiğini göstermeye çalışarak yol hazırlıklarından söz etmeye koyuldu.</p>
				<p class="kapakmetin"> </p>
				<h2 class="h2baslik" id="calibre_toc_44">II</h2>
				<p class="kapakmetin"> </p>
				<p class="normal">Doktorun arkasından Dolli geldi. O gün konsültasyon olacağını biliyordu ve doğumdan yeni kalktığı (kış sonunda bir kız doğurmuştu), başında pek çok dert ve iş olduğu halde bebeğini ve hasta kızını bırakıp Kiti’nin o gün belli olacak durumunu öğrenmek için uğramıştı.</p>
				<p class="normal">Konuk odasına girerken daha şapkasını çıkarmadan:</p>
				<p class="normal">—E, ne oldu? –dedi.– Hepiniz neşelisiniz. Gerçekten iyi mi?</p>
				<p class="normal">Doktorun söylediklerini anlatmaya çalıştılar, ama doktor uzun uzun ve derli toplu konuştuğu halde söylediklerini hiçbir şekilde aktaramayacakları anlaşıldı. Bir tek yurtdışına gitme kararı verilmiş olması ilginçti.</p>
				<p class="normal">Dolli elinde olmadan derin bir iç çekti. En iyi dostu, kız kardeşi gidiyordu. Onun hayatı ise hiç eğlenceli değildi. Barıştıktan sonra Stepan Arkadyiç’le ilişkileri aşağılayıcı bir hale gelmişti. Anna’nın yaptığı lehim sağlam çıkmamıştı ve aile düzeni yine aynı yerden kırılmıştı. Belli bir şey yoktu, ama Stepan Arkadyiç hemen hemen hiçbir zaman evde olmuyordu, para da neredeyse hiç yoktu. İhanet kuşkuları Dolli’yi sürekli olarak üzüyor ve daha önce yaşadığı kıskançlık acısından korkarak bu kuşkuları artık kendisinden uzaklaştırıyordu. Bir kez yaşadığı ilk kıskançlık patlaması artık tekrarlanamazdı, hatta bir ihanetin ortaya çıkması bile onu ilkinde olduğu kadar etkileyemezdi. Böyle bir ihanetin ortaya çıkması, şimdi onu yalnızca aile alışkanlıklarından yoksun bırakırdı ve bu zayıflık yüzünden ondan, daha da çok kendisinden nefret ederek kendi kendisini aldatıyordu. Bunların ötesinde büyük bir ailenin işleri onu sürekli üzüyordu; kâh bebek yeterince emzirilemiyor, kâh dadı gidiyor, kâh şimdi olduğu gibi çocuklardan biri hastalanıyordu.</p>
				<p class="normal">— E, seninkiler nasıl? –diye sordu annesi.</p>
				<p class="normal">— Ah, maman, sizin derdiniz zaten çok. Lili hastalandı, kızıl olmasından korkuyorum. Sizin durumunuzu öğrenmek için geldim, Tanrı korusun eğer bir de kızılsa, hiç evden çıkamayacağım.</p>
				<p class="normal">Yaşlı prens de doktorun gidişinden sonra çalışma odasından çıktı ve yanağını Dolli’ye uzatıp onunla biraz konuştuktan sonra karısına şöyle dedi:</p>
				<p class="normal">— Karar verdiniz mi, gidiyor musunuz? Benimle ilgili ne yapmak istiyorsunuz?</p>
				<p class="normal">— Senin kalman gerektiğini düşünüyorum Aleksandr Andreiç, –dedi karısı.</p>
				<p class="normal">— Nasıl isterseniz.</p>
				<p class="normal">— Maman, babam neden bizimle gelmiyor? –dedi Kiti.– Onun için de, bizim için de eğlenceli olur.</p>
				<p class="normal">Yaşlı prens kalktı ve elini Kiti’nin saçlarında gezdirdi. Kiti yüzünü kaldırdı ve zoraki gülümseyerek babasına baktı. Onunla çok az konuştuğu halde babasının kendisini ailedeki herkesten daha iyi anladığını düşünürdü her zaman. En küçük kızı olarak babasının gözdesiydi ve babasının kendisine olan sevgisinin onu anlayışlı yaptığını sanıyordu. Bakışları yüzüne dikkatle bakan babasının açık mavi, iyilik dolu gözleriyle karşılaştığında, sanki babası içini okuyormuş, içinde olup biten bütün kötü şeyleri anlıyormuş gibi geldi Kiti’ye. Yüzü kızardı, öpücük bekleyerek yanağını babasına uzattı, ama o, sadece saçlarını okşayıp şöyle dedi:</p>
				<p class="normal">— Ah bu saçma topuzlar! Kendi kızına bile dokunamıyorsun, ölmüş kadınların saçlarını okşuyorsun. E, Dolinka, –diye büyük kızına dönerek,– senin iskambil kozu ne yapıyor? –dedi.</p>
				<p class="normal">Dolli kocasından söz edildiğini anlayarak:</p>
				<p class="normal">— Hiçbir şey baba, –diye yanıtladı.– Dolaşıp duruyor işte, hemen hemen hiç görmüyorum, –diye alaycı bir gülümsemeyle eklemeden de duramadı.</p>
				<p class="normal">— Ormanı satmak için hâlâ köye gitmedi mi yani?</p>
				<p class="normal">— Hayır, hâlâ hazırlık yapıyor.</p>
				<p class="normal">— Demek öyle! Ben de mi hazırlansam acaba? –dedi prens. Oturduğu yerden karısına döndü,– Emredersiniz, efendim, –dedi. Sonra küçük kızına bakarak,– Sana gelince Katya, –diye ekledi,– güzel bir gün uyanacaksın ve kendi kendine ben zaten çok iyiyim ve neşeliyim, babamla yine sabahın ayazında gezmeye gideceğim, diyeceksin, ha?</p>
				<p class="normal">Babasının söylediği çok basit bir şeydi, ama Kiti bu sözlere bozuldu ve suçüstü yakalanmış bir suçlu gibi şaşırdı. “Evet, her şeyi biliyor, her şeyi anlıyor ve bu sözlerle bana utansan da utancının üstesinden gelmelisin diyor.” Babasına cevap vermek için bir türlü kendini toplayamıyordu. Tam cevap verecekti ki, birden ağlamaya başladı ve koşarak odadan çıktı.</p>
				<p class="normal">— Ah senin bu şakaların! –diye kocasına çıkıştı prenses.– Sen her zaman... –diye sitemlerini sıralamaya başladı.</p>
				<p class="normal">Prens, karısının sitemlerini oldukça uzun bir zaman dinledi ve hiçbir şey söylemedi, ama yüzü giderek daha çok asılıyordu.</p>
				<p class="normal">— Öyle acınacak durumda ki zavallıcık, sense buna neden olan şeyin ima edilmesinden onun ne kadar acı çektiğini anlamıyorsun. Ah! İnsanlar hakkında böylesine yanılmak! –dedi prenses. Dolli’yle prens, onun ses tonunun değişmesinden Vronskiy’den söz ettiğini anladılar.– Bu iğrenç, aşağılık adamlara karşı neden bir yasa yok anlamıyorum.</p>
				<p class="normal">Prens koltuktan kalkıp gitmeye davranırken kapıda durdu ve asık bir yüzle:</p>
				<p class="normal">— Ah, keşke dinlemeseydim! dedi. Yasalar var valide hanım, mademki beni buna zorladın, her şeyin suçlusu kim sana söyleyeyim: Sen, sen, sadece sen. Bu heriflere karşı yasalar her zaman vardı ve olacaktır! Evet efendim, eğer olmaması gereken şeyler olmasaydı, ben bu yaşlı halimde o züppenin önüne engeli koyardım. Hadi, şimdi tedavi ettirin, bu şarlatanları evinize taşıyıp durun bakalım.</p>
				<p class="normal">Prens galiba daha çok şey söyleyecekti, ama prenses onun bu ses tonunu duyar duymaz, ciddi sorunlarda her zaman olduğu gibi hemen yelkenleri indirip pişmanlığını dile getirmeye başladı.</p>
				<p class="normal">Kocasına doğru giderken:</p>
				<p class="normal">— Alexandre, Alexandre, –diye fısıldadı ve ağlamaya başladı.</p>
				<p class="normal">O ağlamaya başlayınca prens de sustu. Karısının yanına geldi.</p>
				<p class="normal">— Peki, tamam, tamam! Senin için de zor, biliyorum. Ne yapalım? Ortada büyük bir felaket yok. Tanrı merhametlidir... şükret... –dedi. Elinin üzerinde hissettiği karısının ıslak öpücüğüne karşılık olarak kendisi de ne dediğini bilmeden konuşuyordu artık. Sonra odadan çıktı. Kiti gözyaşları içinde odadan çıkar çıkmaz Dolli, analık ve aile alışkanlığıyla burada bir kadın işinin söz konusu olduğunu hemen gördü ve bu işi yapmaya hazırlandı. Şapkasını çıkarttı ve manevi anlamda kollarını sıvayıp harekete geçmeye hazırlandı. Annesinin babasına çıkışması sırasında, bir kız evladın saygısının izin verdiği ölçüde annesini durdurmaya çalışmıştı. Prensin sinirlenip patladığı anda susmuştu; annesi için utanç ve hemen yumuşayıveren babasına karşı da şefkat duyuyordu; ama babası çıktığı sırada yapılması gereken en önemli şeyi yapmaya, yani Kiti’nin yanına gidip onu yatıştırmaya hazırlanmıştı.</p>
				<p class="normal">— Maman, size uzun zamandır söylemek istiyordum: Levin’in son kez buraya geldiğinde Kiti’ye evlenme teklifi yapmak istediğini biliyor musunuz siz? Stiva’ya söylemiş.</p>
				<p class="normal">— E, ne olmuş? Bir şey anlamıyorum...</p>
				<p class="normal">— Kiti onu geri çevirmiş olabilir mi?.. Size söylemedi mi?</p>
				<p class="normal">— Hayır, ne onun için, ne de öbürü için bir şey demedi; son derece gururludur. Ama ben biliyorum, bütün bunların nedeni...</p>
				<p class="normal">— Evet, düşünün, eğer Levin’in teklifini reddettiyse... Öbürü olmasaydı Levin’i geri çevirmezdi, biliyorum... Sonra da kızı ne korkunç bir şekilde aldattı.</p>
				<p class="normal">Prenses için kızına karşı ne kadar suçlu olduğunu düşünmek son derece korkunç bir şeydi, bu yüzden öfkelendi.</p>
				<p class="normal">— Ah, artık hiçbir şey anlamıyorum! Artık herkes kendi kafasına göre yaşamak istiyor, anneye bir şey söylenmiyor, sonra da...</p>
				<p class="normal">— Maman, ben onun yanına gidiyorum.</p>
				<p class="normal">— Git. Sana engel olan mı var? –dedi prenses.</p>
				<p class="kapakmetin"> </p>
				<h2 class="h2baslik" id="calibre_toc_45">III</h2>
  <p class="kapakmetin"> </p>
				<p class="normal">Dolli, Kiti’nin tıpkı bundan daha iki ay önceki gepgenç, pespembe ve neşeli hali gibi güzel, pembe ve vieux saxe<sup class="calibre4"><a href="1_split_041.html#footnote-100-24" id="footnote-100-24-backlink" name="footnote-100-24-backlink">[24]</a></sup> bebeklerle süslü küçük odasına girerken, geçen yıl bu küçük odayı birlikte nasıl neşe ve sevgiyle dekore ettiklerini anımsadı. Kapıya yakın alçak bir sandalyede oturan, hareketsiz gözlerini halının köşesine dikmiş Kiti’yi görünce Dolli’nin yüreği üşüdü. Kiti ablasına baktı, yüzündeki soğuk ve biraz sert ifade değişmedi.</p>
				<p class="normal">Darya Aleksandrovna, Kiti’nin yanına oturarak:</p>
				<p class="normal">— Şimdi gideceğim ve eve kapanıp kalacağım, sen de bana gelemeyeceksin. Seninle konuşmak istiyorum, –dedi.</p>
				<p class="normal">Kiti başını ürkekçe yukarı kaldırıp çabucak sordu:</p>
				<p class="normal">— Hangi konuda?</p>
				<p class="normal">— Senin üzüntünden başka hangi konuda olabilir?</p>
				<p class="normal">— Benim üzüntüm yok.</p>
				<p class="normal">— Yeter Kiti. Benim bilmediğimi mi sanıyorsun? Her şeyi biliyorum. Hem inan bana, bu öyle önemli bir şey değil... Hepimiz geçirdik bunları.</p>
				<p class="normal">Kiti susuyordu ve yüzünde sert bir ifade vardı.</p>
				<p class="normal">Darya Aleksandrovna lafı dolandırmadan konuya girerek:</p>
				<p class="normal">— Acı çekmene değmeyecek biri o, –diye devam etti.</p>
				<p class="normal">— Evet, çünkü beni küçük düşürdü, –dedi Kiti titreyen sesiyle.– Konuşma! Lütfen konuşma!</p>
				<p class="normal">— Ama sana bunu söyleyen oldu mu? Hiç kimse bunu söylemedi. Onun sana âşık olduğundan ve âşık kaldığından eminim, ama...</p>
				<p class="normal">— Ah, bu teselli sözleri bana her şeyden daha korkunç geliyor! –diye haykırdı Kiti, aniden sinirlenip. Sandalyede arkasını döndü, kıpkırmızı oldu ve kemerinin tokasını kâh bir eliyle, kâh öbür eliyle sıkarak parmaklarını hızla hareket ettirmeye başladı. Dolli, kardeşinin kızdığı zamanlar bu şekilde elleriyle bir şeyi tutup bu hareketi yaptığını biliyordu; Dolli, Kiti’nin bir kızgınlık anında kendini kaybedip, gereksiz ve çirkin pek çok şey söyleyebileceğini biliyor, onu sakinleştirmek istiyordu; ama artık geç kalmıştı.</p>
				<p class="normal">— Bana ne hissettirmek istiyorsun, ne? –dedi Kiti hızlı hızlı.– Beni tanımak istemeyen bir adama tutulduğumu mu, ona olan aşkımdan öldüğümü mü? Hem de bunu bana ablam söylüyor... beni teselli ettiğini sanan ablam!.. Bu tesellileri, bu yalanları istemiyorum!</p>
				<p class="normal">— Kiti, haksızsın.</p>
				<p class="normal">— Neden bana acı çektiriyorsun?</p>
				<p class="normal">— Ama ben tam tersine... Üzüldüğünü görüyorum...</p>
				<p class="normal">Ancak Kiti öfkesinden onu dinlemiyordu.</p>
				<p class="normal">— Üzülecek ve teselli edilecek bir şeyim yok. Beni sevmeyen bir adamı hiçbir zaman sevmeyecek kadar gururlu bir insanım.</p>
				<p class="normal">Darya Aleksandrovna kardeşinin elini tutup şöyle dedi:</p>
				<p class="normal">— Ben de öyle bir şey demiyorum ki... Yalnız, bana doğruyu söyle, Levin sana bir şey dedi mi?.. Levin adının geçmesi, Kiti’yi iyice çileden çıkarttı; sandalyeden fırladı ve kemer tokasını yere atıp, elleriyle hızlı hızlı hareketler yaparak konuşmaya başladı:</p>
				<p class="normal">— Neden bir de Levin’den söz ediyorsun? Anlamıyorum, niçin bana acı çektirme gereği duyuyorsun? Gururlu bir kız olduğumu daha önce söyledim, bir daha tekrarlıyorum, ben hiçbir zaman, hiçbir zaman, senin yaptığını yapmam, bana ihanet eden, başka bir kadını seven bir adama geri dönmem. Bunu anlamıyorum, anlamıyorum! Sen yapabilirsin, ama ben yapamam!</p>
				<p class="normal">Bu sözleri söyledikten sonra ablasına bakan ve Dolli’nin başını mahzun mahzun yere eğip sustuğunu gören Kiti, niyetlendiği gibi odadan çıkıp gitmek yerine, kapının yanına oturdu ve yüzüne mendilini örtüp, başını yere eğdi.</p>
				<p class="normal">Sessizlik iki dakika kadar sürdü. Dolli kendi durumunu düşünüyordu. Her zaman hissettiği aşağılanma, kız kardeşi anımsattığında iyice içini yakmıştı. Kardeşinden bu kadar acımasız bir davranış beklemiyordu, ona kızmıştı. Fakat birden bir elbise hışırtısı ve bu hışırtıyla birlikte bastırılmaya çalışılan ve artık bastırılamayan bir hıçkırık sesi duydu, birinin kolları aşağıdan Dolli’nin boynuna dolandı. Kiti, önünde diz çökmüştü.</p>
				<p class="normal">— Dolinka, ben öyle mutsuzum ki! –diye fısıldadı Kiti suçlu suçlu.</p>
				<p class="normal">Ve gözyaşlarıyla kaplanan o sevimli yüz Darya Aleksandrovna’nın elbisesinin eteğine saklandı.</p>
				<p class="normal">Sanki gözyaşları, iki kardeş arasındaki karşılıklı ilişki makinesinin başarıyla çalışması için gerekli bir yağdı. Kız kardeşler, gözyaşlarından sonra onları ilgilendiren şeylerden konuşmadılar; ama başka konulardan konuşurken de birbirlerini anladılar. Kiti öfkeyle söylediği, kocasının ihaneti ve onun aşağılanmasıyla ilgili sözlerinin zavallı ablasını yüreğinin derinlerine kadar etkilediğini, ama kendisini affettiğini anlamıştı. Dolli de kendi adına bilmek istediği her şeyi anlamıştı; tahminlerinin doğru olduğunu, Kiti’nin geçmeyen üzüntüsünün Levin’in yaptığı evlenme teklifini reddetmesinden, Vronskiy’in ise onu aldatmasından kaynaklandığından ve Kiti’nin Levin’i sevmeye ve Vronskiy’den nefret etmeye hazır olduğundan emindi. Kiti bu konuda tek söz etmemişti; sadece ruhsal durumu hakkında konuşmuştu.</p>
				<p class="normal">Sakinleştikten sonra Kiti:</p>
				<p class="normal">— Benim hiçbir derdim yok, –dedi,– ama en başta kendim olmak üzere her şeyin bana ne kadar iğrenç, itici ve kaba geldiğini anlayamazsın. Kendimle ilgili ne kadar iğrenç düşüncelerim olduğunu tasavvur edemezsin.</p>
				<p class="normal">— Ama senin nasıl iğrenç düşüncelerin olabilir? –diye sordu Dolli gülümseyerek.</p>
				<p class="normal">— En iğrenç ve en kaba düşünceler; sana söyleyemem. Bu, üzüntü de değil, sıkıntı da, çok daha kötü bir şey. Sanki içimdeki iyi şeylerin hepsi saklanmış, geriye tek bir iğrenç şey kalmış gibi. Sana nasıl anlatsam? –diye devam etti Kiti, ablasının gözlerindeki şaşkınlığı görerek.– Biraz önce babam benimle konuşmaya başladı... babamın tek düşüncesi benim evlenmemmiş gibi geliyor bana. Annem beni baloya götürüyor: Sanıyorum ki bunun tek nedeni, bir an önce evlendirip benden kurtulmak istemesi. Bunların doğru olmadığını biliyorum, ama bu düşünceleri kafamdan atamıyorum. Damat adayı diye gelenleri görmeye katlanamıyorum. Sanki ölçümü alıyorlarmış gibi geliyor. Eskiden balo elbisesiyle bir yere gitmek benim için bir zevkti, kendime hayrandım; şimdi utanıyorum, rahatsız oluyorum. Artık ne dersen! Doktor... Ne bileyim işte...</p>
				<p class="normal">Kiti duraklamıştı; daha konuşmak, kendisinde bu değişiklik olduğundan beri Stepan Arkadyiç’in ona tahammül edilemez derecede iğrenç biri olarak göründüğünü, onu görünce en kaba ve en çirkin düşünceleri aklına getirmeden yapamadığını da söylemek istiyordu.</p>
				<p class="normal">— Evet, her şey bana en kaba ve çirkin biçimde görünüyor, –diye devam etti.– Bu, benim hastalığım. Belki de geçer...</p>
				<p class="normal">— Sen de düşünme onları...</p>
				<p class="normal">— Yapamıyorum. Sadece çocuklarla birlikteyken, sadece senin yanında iyi oluyorum.</p>
				<p class="normal">— Yazık, bana gelemeyeceksin.</p>
				<p class="normal">— Hayır, geleceğim. Kızıl geçirmiştim ben, anneme sorarım.</p>
				<p class="normal">Kiti isteğinde inat etti, ablasının evine taşındı ve gerçekten de kızıl olduğu anlaşılan hastalık boyunca çocuklara baktı. İki kardeş, altı çocuğun altısını da iyileştirdi, ama Kiti’nin sağlığı düzelmedi ve büyük perhizde Şçerbatskiyler yurtdışına gitti.</p>
				<p class="kapakmetin"> </p>
				<h2 class="h2baslik" id="calibre_toc_46">IV</h2>
				<p class="kapakmetin"> </p>
				<p class="normal">Petersburg’un yüksek çevresi aslında tektir; herkes birbirini tanır, hatta birbirlerine gider gelirler. Fakat bu büyük çevrenin kendi alt çevreleri vardır. Anna Arkadyevna Karenina’nın üç farklı çevreden dostları ve bu üç farklı çevreyle sıkı ilişkileri vardı. Bu çevrelerden biri, kocasının toplumsal koşullar içinde çok çeşitli ve çok kaprisli bir şekilde birbirlerine bağlanan ve birbirlerinden ayrılan iş arkadaşlarından ve memurlarından oluşan resmi, memuriyet çevresiydi. Anna ilk zamanlar bu insanlara gösterdiği neredeyse dindarca saygıyı şimdi zor anımsayabiliyordu. Artık bu insanların hepsini bir taşra kentinde herkesin birbirini tanıdığı gibi tanıyordu; kimin hangi alışkanlıklarının ve zaaflarının olduğunu, kimin hangi ayakkabısının sıktığını biliyordu; onların birbirleriyle ve grubun başıyla ilişkilerini biliyordu; kimin kimden yana olduğunu ve kimin kiminle nasıl ve hangi konuda aynı ya da farklı düşüncede olduğunu biliyordu; fakat hükümet ve erkek çıkarlarını yansıtan bu çevre, Kontes Lidiya İvanovna’nın telkinlerine karşın Anna’nın ilgisini çekememişti ve Anna bu çevreden kaçıyordu.</p>
				<p class="normal">Anna’nın yakın olduğu diğer bir çevre, Aleksey Aleksandroviç’in kariyerini yapmasını sağlayan çevreydi. Bu grubun başı Kontes Lidiya İvanovna’ydı. Bu grup, yaşlı, çirkin, hayırsever ve dindar kadınlardan ve zeki, bilgili, ikbalperest erkeklerden oluşuyordu. Bu gruba dahil zeki insanlardan biri, grubu “Petersburg toplumunun vicdanı” diye adlandırıyordu. Aleksey Aleksandroviç bu çevreye çok değer verirdi ve herkesle dost olmayı beceren Anna, Petersburg’daki hayatının ilk zamanlarında kendisine bu çevreden de dostlar bulmuştu. Şimdi, Moskova’dan döndüğünde ise onun için katlanılmaz olmuştu bu çevre. Ona öyle geliyordu ki, kendisi de, gruptakilerin hepsi de rol yapıyordu. Bu topluluğun içinde olmak ona o derece sıkıcı ve rahatsız edici geliyordu ki, Kontes Lidiya İvanovna’nın evine mümkün olduğu kadar az gitmeye başlamıştı.</p>
				<p class="normal">İlişkide olduğu üçüncü ve son çevre, sosyetenin ta kendisiydi. Baloların, ziyafetlerin, parlak tuvaletlerin boy gösterdiği bir çevreydi, üyeleri küçümsedikleri orta sosyeteye inmemek için bir elleriyle saraya tutunmuş, zevkleri benzeşmekle kalmayıp bir ve aynı olan bir gruptu. Bu çevreyle ilişkisini kuzeninin karısı olan Prenses Betsi Tverskaya aracılığıyla sürdürüyordu. Prenses Betsi Tverskaya yüz yirmi binlik geliri olan ve Anna’nın sosyetede görünmeye başlamasından beri onu çok seven, el üstünde tutan ve Kontes Lidiya İvanovna’nın grubuyla alay ederek Anna’yı kendi çevresine çeken biriydi.</p>
				<p class="normal">— Yaşlanıp çirkinleştiğimde onun gibi yapacağım, – diyordu Betsi,– ama sizin gibi genç ve güzel bir kadının bu güçsüzler yurduna girmesi için henüz vakit erken.</p>
				<p class="normal">Anna, maddi olanaklarının üstünde masraf gerektirdiği için ilk zamanlar Prenses Tverskaya’nın grubundan olabildiğince uzak duruyordu, ayrıca da gönlü birinci gruptan yanaydı; ama Moskova yolculuğundan sonra tam tersi oldu. İyi ahlaklı dostlarından uzaklaşıyor, büyük sosyeteye gidiyordu. Burada Vronskiy’le karşılaşıyor ve bu karşılaşmalardan heyecanlı bir sevinç duyuyordu. Özellikle de kızlığında Vronskaya soyadını taşıyan ve Vronskiy’in kuzini olan Betsi’nin evinde sık sık rastlıyordu ona. Vronskiy, Anna’yla karşılaşabileceği her yere gidiyor, eline fırsat geçtikçe ona aşkını ilan ediyordu. Anna, Vronskiy’e hiç yüz vermiyordu, ama onunla her karşılaştığında o gün, onu ilk kez trende gördüğünde hissettiği canlılık duygusu ruhunda tutuşmaya başlıyordu. Onu görünce gözlerinde sevinç ışıkları parladığını ve dudaklarının gülümsediğini kendisi de hissediyor, bu sevinç ifadesini bastıramıyordu.</p>
  <p class="normal">Anna, ilk zamanlar Vronskiy’in peşine düşmesinden memnun olmadığına içtenlikle inanıyordu; ama Moskova’dan döndükten kısa bir süre sonra onu göreceğini düşündüğü bir gece toplantısına gidip de Vronskiy’in olmadığını görünce üzerine çöken hüzünden kendisini kandırmakta olduğunu, Vronskiy’in onun peşinden koşmasından hoşlanmanın yanı sıra hayatının tek ilgi konusu olduğunu açıkça anlamıştı.</p>
				<p class="kapakmetin">***</p>
				<p class="normal">Ünlü bir kadın şarkıcı ikinci kez konser veriyordu ve bütün büyük sosyete tiyatrodaydı. Birinci sıradaki koltuğundan kuzinini gören Vronskiy, perde arasını beklemeden onun locasına gitti.</p>
				<p class="normal">— Yemeğe neden gelmediniz? –dedi Betsi, Vronskiy’e.– Âşıkların bu önsezisine şaşıyorum, –diye ekledi gülümseyerek ve sadece onun duyabileceği bir şekilde,– O yoktu. Ama operadan sonra gelin, –dedi.</p>
				<p class="normal">Vronskiy soru sorar gibi kuzininin yüzüne baktı. Betsi başını eğdi. Vronskiy bir gülümsemeyle teşekkür etti ve yanına oturdu.</p>
				<p class="normal">Bu tutkunun başarı kazandığını izlemekten özel bir mutluluk duyan Prenses Betsi:</p>
				<p class="normal">— Alaylarınızı anımsıyorum da! –diye devam etti.–Nereye gitti hepsi! Tutuldunuz, azizim.</p>
				<p class="normal">Vronskiy sakin ve yumuşak gülümsemesiyle:</p>
				<p class="normal">— Ben de sadece tutulmak istiyordum, –diye yanıtladı.– Yakınacağım tek şey, gerçeği söylemek gerekirse son derece az tutulmuş olmam. Umudumu yitirmeye başlıyorum.</p>
  <p class="normal">Arkadaşı adına aşağılanmış olan Betsi:</p>
				<p class="normal">— Siz nasıl bir umut besleyebilirsiniz? Entendons nous...<sup class="calibre4"><a href="1_split_042.html#footnote-100-25" id="footnote-100-25-backlink" name="footnote-100-25-backlink">[25]</a></sup> –dedi. Ama gözlerinde Vronskiy’in hangi umuda sahip olabileceğini tıpkı onun gibi çok açık bir biçimde anladığını ifade eden kıvılcımlar uçuşuyordu.</p>
				<p class="normal">Vronskiy inci gibi dişlerini göstere göstere gülerek:</p>
				<p class="normal">— Hiçbir umut, –dedi.– Affedersin, –diyerek Prenses Betsi’nin elinden dürbünü aldı, onun çıplak omzu üzerinden karşı sıradaki localara bakarken,– Gülünç olmaktan korkarım, –diye ekledi.</p>
				<p class="normal">Betsi’nin ve sosyeteden diğer herkesin gözünde gülünç olma tehlikesine girmediğini çok iyi biliyordu. Bu insanların gözünde bir genç kızın ve serbest bir kadının talihsiz âşığı rolünün gülünç olabileceğini çok iyi biliyordu; ama evli bir kadının peşine düşen ve bu kadını baştan çıkarmak için hayatını bile ortaya koyan bir adam rolünün güzel ve büyük bir yanı vardı ve hiçbir zaman gülünç olamazdı, bu yüzden Vronskiy bıyıklarının altında oynaşan gururlu ve neşeli gülümsemesiyle dürbünü indirdi ve kuzininin yüzüne baktı.</p>
				<p class="normal">Prenses Betsi, ona hayran hayran bakarak:</p>
				<p class="normal">— Peki neden yemeğe gelmediniz? –dedi.</p>
				<p class="normal">— Bunu size anlatmam gerek. Meşguldüm, hem de neyle? Sizinle bire yüz, bire bin bahse girerim tahmin edemezsiniz. Bir kocayı, kendisine hakaret eden karısıyla barıştırdım. Evet, gerçekten!</p>
				<p class="normal">— E, barıştırdınız mı bari?</p>
				<p class="normal">— Aşağı yukarı.</p>
				<p class="normal">— Bunu bana anlatmalısınız, –dedi Betsi ayağa kalkarak.– Bu perde arasında gelin.</p>
  <p class="normal">— Olanaksız; Fransız Tiyatrosu’na gideceğim.</p>
				<p class="normal">Nilson’u<sup class="calibre4"><a href="1_split_043.html#footnote-100-26" id="footnote-100-26-backlink" name="footnote-100-26-backlink">[26]</a></sup> herhangi bir koro üyesinden hiçbir şekilde ayıramayacak olan Betsi dehşetle:</p>
				<p class="normal">— Nilson’u bırakıp gidecek misiniz yani? –dedi.</p>
				<p class="normal">— Ne yapayım? Fransız Tiyatrosu’nda randevum var, şu barıştırma işiyle ilgili.</p>
				<p class="normal">Betsi, birinden duyduğu benzer bir şeyi anımsayarak:</p>
				<p class="normal">— Ne mutlu dargınları barıştıran insanlara, onlar kurtulacaklardır,–dedi.– Öyleyse oturun da ne olup bittiğini anlatın bakalım.</p>
				<p class="normal">Ve Betsi tekrar yerine oturdu.</p>
				<p class="kapakmetin"> </p>
				<h2 class="h2baslik" id="calibre_toc_47">V</h2>
				<p class="kapakmetin"> </p>
				<p class="normal">— Biraz edepsizce, ama o kadar sevimli bir şey ki, korkunç bir anlatma isteği duyuyorum, –dedi Vronskiy, gülen gözleriyle Betsi’ye bakarak.– Soyadlarını söylemeyeceğim.</p>
				<p class="normal">— Ama ben tahmin ederim, daha iyi.</p>
				<p class="normal">— O zaman dinleyin: İki neşeli delikanlı arabayla gidiyorlar...</p>
				<p class="normal">— Sizin alayın subayları tabii ki?</p>
				<p class="normal">— Ben subay demiyorum, sadece kahvaltılarını bitirmiş iki delikanlı...</p>
				<p class="normal">— İçkilerini içmiş, diye çevirin.</p>
				<p class="normal">— Olabilir. Son derece neşeli bir ruh hali içinde bir arkadaşlarına öğle yemeğine gidiyorlar. Bir de ne görsünler, güzel bir kadın arabayla yanlarından geçiyor, etrafına bakınıyor ve delikanlılara en azından başıyla selam vermiş ve gülmüş gibi geliyor. Onlar da tabii ki kadının peşine takılıyorlar. Dörtnala gidiyorlar. Şaşırarak görüyorlar ki, güzel kadın tam da onların gittiği evin önünde duruyor. Kadın koşarak üst kata çıkıyor. Yüzündeki kısa tülün altından sadece kırmızı dudaklarını ve küçük, güzel ayaklarını görüyorlar.</p>
				<p class="normal">— Öyle anlatıyorsunuz ki, iki delikanlıdan birinin siz olduğunuzu düşünüyorum.</p>
				<p class="normal">— Biraz önce bana ne demiştiniz? Neyse delikanlılar arkadaşlarının evine giriyorlar, bir veda yemeği var. Bütün veda yemeklerinde olduğu gibi burada da çok içki içiliyor. Yemek sırasında üst katta kimin oturduğunu soruyorlar. Hiç kimse bilmiyor, ancak ev sahibinin uşağı, onların üst katta mamzel’ler mi oturuyor sorusuna, burada onlardan pek çok olduğu yanıtını veriyor. Yemekten sonra delikanlılar ev sahibinin çalışma odasına gidiyorlar ve meçhul güzele mektup yazıyorlar. Ateşli bir mektup yazmışlar, bir aşk ilanı ve mektupta tam olarak anlaşılmayan yerler olursa açıklamak için de kendi elleriyle üst kata götürmüşler.</p>
				<p class="normal">— Bu iğrenç şeyleri bana neden anlatıyorsunuz? E, sonra?</p>
				<p class="normal">— Kapıyı çalıyorlar. Bir kız çıkıyor, mektubu veriyorlar ve ikisinin de hemen şimdi kapının önünde ölecek kadar âşık olduklarını söyleyip yeminler ediyorlar. Kız şaşkınlık içinde delikanlılarla görüşüyor. Aniden yengeç gibi kırmızı suratlı, sucuk gibi favorileri olan bir adam beliriyor ve evde karısından başka kimsenin oturmadığını söyleyip ikisini de kovuyor.</p>
				<p class="normal">— Adamın sucuk gibi favorileri olduğunu siz nereden biliyorsunuz peki?</p>
				<p class="normal">— Dinlesenize. Bugün onları barıştırmaya gittim.</p>
				<p class="normal">— Peki ne oldu?</p>
				<p class="normal">— En ilginç yeri de burası. Bunların dokuzuncu dereceden bir devlet memuruyla karısından oluşan mutlu bir çift oldukları anlaşılmış. Devlet memuru şikâyet dilekçesi veriyor, ben de arabulucu oluyorum, hem de nasıl bir arabulucu! İnanın, Talleyrand benim yanımda hiç kalır.</p>
				<p class="normal">— Zorluk neresinde bunun?</p>
				<p class="normal">— Dinleyin... Gerektiği şekilde özür diledik: “Çok üzüldük, bu talihsiz yanlışlık için affınızı rica ederiz,” falan. Sucuk favorili memur yumuşamaya başlıyor, ancak bu arada duygularını da ifade etmek istiyor, duygularını ifade etmeye başlar başlamaz da sinirlenmeye ve kaba sözler etmeye başlıyor, ben de diplomatik yeteneklerimin hepsini tekrar devreye sokmak zorunda kalıyorum. “Arkadaşların davranışlarının kötü bir davranış olduğunu kabul ediyorum, ama sizden bir yanlışlık olduğunu, gençliklerini dikkate almanızı rica ediyorum; hem sonra delikanlılar olaydan az önce yemek yemişler. Anlarsınız işte. Bütün kalpleriyle pişmanlık duyuyorlar, suçlarını bağışlamanızı rica ediyorlar.” Memur tekrar yumuşuyor: “Ben kabul ediyorum, kont, affetmeye de hazırım, ama siz de benim karımın, namuslu bir kadın olan karımın bir serseri tarafından takip edildiğini, kabalıklara ve küstahlıklara maruz bırakıldığını anlayın...” Delikanlının da orada olduğunu ve onları barıştırma işinin yine bana düştüğünü anlarsınız. Yine devreye diplomasiyi sokuyorum ve tam mesele kapanacakken bizim devlet memuru sinirleniyor, kızarıyor, sucuk favorileri yukarı kalkıyor ve ben tekrar diplomatik incelikler döktürüyorum.</p>
				<p class="normal">Betsi locasına giren bir hanıma gülerek:</p>
				<p class="normal">— Ah, bunu size de anlatmalı! –dedi.– Beni öyle güldürdü ki.</p>
  <p class="normal">Sonra yelpaze tutan elinin boş kalan parmağını Vronskiy’e uzatarak ve locanın önüne doğru çıktığı zaman gaz lambasının ışığında, herkesin gözüne tamamen çıplak görünmek için elbisesinin yukarı kalkmış olan korsajını omzunun bir hareketiyle indirerek:</p>
				<p class="normal">— E hadi, bonne chance<sup class="calibre4"><a href="1_split_044.html#footnote-100-27" id="footnote-100-27-backlink" name="footnote-100-27-backlink">[27]</a></sup>, –diye ekledi.</p>
				<p class="normal">Vronskiy, üç gündür kendisini oyalayan ve eğlendiren arabuluculuk işiyle ilgili görüşmek amacıyla Fransız Tiyatrosu’ndaki hiçbir temsili kaçırmayan alay komutanını görmesi gereken yere, Fransız Tiyatrosu’na gitti. Vronskiy’in sevgili arkadaşı Petritskiy ve bir de alaya yakın zaman önce gelmiş, mükemmel bir arkadaş ve iyi bir delikanlı olan genç Prens Kedrov bu işe bulaşmıştı. Asıl önemlisi alay çıkarlarının da bu işe karışmış olmasıydı.</p>
				<p class="normal">Her ikisi de Vronskiy’in bölüğündeydiler. Dokuzuncu dereceden devlet memuru Venden, karısını küçük düşüren subaylardan şikâyetçi olmak için alay komutanına gelmiş. Venden’in anlattığına göre, genç karısı –altı aydır evliydi Venden,– anneciğiyle birlikte kilisedeymiş, sonra birden malum durum nedeniyle kendini kötü hissedince daha fazla duramamış ve ilk rastladığı faytonla eve gelmiş. Subaylar peşine düşmüşler, kadın korkmuş ve hastalığı daha da artmış, merdivenleri koşarak çıkıp eve gelmiş. Çalıştığı daireden dönmüş olan Venden zil sesi ve birtakım başka sesler duymuş, dışarı çıkmış ve ellerinde mektupla sarhoş subayları görünce onları kovmuş. Sert bir şekilde cezalandırılmalarını istiyormuş.</p>
				<p class="normal">Alay komutanı, Vronskiy’i yanına çağırıp:</p>
				<p class="normal">— Yo, siz ne derseniz deyin, Petritskiy artık çekilmez bir hale geliyor, –dedi.– Hafta geçmiyor ki olay çıkartmış olmasın. Bu memur işin peşini bırakmayacak, daha da ileri gidecek.</p>
				<p class="normal">Vronskiy, olayın ne kadar çirkin olduğunu, bir düellonun söz konusu olamayacağını, bu memuru yumuşatmak ve davanın önünü almak için elden gelen her şeyi yapmak gerektiğini görüyordu. Alay komutanı, Vronskiy’i mert ve zeki, özellikle de alayın şerefine değer veren bir insan olarak tanıdığı için onu çağırmıştı. Konuşmuşlar ve Petristkiy’le Kedrov’un Vronskiy’le birlikte bu devlet memuruna gidip özür dilemeleri gerektiğine karar vermişlerdi. Alay komutanı da, Vronskiy de Vronskiy adının ve çarlık yaveri kordonunun devlet memurunun yumuşamasında çok etkili olacağını biliyorlardı. Gerçekten de bu iki şey kısmen etkili oldu; fakat barışmanın sonucu, Vronskiy’in de anlattığı gibi belirsiz kalmıştı.</p>
				<p class="normal">Vronskiy Fransız Tiyatrosu’na gittiğinde alay komutanıyla fuayede bir köşeye çekilip, ona başarısını ya da başarısızlığını anlattı. Alay komutanı her şeyi enine boyuna düşündükten sonra meseleyi bu şekilde sonuçsuz bırakmaya karar verdi, ama sonra zevk için Vronskiy’e görüşmesiyle ilgili ayrıntıları sormaya başladı ve Vronskiy’in sakinleşen memurun, olayın ayrıntılarını anımsayınca birdenbire nasıl sinirlendiğine ve yarım yamalak barışma sözü üzerine Vronskiy’in nasıl manevra yapıp, Petritskiy’i öne iterek geri çekildiğine ilişkin hikâyesini dinlerken kahkahalarını tutamıyordu.</p>
				<p class="normal">— Berbat bir hikâye, ama insanı güldürüyor. Kedrov da bu bayla dövüşemez ya! Demek çok sinirlendi? –diye bir kez daha sordu gülerek.– Peki Claire nasıl bugün? Harika! –dedi alay komutanı yeni Fransız aktris için.– Ne kadar çok izlemiş olursan ol, her gün yepyeni bir kadın. Bunu sadece Fransızlar yapabilir.</p>
				<p class="kapakmetin"> </p>
				<h2 class="h2baslik" id="calibre_toc_48">VI</h2>
				<p class="kapakmetin"> </p>
				<p class="normal">Prenses Betsi son perdenin sonunu beklemeden tiyatrodan ayrıldı. Tuvalet odasına girip, soluk, uzun yüzünü silip pudralamış, saç tuvaletini düzeltmiş ve büyük konuk odasına çay götürmelerini söylemişti ki, Bolşaya Morskaya’daki konağına birbiri arkasına arabalar gelmeye başladı. Konuklar, geniş giriş kapısının önünde arabalarından iniyorlardı ve sabahları gelip geçene ibret olsun diye cam kapının arkasında gazete okuyan şişman kapıcı bu çok büyük kapıyı sessizce açıp, gelenleri içeri buyur ediyordu.</p>
				<p class="normal">Bir kapıdan yenilenmiş saç tuvaleti ve tazelenmiş yüzüyle ev sahibesi, öbür kapıdansa konuklar hemen hemen aynı anda koyu renk duvarlı, yerleri yumuşak tüylü halılarla kaplı ve mum ışıklarının altında masa örtüsünün beyazlığı, semaverin gümüşü ve çay takımının incecik porseleniyle pırıl pırıl ışıklara boğulmuş bir masanın olduğu büyük salona girdiler.</p>
				<p class="normal">Ev sahibesi semaverin başına oturdu ve eldivenlerini çıkarttı. Konuklar varlıkları fark edilmeyen uşakların yardımıyla sandalyeleri çekerek yerleşti. Ev sahibesiyle semaverin başında ve salonun karşı köşesinde, bir ortaelçinin karısı olan siyah kadife elbiseli ve siyah ince kaşlı güzel bir hanımın çevresinde olmak üzere ikiye ayrılmışlardı. Her iki grupta da konuşma, ilk dakikalarda her zaman olduğu gibi yeni gelenleri karşılamakla, merhabalaşmakla, çay ikramıyla bölünüyor, sanki üzerinde durmaya değer bir konu aranıyormuş gibi duraksıyordu.</p>
  <p class="normal">Elçinin karısının grubundaki bir diplomat:</p>
				<p class="normal">— Bir aktris olarak son derece iyi; Kaulbach’ı<sup class="calibre4"><a href="1_split_045.html#footnote-100-28" id="footnote-100-28-backlink" name="footnote-100-28-backlink">[28]</a></sup> incelediği belli, nasıl düştüğünü fark ettiniz mi?.. –dedi.</p>
				<p class="normal">Eski ipek elbiseli, kırmızı yüzlü, kaşı ve takma topuzu olmayan sarışın, şişman bir hanım:</p>
				<p class="normal">— Ah, lütfen Nilson’dan konuşmayalım! Onunla ilgili söylenecek yeni bir şey yok, –dedi. Basitliğiyle, kaba konuşmasıyla tanınan ve enfant terrible<sup class="calibre4"><a href="1_split_046.html#footnote-100-29" id="footnote-100-29-backlink" name="footnote-100-29-backlink">[29]</a></sup> lakabıyla anılan Prenses Myagkaya’ydı. Prenses Myagkaya iki grubun ortasında oturuyordu ve her iki tarafa da kulak vererek bir o tarafa, bir öbür tarafa laf yetiştiriyordu.– Bugün Kaulbach hakkında üç kişi bana sözleşmiş gibi aynı cümleyi söyledi. Nesini beğenmişler bilmiyorum, ama bu cümle çok hoşlarına gitmişti, –dedi.</p>
				<p class="normal">Konuşma, bu yorumla kesildi ve yeni bir konu bulmaları gerekti.</p>
				<p class="normal">İngilizce smalltalk denilen güzel konuşmanın büyük bir ustası olan elçinin karısı, hangi konudan başlayacağını kendisi de bilmeyen diplomata dönerek:</p>
				<p class="normal">— Bize eğlenceli bir şeyler anlatın, ama iğneleyici olmasın, –dedi.</p>
				<p class="normal">— Bunun çok zor bir iş olduğunu, sadece iğneleyici şeylerin gülünç olduğunu söylerler, –diye gülümseyerek söze başladı diplomat.– Ama deneyeceğim. Siz konuyu verin. Bütün iş konuda. Konu verilirse onu işlemek kolay olur. Sık sık geçen asrın ünlü lafebelerinin şimdi olsa zekice söz söylemekte zorlanacaklarını düşünürüm. Bütün bu zekice sözler öylesine bıkkınlık verdi ki...</p>
				<p class="normal">Elçinin karısı gülerek:</p>
				<p class="normal">— Bu daha önce de söylendi, –diyerek diplomatın sözünü kesti.</p>
				<p class="normal">Konuşma hoş başlamıştı, ama sırf çok hoş bir konuşma olduğu için tekrar durmuştu. Hiçbir zaman yarı yolda bırakmayan güvenilir bir konuya, dedikoduya başvurmak gerekiyordu.</p>
				<p class="normal">Diplomat, masanın yanında ayakta duran yakışıklı, sarışın genç adamı gözleriyle işaret ederek:</p>
				<p class="normal">— Tuşkeviç’te XV. Louis’vari bir şey görmüyor musunuz? –dedi.</p>
				<p class="normal">— Ah evet! Salonla aynı zevkte, bu yüzden buraya bu kadar sık geliyor.</p>
				<p class="normal">Bu konuşma, bu salonda konuşulması olanaksız bir şeye, yani Tuşkeviç’in ev sahibesiyle ilişkisine göndermelerle yapıldığı için devam etti.</p>
  <p class="normal">Semaverin ve ev sahibesinin çevresindeki konuşma da bir zamandır aynı şekilde kaçınılmaz üç konu arasında, yani son toplumsal yenilikler, tiyatro ve yakın çevrenin kınanması arasında gidip geliyordu ve o da son konuda, yani dedikoduda karar kılmıştı.</p>
				<p class="normal">— Duydunuz mu, Maltişçeva, ama kız değil, annesi, kendisine diable rose<sup class="calibre4"><a href="1_split_047.html#footnote-100-30" id="footnote-100-30-backlink" name="footnote-100-30-backlink">[30]</a></sup> bir elbise diktiriyormuş.</p>
				<p class="normal">— Olamaz! Ama hayır, bu harika!</p>
				<p class="normal">— Hayret ediyorum, o akılla, – aptal değildir kendisi,– ne kadar gülünç olduğunu nasıl görmüyor.</p>
				<p class="normal">Herkesin talihsiz Maltişçeva’yı kınayacak ve alay edecek bir lafı vardı ve konuşma, tutuşan odunlar gibi neşeyle çıtırdamaya başlamıştı.</p>
				<p class="normal">Prenses Betsi’nin, hırslı bir gravür koleksiyoncusu ve iyi yürekli şişman bir adam olan kocası, prensesin konukları olduğunu öğrenince kulübe gitmeden önce salona uğramıştı. Yumuşak halının üzerinde hiç ses çıkartmadan Prenses Myagkaya’nın yanına geldi.</p>
				<p class="normal">— Nilson hoşunuza gitti mi? –diye sordu.</p>
				<p class="normal">— Ah, hiç böyle sinsi sinsi yaklaşmak olur mu? Beni ne kadar korkuttunuz, –dedi Prenses Myagkaya.– Lütfen benimle opera konusunda konuşmayın, müzikten hiç anlamıyorsunuz. En iyisi ben sizin düzeyinize ineyim de, sizinle çinilerinizi ve gravürlerinizi konuşayım. Anlatın bakalım, geçen gün bitpazarından hangi hazineyi satın aldınız?</p>
				<p class="normal">— İster misiniz, göstereyim mi size? Ama siz bu işten anlamazsınız ki.</p>
				<p class="normal">— Gösterin. Neydi adları... şu bankerlerden bir şeyler öğrendim... çok güzel gravürler var onlarda. Bize göstermişlerdi.</p>
				<p class="normal">— Nasıl yani Şütsburg’lara mı gittiniz? –diye sordu ev sahibesi semaverin başından.</p>
				<p class="normal">Prenses Myagkaya, herkesin kendisini dinlediğini hissederek yüksek sesle:</p>
				<p class="normal">— Gittik, ma chère, –dedi.– Kocamla beni öğle yemeğine çağırmışlardı ve bana, o yemekte kullandıkları sosun bin rubleye mal olduğunu söylemişlerdi. Çok iğrenç bir sostu, yeşil bir şey. Bizim de onları çağırmamız gerekiyordu. Ben de seksen beş kapiklik bir sos yaptım, herkes çok beğendi. Öyle bin rublelik soslar falan yapamam.</p>
				<p class="normal">— O bir tanedir! –dedi ev sahibesi.</p>
				<p class="normal">— Harikadır! –dedi başka birisi.</p>
				<p class="normal">Prenses Myagkaya’nın konuşmalarının yaptığı etki her zaman aynı olurdu. Prensesin bıraktığı etkinin sırrı, şimdiki gibi tam söylemek istediği şey olmasa da bir anlam taşıyan basit şeyler konuşmasından kaynaklanıyordu. Prensesin yaşadığı toplumda bu türden sözler espri etkisi yapıyordu. Prenses Myagkaya, neden böyle bir etki yaptığını anlayamıyordu, ama etki yaptığını biliyordu ve bundan yararlanıyordu. Prenses Myagkaya konuşurken herkes onu dinlediği ve elçinin karısının çevresindeki konuşma kesildiği için ev sahibesi konukları bir araya toplamak istedi ve elçinin karısına:</p>
				<p class="normal">— Çay istemediğinizden emin misiniz? Yanımıza gelsenize, –dedi.</p>
				<p class="normal">— Hayır, burada çok iyiyiz, –diye yanıtladı elçinin karısı gülümseyerek ve başladığı konuşmayı sürdürdü.</p>
				<p class="normal">Konuşmanın konusu çok hoştu. Karıkoca Kareninleri çekiştiriyorlardı.</p>
				<p class="normal">Anna’nın bir hanım arkadaşı:</p>
				<p class="normal">— Moskova yolculuğundan beri Anna çok değişti. Tuhaf bir şey var onda, –dedi.</p>
				<p class="normal">— En önemli değişiklik, peşinden Aleksey Vronskiy’in gölgesini de getirmiş olması, –dedi elçinin karısı.</p>
				<p class="normal">— Ne var bunda? Grimm’in bir masalı vardır: gölgesiz adam ya da gölgesi olmayan adam. Bir nedenden ötürü ona verilmiş bir cezaymış bu. Cezanın ne olduğunu hiçbir zaman anlayamadım. Ama bir kadın için gölgesiz olmak hoş bir şey olmamalı.</p>
				<p class="normal">— Evet, ama gölgesi olan kadınların sonları genellikle kötü oluyor, –dedi Anna’nın arkadaşı.</p>
				<p class="normal">Bu sözleri duyan Prenses Myagkaya birden:</p>
				<p class="normal">— Ağzınızdan yel alsın, –dedi.– Karenina çok güzel bir kadın. Kocasını sevmem, ama onu çok severim.</p>
				<p class="normal">— Kocasını neden sevmiyorsunuz? Ne kadar mükemmel bir insandır, –dedi elçinin karısı.– Kocam, Avrupa’da böylesi devlet adamlarının az olduğunu söylüyor.</p>
				<p class="normal">— Benim kocam da aynı şeyi söylüyor, ama ben inanmıyorum, –dedi Prenses Myagkaya.– Kocalarımız bunu söylemeselerdi, biz de olanı görürdük, bence Aleksey Aleksandroviç aptalın biridir. Bunu fısıltıyla söylüyorum... Her şeyin apaçık yapıldığı doğru değil mi? Eskiden onu akıllı bir adam olarak görmem söylendiğinde bakıyordum da, onun aklını göremediğim için kendimi aptal buluyordum; ama o aptaldır der demez, ama fısıltıyla tabii, her şey öylesine aydınlandı ki, doğru değil mi?</p>
				<p class="normal">— Bugün ne kadar sivri dillisiniz!</p>
				<p class="normal">— Hiç değil. Çıkarttığım başka bir sonuç da yok. İkimizden biri aptal. Siz de biliyorsunuz ki, kendim için bunu asla söyleyemem.</p>
				<p class="normal">Diplomat, Fransızca bir dize okuyarak:</p>
				<p class="normal">— Hiç kimse durumundan hoşnut değil, ama herkes aklından hoşnut, –dedi.</p>
				<p class="normal">— İşte tam da bu, –dedi telaşla ona dönen Prenses Myagkaya.– Ama mesele şu ki, Anna’yı elinize teslim etmem. Ne kadar güzel, ne kadar sevimlidir. Herkes ona âşık oluyorsa, gölge gibi peşinden geliyorsa o ne yapsın?</p>
				<p class="normal">— Ben de zaten kınamak niyetinde değilim, –diyerek kendini haklı çıkartmaya çalıştı Anna’nın arkadaşı.</p>
				<p class="normal">— Eğer peşimizden hiç kimse gölge gibi gelmiyorsa, bu bizim ayıplama hakkına sahip olduğumuzu göstermez.</p>
				<p class="normal">Prenses Myagkaya, Anna’nın arkadaşına gereken biçimde ağzının payını verdikten sonra ayağa kalktı ve elçinin karısıyla birlikte Prusya Kralı hakkında genel bir konuşmanın yapıldığı masaya katıldı.</p>
				<p class="normal">— Kimi çekiştiriyordunuz öyle? –diye sordu Betsi.</p>
				<p class="normal">Elçinin karısı gülümseyerek masaya geçerken:</p>
				<p class="normal">— Kareninleri, –dedi.– Prenses, Aleksey Aleksandroviç’in niteliklerinden söz ediyordu.</p>
				<p class="normal">Ev sahibesi giriş kapısına bir göz atarak:</p>
				<p class="normal">— Yazık, biz duyamadık, –dedi.– A, sonunda geldiniz! –dedi içeri giren Vronskiy’e gülümseyerek.</p>
				<p class="normal">Vronskiy herkesle tanıdık olmanın ötesinde, burada karşılaştığı konukların hepsini her gün görüyordu ve bu yüzden de biraz önce vedalaştığı insanların yanına geliyormuş gibi rahat bir tavırla salona girmişti.</p>
  <p class="normal">Elçinin karısının sorduğu soruya:</p>
				<p class="normal">— Nereden mi geliyorum? –diye karşılık verdi.– Ne yapayım, itiraf edeyim bari. Buff’tan<sup class="calibre4"><a href="1_split_048.html#footnote-100-31" id="footnote-100-31-backlink" name="footnote-100-31-backlink">[31]</a></sup> geliyorum. Herhalde yüz kez gitmişimdir ve hep aynı zevkle izlemişimdir. Harika! Bunun utanç verici olduğunu biliyorum; ama operada uyuyorum, Buff’larda ise son dakikaya kadar kalıyorum ve çok eğleniyorum. Bugün...</p>
				<p class="normal">Bir Fransız aktrisin adını söyledi ve onunla ilgili bir şey anlatmak istedi; fakat elçinin karısı şakacıktan bir korkuyla Vronskiy’in sözünü kesti:</p>
				<p class="normal">— Lütfen, o korkunç şeyi anlatmayın.</p>
				<p class="normal">— Tamam, anlatmam, ayrıca bu korkunç şeyleri herkes biliyor.</p>
				<p class="normal">— Opera gibi makbul bir şey olsaydı herkes giderdi oraya da, –diye lafa karıştı Prenses Myagkaya.</p>
				<p class="kapakmetin"> </p>
				<h2 class="h2baslik" id="calibre_toc_49">VII</h2>
				<p class="kapakmetin"> </p>
				<p class="normal">Giriş kapısının önünde ayak sesleri duyuldu ve Prenses Betsi, gelen kişinin Karenina olduğunu bilerek Vronskiy’e bir göz attı. Vronskiy kapıya baktı, yüzü yeni bir ifade aldı. İçeri giren kişiye sevinçle, dikkatle, bu arada ürkekçe bakıyor ve yavaş yavaş ayağa kalkıyordu. Salona Anna girdi. Her zamanki gibi dimdik, onu diğer sosyete kadınlarının yürüyüşünden farklı kılan hızlı, kararlı ve hafif adımlarıyla ve bakışlarının yönünü değiştirmeden kendisini ev sahibesinden ayıran birkaç adımlık mesafeyi geçti, ev sahibesinin elini sıktı, gülümsedi ve aynı gülümsemeyle Vronskiy’e baktı. Vronskiy yerlere kadar eğildi ve ona bir sandalye uzattı.</p>
				<p class="normal">Anna yalnızca başını eğerek karşılık verdi, kızardı ve kaşlarını çattı. Ama hemen yine başıyla tanıdıklarını selamlayarak, uzatılan elleri sıkarak ev sahibesine döndü:</p>
				<p class="normal">— Prenses Lidiya’daydım, daha erken gelmek istiyordum, ama oturup kaldım. Sir John oradaydı. Çok ilginç biri.</p>
				<p class="normal">— Ah, şu misyoner mi?</p>
				<p class="normal">— Evet, Hindistan’daki yaşamla ilgili çok ilginç şeyler anlatıyordu.</p>
				<p class="normal">Anna’nın gelişiyle kesilen konuşma, üflenen bir lambanın ateşi gibi bir o yana bir bu yana sallanmaya başladı.</p>
				<p class="normal">— Sir John! Evet, Sir John. Onu gördüm. Güzel konuşuyor. Vlasyeva ona iyiden iyiye gönlünü kaptırmış.</p>
				<p class="normal">— Peki, Küçük Vlasyeva’nın Topov’la evleneceği doğru mu?</p>
				<p class="normal">— Evet, kesin olarak söz kesilmiş diyorlar.</p>
				<p class="normal">— Annesine ve babasına şaşıyorum. Aşk evliliği olduğunu söylüyorlar.</p>
				<p class="normal">— Aşk evliliği mi? Tarih öncesinden kalma düşünceleriniz var! Artık aşk evliliğinden söz eden kaldı mı? –dedi elçinin karısı.</p>
				<p class="normal">— Ne yapalım? Bu eski, aptalca moda henüz ortadan kalmadı, –dedi Vronskiy.</p>
				<p class="normal">— Bu modayı izleyenler açısından durum daha da kötü. Benim bildiğime göre, mutlu evlilikler sadece mantık evlilikleridir.</p>
				<p class="normal">— Evet, ama bu mantık evliliklerinde mutluluk sırf itiraf edilmemiş bir aşk ortaya çıktığı için toz gibi dağılıyor, –dedi Vronskiy.</p>
				<p class="normal">— Ama biz, iki insanın da artık aklının başına geldiği evlilikleri mantık evliliği diye adlandırıyoruz. Bu, kızıl hastalığı gibi geçirilmesi gereken bir şeydir.</p>
				<p class="normal">— O zaman çiçek aşısı gibi yapay olarak aşk aşısı yapmayı öğrenmek gerek.</p>
				<p class="normal">— Ben gençliğimde bir papaz çömezine âşık olmuştum, –dedi Prenses Myagkaya.– Bana bir yararı oldu mu, bilmiyorum.</p>
				<p class="normal">— Hayır, sanıyorum, şaka bir yana, aşkı öğrenmek için yanlış yapmak ve sonra da bu yanlışı düzeltmek gerekiyor, –dedi Prenses Betsi.</p>
				<p class="normal">— Evlendikten sonra da mı? –diye sordu elçinin karısı şaka yollu.</p>
				<p class="normal">— Pişman olmak için asla geç değildir, –dedi diplomat bir İngiliz atasözünü tekrarlayarak.</p>
				<p class="normal">— İşte tam olarak böyle, –diye araya girdi Prenses Betsi,– hata yapmak ve sonra düzeltmek gerek. Siz bu konuda ne düşünüyorsunuz? –diye dudaklarında belli belirsiz sert bir gülümsemeyle bu konuşmayı sessizce dinleyen Anna’ya sordu.</p>
				<p class="normal">Anna çıkartıp eline aldığı eldivenle oynayarak:</p>
				<p class="normal">— Bence... bence ne kadar baş varsa o kadar da akıl olduğuna göre, ne kadar kalp varsa bir o kadar da aşk türü vardır, –dedi.</p>
				<p class="normal">Vronskiy, Anna’ya bakıyor ve onun ne diyeceğini beklerken yüreği duracakmış gibi oluyordu. Anna bu sözleri söyleyince bir tehlikeyi atlatmış gibi derin bir soluk aldı Vronskiy.</p>
				<p class="normal">Anna birden Vronskiy’e:</p>
				<p class="normal">— Ben de Moskova’dan bir mektup aldım, –dedi.– Kiti Şçerbatskaya’nın çok hasta olduğunu yazıyorlar.</p>
				<p class="normal">— Öyle mi? –dedi Vronskiy suratını asıp.</p>
				<p class="normal">Anna, Vronskiy’e sert sert baktı.</p>
				<p class="normal">— Sizi ilgilendirmiyor mu bu?</p>
				<p class="normal">— Tam tersine çok ilgilendiriyor. Tam olarak ne yazdıklarını öğrenebilir miyim? –diye sordu Vronskiy.</p>
				<p class="normal">Anna ayağa kalktı ve Betsi’nin yanına gitti. Betsi’nin sandalyesinin arkasında durarak:</p>
				<p class="normal">— Bana bir fincan çay verir misiniz? –dedi.</p>
				<p class="normal">Prenses Betsi çay doldururken, Vronskiy Anna’nın yanına gelmişti.</p>
				<p class="normal">— Ne yazmışlar size? –diye sorusunu yineledi Vronskiy.</p>
				<p class="normal">Anna onun bu sorusuna yanıt vermeyerek:</p>
				<p class="normal">— Erkeklerin neyin bayağı olduğunu anlamadıklarını, ama her zaman bundan söz ettiklerini düşünürüm sık sık, –dedi.– Çoktandır size söylemek istediğim bir şey var, –diye ekledi ve birkaç adım yürüyüp albümlerin olduğu köşedeki masanın yanına oturdu.</p>
				<p class="normal">Vronskiy çayını uzatarak:</p>
				<p class="normal">— Bu sözlerinize hiç anlam veremiyorum, –dedi.</p>
				<p class="normal">Anna yanındaki sedire baktı ve Vronskiy hemen oturdu.</p>
				<p class="normal">— Evet, size söylemek istediğim bir şey var, –dedi, Vronskiy’e bakmadan.– Davranışınız kötüydü, kötü, hem de çok kötü.</p>
				<p class="normal">— Kötü davrandığımı ben bilmiyor muyum sanki? Ama böyle davranmama kim neden oldu?</p>
				<p class="normal">Anna ona sert sert bakarak:</p>
				<p class="normal">— Bunu bana niçin söylüyorsunuz? –dedi.</p>
				<p class="normal">Vronskiy bakışlarını Anna’nın bakışlarından kaçırmaksızın cesaret ve sevinçle:</p>
				<p class="normal">— Nedenini biliyorsunuz, –diye yanıtladı.</p>
				<p class="normal">Vronskiy değil, ama Anna şaşırmıştı.</p>
				<p class="normal">— Bu sadece sizin kalbinizin olmadığını gösteriyor, –dedi Anna. Ancak bakışı, kalbinin olduğunu bildiğini ve bu yüzden de ondan korktuğunu söylüyordu.</p>
				<p class="normal">— Biraz önce sözünü ettiğiniz şey bir hata idi, aşk değil.</p>
				<p class="normal">— Unuttunuz mu, bu iğrenç sözcüğü ağzınıza almayı yasaklamıştım, –dedi Anna irkilerek; fakat aynı zamanda tek bir sözcükle, yasaklamıştım sözcüğüyle kendi adına onun üzerinde belli haklara sahip olduğunu gösterdiğini ve böylece onu aşk hakkında konuşmaya teşvik ettiğini hissetmişti. Anna kararlı bir şekilde Vronskiy’in gözlerine bakarak ve yanakları alev alev yanarak,– Bunu çoktandır size söylemek istiyordum, –diye devam ediyordu.– Bugün de burada sizinle karşılaşacağımı bilerek mahsus geldim. Size bu işin sona ermesi gerektiğini söylemeye geldim. Benim yüzüm hiç kimsenin önünde kızarmadı, ama siz kendimi bir şekilde suçlu hissetmeme neden oluyorsunuz.</p>
				<p class="normal">Vronskiy, Anna’ya baktı ve onun bu yeni manevi güzelliğine hayran kaldı.</p>
				<p class="normal">Açık ve ciddi bir şekilde:</p>
				<p class="normal">— Benden istediğiniz nedir? –dedi Vronskiy.</p>
				<p class="normal">— Moskova’ya gitmenizi ve Kiti’den özür dilemenizi istiyorum, –dedi Anna.</p>
				<p class="normal">— İstediğiniz bu değil, –dedi Vronskiy.</p>
				<p class="normal">Anna’nın istediği şeyi değil, söylemek zorunda hissettiği şeyi söylediğini görüyordu.</p>
				<p class="normal">— Dediğiniz gibi beni seviyorsanız, –diye fısıldadı Anna,– o zaman içimin rahat etmesi için bunu yaparsınız.</p>
				<p class="normal">Vronskiy’in yüzü aydınlandı.</p>
				<p class="normal">— Benim için yaşamın ta kendisi olduğunuzu bilmiyorsunuz sanki; ama ben rahatlık nedir bilmem ve size de veremem. Bütün benliğimi, sevgimi... evet. Sizi ve kendimi ayrı olarak düşünemiyorum. Siz ve ben, benim için biriz. Ve bundan böyle ne kendim, ne de sizin için rahat olma olasılığı görmüyorum. Umutsuzluk, mutsuzluk olasılığı görüyorum... ya da mutluluk olasılığı görüyorum, hem de ne mutluluk!.. Mutluluk olanaksız mı yoksa? –diye ekledi sadece dudaklarını oynatarak; ama Anna duymuştu.</p>
				<p class="normal">Söylenmesi gereken sözleri söylemek için Anna zihnini bütün gücüyle zorladı; ama bunun yerine sevgi dolu bakışını Vronskiy’in üzerinde durdurdu ve hiçbir şey söylemedi.</p>
				<p class="normal">“İşte! –diye düşündü Vronskiy heyecanla.– Tam artık umutsuzluğa kapıldığım, bu işin sonunun olmadığını düşündüğüm bir anda, işte aşk! Beni seviyor. Bunu kabul ediyor.”</p>
				<p class="normal">— Öyleyse bunu benim için yapın, bana bu sözleri bir daha hiç söylemeyin ve iyi birer dost olalım, –dedi Anna sözcüklerle; ama bakışı bambaşka bir şey söylüyordu.</p>
				<p class="normal">— Biz dost olamayız, bunu siz de biliyorsunuz. Ama en mutlu insanlar mı, yoksa en mutsuz insanlar mı olacağız, bu sizin elinizde.</p>
				<p class="normal">Anna bir şey söylemek istedi, ama Vronskiy onun sözünü kesti.</p>
				<p class="normal">— Aslında sizden tek bir şey rica ediyorum, umut etme ve şimdi olduğu gibi acı çekme hakkı istiyorum; ama eğer bu da olanaksızsa bana yok olmamı emredin, yok olayım. Varlığım sizi sıkıyorsa bir daha beni görmezsiniz.</p>
				<p class="normal">— Sizi kovmak istemiyorum.</p>
				<p class="normal">— Hiçbir şeyi değiştirmeyin yeter. Her şeyi olduğu gibi bırakın, –dedi Vronskiy titreyen bir sesle.– İşte kocanız da geldi.</p>
				<p class="normal">Gerçekten de tam o anda Aleksey Aleksandroviç sakin, hantal yürüyüşüyle salona giriyordu.</p>
				<p class="normal">Karısına ve Vronskiy’e bir göz atıp ev sahibesinin yanına gitti, bir fincan çay alıp oturduktan sonra acele etmeyen, her zaman duyulabilen sesiyle, birisine takılarak her zamanki şakacı tavrıyla konuşmaya başladı.</p>
  <p class="normal">Konuklara bakarak:</p>
				<p class="normal">— Rambouillet’iniz<sup class="calibre4"><a href="1_split_049.html#footnote-100-32" id="footnote-100-32-backlink" name="footnote-100-32-backlink">[32]</a></sup> tam kadro, güzel hanımlar ve ilham perileri burada, –dedi.</p>
				<p class="normal">Fakat Prenses Betsi, kendi deyimiyle Aleksey Aleksandroviç’in bu sneering<sup class="calibre4"><a href="1_split_050.html#footnote-100-33" id="footnote-100-33-backlink" name="footnote-100-33-backlink">[33]</a></sup> tavrına tahammül edemiyordu ve zeki bir ev sahibesi olarak onu hemen genel bir konuda, askerlik yükümlülüğü konusunda ciddi bir konuşmaya yöneltti. Aleksey Aleksandroviç bu konuyla hemen ilgilendi ve kendisine saldırıya geçmiş olan Prenses Betsi’nin karşısında yeni kararnameyi ciddi bir şekilde savunmaya koyuldu.</p>
				<p class="normal">Vronskiy’le Anna küçük masanın başında oturmaya devam ediyorlardı.</p>
				<p class="normal">Bir hanım gözleriyle Karenina’yı, Vronskiy’i ve Karenina’nın kocasını göstererek:</p>
				<p class="normal">— Hiç yakışık almıyor, –diye fısıldadı.</p>
				<p class="normal">Anna’nın arkadaşı olan hanım:</p>
				<p class="normal">— Ben size ne demiştim? –diye karşılık verdi.</p>
				<p class="normal">Fakat sadece bu hanımlar değil, salonda bulunan hemen hemen herkes, hatta Prenses Myagkaya ve Betsi de topluluktan uzaklaşan Anna ve Vronskiy’e, sanki bu durum kendilerini rahatsız ediyormuş gibi, kaçıncı defadır bakıyordu. Bir tek Aleksey Aleksandroviç bir kez bile o tarafa bakmadı ve başlamış olan konuşmadan kopmadı.</p>
				<p class="normal">Prenses Betsi, herkeste kötü bir izlenim oluştuğunu fark edince Aleksey Aleksandroviç’i dinlemesi için yerine başka birini bırakıp Anna’nın yanına gitti.</p>
				<p class="normal">— Kocanızın sözlerindeki açıklık ve doğruluk beni her zaman hayran bırakıyor, –dedi Prenses Betsi.– O konuştuğu zaman en anlaşılmaz kavramları bile anlıyorum.</p>
				<p class="normal">Anna mutluluktan gülümseyerek ve Betsi’nin kendisine söylediği şeyin tek sözcüğünü bile anlamaksızın:</p>
				<p class="normal">— Ah evet! –dedi ve büyük masaya geçip genel konuşmaya katıldı.</p>
  <p class="normal">Aleksey Aleksandroviç yarım saat oturduktan sonra karısının yanına geldi ve birlikte eve gitmeyi önerdi; ancak Anna, kocasının yüzüne bakmaksızın akşam yemeğine kalacağını söyledi. Aleksey Aleksandroviç başını eğerek selam verip çıktı.</p>
				<p class="kapakmetin">***</p>
				<p class="normal">Karenina’nın parlak deri ceketli, yaşlı ve şişman Tatar arabacısı, soğuk yüzünden huysuzlanıp kapının önünde şaha kalkan soldaki kır atı zor zaptediyordu. Uşak arabanın kapısını açmış dikiliyordu. Kapıcı dış kapıyı tutarak bekliyordu. Anna Arkadyevna, kürkünün kopçasına takılan kol dantelini küçük elinin hızlı hareketiyle takıldığı yerden kurtarmaya çalışıyor ve kendisini uğurlayan Vronskiy’in söylediklerini başını eğmiş, hayranlıkla dinliyordu.</p>
				<p class="normal">— Hiçbir şey demediniz; diyelim ki ben hiçbir şey istemiyorum, –diyordu Vronskiy,– ama siz benim için dostluğun gerekli olmadığını biliyorsunuz, benim için hayatta bir tek mutluluk olabilir, şu sizin sevmediğiniz söz... evet, aşk...</p>
				<p class="normal">Anna içinden gelen bir sesle, yavaş yavaş:</p>
				<p class="normal">— Aşk... –diye tekrarladı ve tam danteli kopçadan kurtardığı anda birden,– Benim açımdan, sizin anlayabildiğinizden çok daha fazla anlama geldiği için bu sözcüğü sevmiyorum, –diye ekleyip Vronskiy’in yüzüne baktı.– Tekrar görüşmek üzere!</p>
				<p class="normal">Vronskiy’e elini uzattı, esnek ve hızlı adımlarla kapıcının yanından geçerek arabaya binip gözden kayboldu.</p>
				<p class="normal">Anna’nın bakışı, eline dokunması Vronskiy’i yakıp kavurmuştu. Avcunun içini, Anna’nın dokunduğu yeri öptü ve son iki aya göre o akşam amacına ulaşmaya biraz daha yaklaştığını bilmenin verdiği mutlulukla evine gitti.</p>
				<p class="kapakmetin"> </p>
				<h2 class="h2baslik" id="calibre_toc_50">VIII</h2>
				<p class="kapakmetin"> </p>
  <p class="normal">Aleksey Aleksandroviç, karısının Vronskiy’le birlikte ayrı bir masada oturmasında ve ateşli ateşli bir şeyler konuşmasında hiçbir fevkaladelik ve münasebetsizlik görmemişti; ancak salondaki diğer insanlara bunun fevkalade ve münasebetsiz bir şey olarak göründüğünü fark etmiş, dolayısıyla bu durum ona da yakışıksız gelmişti. Bu durumu karısına söylemesi gerektiğine karar verdi.</p>
				<p class="normal">Aleksey Aleksandroviç eve döndükten sonra her zaman yaptığı gibi çalışma odasına geçti ve Papizm’le<sup class="calibre4"><a href="1_split_051.html#footnote-100-34" id="footnote-100-34-backlink" name="footnote-100-34-backlink">[34]</a></sup> ilgili bir kitabın kâğıt keseceğini koyduğu yerini açıp, her zamanki gibi saat bire kadar okudu; sadece arada bir yüksek alnını ovuşturuyor ve sanki bir şey kovuyormuş gibi başını sallıyordu. Alışılmış saatinde kalktı, gece tuvaletini yaptı. Anna Arkadyevna henüz yoktu. Koltuğunun altında kitabıyla üst kata çıktı; fakat işlerle ilgili her zamanki düşüncelerinin yerine bu akşam düşünceleri karısıyla ve karısının başına gelen tatsız şeyle doluydu. Alışkanlığının aksine yatağına yatmadı, ellerini arkasında kavuşturup odalarda bir aşağı bir yukarı dolaşmaya başladı. Her şeyden önce yeni ortaya çıkan durumu etraflıca düşünmesi gerektiğini hissederek yatamıyordu.</p>
				<p class="normal">Aleksey Aleksandroviç, karısıyla konuşması gerektiğine karar verdiğinde çok kolay ve basit bir iş olarak görünmüştü bu; ama şimdi yeni ortaya çıkan durumu etraflıca düşünmeye başladığında çok karmaşık ve zor geldi.</p>
				<p class="normal">Aleksey Aleksandroviç kıskanç değildi. Ona göre, bir adamın kıskançlık göstermesi karısına hakaret olurdu ve karısına güvenmeliydi. Neden güvenmeliydi, yani genç karısının onu daima seveceğinden neden tam olarak emin olmalıydı sorusunu kendi kendisine sormuyordu; fakat güvendiği ve kendi kendisine de güven duymak gerektiğini söylediği için güvensizlik duymuyordu. Şimdi ise, kıskançlığın utanılacak bir duygu olduğu ve güvenmek gerektiği inancı değişmediği halde mantıksız ve anlamsız bir şeyle yüz yüze bulunduğunu hissediyordu ve ne yapması gerektiğini bilmiyordu. Aleksey Aleksandroviç yaşamla, karısının kendisinden başka birine âşık olması olasılığıyla yüz yüze bulunuyordu ve bu da ona yaşamın ta kendisi olması nedeniyle çok anlamsız ve anlaşılmaz geliyordu. Aleksey Aleksandroviç ömrü boyunca hayatın yansımalarıyla ilgisi olan memuriyet çevrelerinde yaşamış ve çalışmıştı. Hayatın kendisiyle her karşılaştığında ondan kaçmıştı. Şimdi uçurumun üstündeki bir köprüden sakin sakin geçerken birden köprünün kaldırılmış olduğunu ve orada bir girdap bulunduğunu gören bir adamın hissettiğine benzer bir duygu içindeydi. Girdap gerçek hayat, köprü ise Aleksey Aleksandroviç’in yaşadığı yapay hayattı. Karısının birini sevme olasılığı ilk kez aklına geliyor ve bundan korkuyordu.</p>
				<p class="normal">Üstünü çıkartmamıştı; tek bir masa lambasının aydınlattığı yemek odasının gıcırdayan parkelerinde, ışığın bir tek geçenlerde yapılıp kanepenin üzerine asılmış kendi portresine yansıdığı, karanlık salonun halısında ve iki mumun Anna’nın akrabalarıyla arkadaşlarının resimlerini, yazı masasının üzerinde duran, çok uzun zamandır gayet iyi bildiği güzel bibloları aydınlattığı Anna’nın çalışma odasında, ölçülü adımlarıyla bir ileri bir geri dolaşıyordu. Anna’nın odasından geçererek yatak odasının kapısına kadar gidiyor, sonra geri dönüyordu.</p>
				<p class="normal">Her yürüyüşünde, daha çok aydınlık yemek odasının parkeleri üzerinde duruyor ve kendi kendisine: “Evet, bu konuda kararımı verip, kesip atmalı ve görüşümü belirtmeliyim,” diyordu. Sonra geri dönüyordu. “Ama ne söyleyeceğim? Hangi kararımı bildireceğim?” –diyordu salonda kendi kendisine ve yanıt bulamıyordu. Çalışma odasına doğru dönmeden önce soruyordu kendi kendisine: “Hem, sonuçta olup biten nedir? Hiçbir şey. Anna onunla uzunca bir süre konuşmuş. Ne var bunda? Sosyetede bir kadının konuştuğu kim bilir ne kadar çok erkek vardır. Hem sonra kıskanmak hem kendini, hem de onu küçük düşürmek demektir,” –diyordu kendi kendine Anna’nın odasına girerken; fakat önceden kendisi için öylesine ağırlığı olan bu yargının şimdi hiçbir ağırlığı ve önemi yoktu. Sonra yatak odasının kapısından tekrar salona dönüyordu; ancak karanlık salona döner dönmez bir ses ona öyle olmadığını ve eğer başkaları bunu fark etmişse bunda bir şey olduğu anlamına geldiğini söylüyordu. Yemek odasında tekrar kendi kendine “Evet, kararımı verip, kesip atmalı ve görüşümü belirtmeliyim...” –diyordu. Sonra geri dönmeden önce yine salonda kendi kendine “Ne karar vermeli?” –diye soruyordu. Sonra yine kendi kendine “Ne oldu?” –diye soruyordu. “Hiçbir şey,” –diye yanıtlıyor ve kıskançlığın karısını aşağılayacak bir duygu olduğunu düşünüyor, ama salona gelince bir şeyler olduğuna tekrar inanıyordu. Düşünceleri, tıpkı bedeni gibi yeni hiçbir şeye rastlamadan tam bir daire çizmişti. Bunu fark etmişti, alnını ovuşturdu ve Anna’nın odasında oturdu.</p>
				<p class="normal">Burada, üzerinde yeşil bakır taşından tutacağı olan kâğıt kurutmacına ve yazılmaya başlanmış bir nota bakarken Aleksey Aleksandroviç’in düşünceleri birden değişti. Anna’yı, onun ne düşündüğünü ve ne hissettiğini düşünmeye başladı. Özel hayatını, düşüncelerini, isteklerini ilk kez bu kadar canlı olarak gözünün önüne getirmişti, onun da kendine ait bir özel yaşamı olabileceği ve olması gerektiği düşüncesi hemen o anda kafasından uzaklaştıracak kadar korkunç gelmişti. İşte bu, bakmaya korktuğu o girdaptı. Düşünce ve duygu bakımından başka bir varlığın yerine geçmek, Aleksey Aleksandroviç’e yabancı bir ruhsal davranıştı. Bu ruhsal davranışı zararlı ve tehlikeli bir hayalperestlik sayardı.</p>
				<p class="normal">“En korkuncu da, –diye düşünüyordu,– tam da elimdeki işin sona ermek üzere olduğu (şu anda yürüttüğü bir proje gelmişti aklına), tam bir huzura ve ruh gücüne gerek duyduğum bir sırada bu anlamsız endişenin üzerime çullanması. Ama ne yapabilirim? Ben o huzursuzluğu ve endişeleri kaldırabilen ve onlarla yüzleşme gücü olmayan insanlardan değilim.”</p>
				<p class="normal">— Enine boyuna düşünüp, karar vermeli ve kesip atmalıyım, –dedi yüksek sesle.</p>
				<p class="normal">“Onun duyguları, ruhunda neler olduğu ve olabileceği konuları benim değil, onun vicdanının işi ve dinle ilgili bir konu,” –dedi kendi kendine ve ortaya çıkan durumu oturtabilecek bir dayanak bulmuş olmanın bilinciyle bir hafifleme hissetti.</p>
				<p class="normal">“Dolayısıyla, –dedi içinden Aleksey Aleksandroviç,– onun duyguları vesaire, onun vicdanıyla ilgili, beni ilgilendirmeyebilecek konulardır. Benim görevim apaçık ortada. Ailenin reisi, onu yöneten kişi ve kısmen de sorumlu bir kişi olarak gördüğüm tehlikeyi göstermek, bu konuda uyarmak ve hatta otoritemi kullanmak zorundayım. Ona söylemeliyim.”</p>
				<p class="normal">Ve Aleksey Aleksandroviç’in kafasında birazdan karısına söyleyeceği şeyler açık seçik oluştu. Ne söyleyeceğini etraflıca düşünürken evdeki sorunlar için farkında olmadan ne kadar çok zamanını ve aklını harcamak zorunda kaldığına acıdı; ama buna karşın, yapacağı konuşmanın biçimi ve sırası bir rapor gibi kafasında açık ve net bir şekilde oluştu. “Şunları söylemeli ve anlatmalıyım: Birincisi, toplumun düşüncesinin ve terbiye kurallarının önemini açıklamak; ikincisi, evliliğin önemini dinsel olarak açıklamak; üçüncüsü, eğer gerekirse, oğlumuz için çok büyük bir mutsuzluk olacağına dikkati çekmek; dördüncüsü, kendisinin de mutsuz olacağına dikkat çekmek olmalı.” Aleksey Aleksandroviç, avcunun içi aşağı gelecek şekilde parmaklarını birbirine kenetleyip gerindi ve parmaklarını çıtırdattı.</p>
				<p class="normal">Bu kötü alışkanlık, yani ellerini kenetleyip, parmaklarını çıtırdatma hareketi onu her zaman rahatlatır ve şu anda kendisi için o kadar gerekli olan düzgün ruh haline sokardı. Kapının önünden yaklaşmakta olan bir arabanın sesi geldi. Aleksey Aleksandroviç salonun ortasında durdu.</p>
				<p class="normal">Merdivenden bir kadının ayak sesleri duyuldu. Aleksey Aleksandroviç konuşmasını yapmaya hazır bir halde, birbirine kenetlediği parmaklarını sıkarak ve hangisinin çıtırdayacağını bekleyerek dikiliyordu. Bir eklemi çıtırdadı.</p>
				<p class="normal">Merdivendeki hafif ayak seslerinden karısının geldiğini hissetmişti ve hazırladığı konuşmadan memnun olsa bile, yapacağı açıklama yüzünden korkuya kapılıyordu...</p>
				<p class="kapakmetin"> </p>
				<h2 class="h2baslik" id="calibre_toc_51">IX</h2>
				<p class="kapakmetin"> </p>
				<p class="normal">Anna başını eğmiş, başlığının püskülleriyle oynayarak yürüyordu. Yüzü parlıyordu; ama bu, neşeli bir parıltı değildi, karanlık gecenin ortasında bir yangının korkunç parıltısını anımsatıyordu. Anna kocasını görünce başını kaldırdı ve sanki uykudan uyanmış gibi gülümsedi.</p>
				<p class="normal">— Sen yatmadın mı daha? Hayret! –dedi, başlığını çıkarttı ve duraksamadan tuvalet odasına doğru yürüdü.– Yatma zamanı Aleksey Aleksandroviç, –diye seslendi kapının arkasından.</p>
				<p class="normal">— Anna seninle konuşmam gerek.</p>
				<p class="normal">— Benimle mi? –dedi Anna hayretle, tuvalet odasından çıktı ve kocasının yüzüne baktı.– Ne oldu? Ne var? –diye sordu bir yere oturarak.– Madem gerekiyor, konuşalım o zaman. Uyusak daha iyi olurdu.</p>
				<p class="normal">Anna aklına geleni söylüyordu ve kendi söylediklerini dinlerken yalan söyleme yeteneğine kendisi de hayret ediyordu. Söylediği sözler, tıpkı uyuma isteği gibi ne kadar basit ve doğaldı! Kendisini hiçbir şey geçirmeyen bir yalan zırhı giymiş gibi hissediyordu. Görünmez bir gücün ona yardım ettiğini, ona destek olduğunu hissediyordu.</p>
				<p class="normal">— Anna, seni uyarmak zorundayım, –dedi Aleksey Aleksandroviç.</p>
				<p class="normal">— Uyarmak mı? –dedi Anna.– Hangi konuda?</p>
				<p class="normal">Öyle doğal, öyle neşeli bakıyordu ki, onu kocası kadar tanımayan biri, söylediği sözcüklerin tınısında da, anlamında da yapay hiçbir şey fark edemezdi. Ama onu tanıyan, beş dakika geç yatsa bunu fark ettiğini ve nedenini sorduğunu bilen, her türlü sevincini, neşesini, üzüntüsünü anında kendisine anlattığını bilen biri olarak Aleksey Aleksandroviç için şimdi Anna’nın onun durumunu fark etmek istemediğini, kendinden tek kelime söz etmek istemediğini görmek pek çok şey ifade ediyordu. Aleksey Aleksandroviç, karısının daha önce her zaman kendisine açık olan ruhunun derinliklerinin şimdi ona kapandığını görüyordu. Dahası, karısının halinden, tavrından onun bundan utanmadığını, sanki açıkça ona, evet kapalı ve böyle olması gerekiyor, ilerde de böyle olacak dediğini görüyordu. Şimdi evine dönen ve evinin kapısını kilitli bulan bir adamın hissettiğine benzer bir şey hissediyordu. “Ama belki de anahtar hâlâ bulunabilir,” –diye düşündü Aleksey Aleksandroviç.</p>
				<p class="normal">— Seni uyarmak istediğim konu, –dedi alçak sesle,– dikkatsiz ve düşüncesiz davranarak sosyetede hakkında dedikodu çıkarılmasına vesile yaratman. Bugün Kont Vronskiy’le (bu ismi üstüne basarak ve sakin bir şekilde kısa bir ara vererek söylemişti) aranızdaki çok hararetli konuşma dikkatleri üzerine çekti.</p>
				<p class="normal">Aleksey Aleksandroviç konuşurken Anna’nın gülen ve en ufak bir sır vermediği için şimdi kendisine korkunç gelen gözlerine bakıyordu. Konuşurken sözlerinin yararsızlığını ve anlamsızlığını hissediyordu.</p>
				<p class="normal">Anna, sanki onun söylediklerini hiç anlamıyormuş ve bütün söylediklerinden kasıtlı olarak sadece son söylediğini anlıyormuş gibi:</p>
				<p class="normal">— Sen her zaman böylesin, –diye karşılık verdi.– Bazen benim sıkılmamdan hoşlanmazsın, bazen de neşelenmemden. Bu akşam sıkılmadım. Bu mu senin canını sıkıyor?</p>
				<p class="normal">Aleksey Aleksandroviç irkildi ve çıtlatmak için ellerini kenetledi.</p>
				<p class="normal">— Ah, lütfen çıtlatma, bundan hiç hoşlanmıyorum, –dedi Anna.</p>
				<p class="normal">Aleksey Aleksandroviç kendine hâkim olmaya ve ellerinin hareketini engellemeye çalışarak:</p>
				<p class="normal">— Anna, bu sen misin? –dedi.</p>
				<p class="normal">— Peki ama ne oluyor böyle? –dedi Anna içinden gelen gülünç bir şaşkınlıkla.– Benden ne istiyorsun?</p>
				<p class="normal">Aleksey Aleksandroviç bir an sustu, eliyle alnını ve gözlerini ovuşturdu. Yapmak istediği şeyin yerine, yani karısını sosyetenin nazarında bir hata yapmaktan korumak yerine, onun vicdanını ilgilendiren bir konuda elinde olmadan endişelenmiş ve hayalinde yarattığı bir tür duvarla mücadele ettiğini görmüştü.</p>
				<p class="normal">— Söylemek istediğim şey, –diye soğuk ve sakin bir tavırla devam ediyordu,– beni dinlemeni rica ediyorum. Senin de bildiğin gibi, kıskançlığın insanı aşağılayan ve küçük düşüren bir duygu olduğunu kabul ederim ve hiçbir zaman bu duyguya kendimi kaptırmam; fakat ceza görmeden çiğnenmesi mümkün olmayan malum terbiye kuralları vardır. Bu akşam ben fark etmedim, ama oradakilerin üzerinde bıraktığı izlenime göre, senin hiç de istenildiği gibi davranmadığını ve kendine hâkim olamadığını herkes fark etti.</p>
				<p class="normal">— Kesinlikle bir şey anlamıyorum, –dedi Anna omuz silkerek. “Ona göre hava hoş, –diye düşündü Anna.– Ancak onu endişelendiren bu durumun toplum içinde fark edilmiş olması.” – Sen hastasın Aleksey Aleksandroviç, –diye ekledi Anna, ayağa kalktı ve kapıya doğru gitmek istedi; fakat Aleksey Aleksandroviç, onu durdurmak ister gibi öne doğru bir adım attı.</p>
				<p class="normal">Aleksey Aleksandroviç’in yüzü, Anna’nın hiçbir zaman görmediği kadar çirkin ve asıktı. Anna durdu ve başını geriye, yana doğru eğerek elinin hızlı hareketleriyle saçındaki firketeleri çıkartmaya başladı.</p>
				<p class="normal">— Başüstüne efendim, sizi dinliyorum, –dedi Anna sakin ve alaycı bir şekilde.– Hem de merakla dinliyorum, çünkü meselenin ne olduğunu anlamak istiyorum.</p>
				<p class="normal">Anna konuşuyordu ve konuşurken takındığı doğal, sakin ve kendinden emin tavra, kullandığı sözcüklerin seçimine hayret ediyordu.</p>
				<p class="normal">— Senin duygularına bütün ayrıntısıyla girme hakkına sahip değilim, zaten bunu yararsız, hatta zararlı sayarım, –diye başladı Aleksey Aleksandroviç.– Ruhumuzu kurcaladığımızda sıklıkla orada fark edilmeden yatan bir şey bulup çıkarırız. Senin duyguların senin vicdanını ilgilendiren bir meseledir; ancak ben de senin, kendimin ve Tanrı’nın önünde görevlerini sana anımsatmak zorundayım. Bizim hayatımız birleştirildi, hem de insanlar tarafından değil, Tanrı tarafından birleştirildi. Bu birleşmeyi bozmak, sadece ve sadece suç işlemektir ve bu tür bir suç ardından ağır bir cezayı getirir.</p>
				<p class="normal">Anna eliyle saçlarını hızlı hızlı karıştırıp, kalan firketeleri ararken:</p>
				<p class="normal">— Hiçbir şey anlamıyorum. Aman Tanrım, aksi gibi nasıl da uykum var! –dedi.</p>
				<p class="normal">— Anna, Tanrı aşkına, böyle konuşma, –dedi Aleksey Aleksandroviç sakin bir şekilde.– Belki de yanılıyorum, ama söylediğim şeye inan, senin iyiliğin için olduğu kadar kendi iyiliğim için de konuşuyorum. Ben senin kocanım ve seni seviyorum.</p>
				<p class="normal">Anna’nın yüzü bir an gevşedi ve bakışlarındaki alaycı kıvılcım söndü; fakat “seviyorum” sözü onu yine sinirlendirmişti. “Seviyor mu? O sevebilir mi? Sevgi diye bir sözcüğün varlığını duymamış olsaydı, hiçbir zaman bu sözcüğü kullanmazdı. Sevginin ne olduğunu bile bilmez.”</p>
				<p class="normal">— Aleksey Aleksandroviç sahiden anlamıyorum, –dedi Anna.– Ne bulduğunu açıkla bana...</p>
				<p class="normal">— İzin ver, sözümü bitireyim. Seni seviyorum. Ama kendimden söz etmiyorum; burada başlıca kişiler oğlumuz ve sensin. Yineliyorum, sözlerim sana büyük olasılıkla son derece anlamsız ve yersiz gelebilir; belki de bunlar benim yanılgımın sonucudur. Böyleyse beni bağışlamanı rica ederim senden. Ama eğer sözlerimi doğrulayacak ufacık da olsa bir temel olduğunu kendin de hissediyorsan, biraz düşünmeni ve eğer yüreğin söylemeni istiyorsa, bana anlatmanı rica ediyorum.</p>
				<p class="normal">Aleksey Aleksandroviç, kendisi de hiç farkında olmadan, hazırladığından çok faklı bir konuşma yapıyordu.</p>
				<p class="normal">— Söyleyecek bir şeyim yok. Hem... –dedi birden Anna, gülümsemesini zor tutarak.– Sahiden uykum var benim.</p>
				<p class="normal">Aleksey Aleksandroviç derin bir iç geçirdi ve başka bir şey söylemeden yatak odasına yöneldi.</p>
				<p class="normal">Anna yatak odasına girdiğinde o yatmıştı. Dudakları sımsıkı kapalıydı ve gözleri Anna’ya bakmıyordu. Anna kendi yatağına yattı, her an onun yeniden kendisiyle konuşmasını bekledi. Tekrar konuşmaya başlamasından hem korkuyor, hem de bunu istiyordu. Ama o susuyordu. Anna uzun zaman hareket etmeden bekledi, sonra onu unuttu. Öbürünü düşünüyordu, onu görüyor ve onu düşündüğünde yüreğinin nasıl bir heyecanla, suçlu bir sevinçle dolduğunu hissediyordu. Birden burundan gelen düzgün ve sakin bir ıslık sesi duydu. Aleksey Aleksandroviç ilk anda sanki kendi ıslığından ürkmüş gibi duraksadı; ama ıslık, iki soluk süresi kadar bekleyip yeni ve sakin bir şekilde yeniden duyuldu.</p>
				<p class="normal">— Geç, geç, artık çok geç, –diye fısıldadı Anna gülümseyerek. Karanlıkta pırıltısını kendisi de görüyormuş gibi hissettiği gözleri açık, kımıldamadan yattı uzunca bir zaman.</p>
				<p class="kapakmetin"> </p>
				<h2 class="h2baslik" id="calibre_toc_52">X</h2>
				<p class="kapakmetin"> </p>
				<p class="normal">O akşamdan sonra Aleksey Aleksandroviç için de, karısı için de yeni bir hayat başladı. Aslında farklı bir şey yok gibiydi. Anna her zamanki gibi sosyete toplantılarına katılıyor, özellikle Prenses Betsi’nin evine sık sık gidiyor ve her yerde Vronskiy’le karşılaşıyordu. Aleksey Aleksandroviç bunu görüyordu, ama hiçbir şey yapamıyordu. Karısını bir açıklama yapmaya çağırma denemeleri üzerine Anna, karşısına bir tür aşılmaz, neşeli bir şaşkınlık duvarı örüyordu. Dışardan bakınca aynıydı, ama iç ilişkileri tamamen değişmişti. Devlet işlerinde o kadar güçlü biri olan Aleksey Aleksandroviç, bu konuda kendisini zayıf hissediyordu. Uysal bir öküz gibi başını eğmiş, tepesinde kalktığını hissettiği baltanın inmesini bekliyordu. Bu konuyu her düşünmeye başladığında bir kez daha denemek gerektiğini, iyilikle, tatlılıkla ikna ederek onu kurtarma, kendine getirme umudu olduğunu hissediyordu ve onunla her gün konuşmaya niyetleniyordu. Fakat karısıyla konuşmaya her başladığında Anna’yı eline geçirmiş olan o kötülük ve aldatma ruhunun kendisini de ele geçirmekte olduğunu hissediyor ve karısıyla konuşmak istediği tavırla değil, bambaşka bir şekilde konuşuyordu. Elinde olmadan alışkanlık haline getirdiği, kiminle konuşursa konuşsun takındığı o alaycı tavırla konuşuyordu karısıyla da. Oysa karısına söylemek istediklerini bu şekilde söylemesi olanaksızdı.</p>
				<p class="kapakmetin"> </p>
				<h2 class="h2baslik" id="calibre_toc_53">XI</h2>
				<p class="kapakmetin"> </p>
				<p class="normal">Vronskiy için daha önceki bütün isteklerinin yerini alarak hemen hemen bütün bir yıl boyunca hayatının tek isteğini oluşturan; Anna için olanaksız, korkunç, daha önemlisi büyüleyici bir mutluluk hayali olan istek gerçekleşmişti. Benzi atmış Vronskiy, alt çenesi titreyerek Anna’nın başında duruyor ve nasıl, ne şekilde olacağını kendisi de bilmeden sakinleşmesi için yalvarıyordu:</p>
				<p class="normal">— Anna! Anna! – diyordu titreyen sesiyle.– Anna, Tanrı rızası için!..</p>
				<p class="normal">Ancak o bu sözleri daha yüksek sesle söyledikçe Anna bir zamanlar gururlu, neşeli, şimdiyse utanç içinde olan başını daha çok aşağı eğiyordu, sonunda iki büklüm oturduğu koltuktan yere, Vronskiy’in ayaklarının dibine yığıldı; Vronskiy tutmasaydı halının üzerine düşecekti.</p>
				<p class="normal">Hıçkırıklar içinde Vronskiy’in ellerini göğsüne bastırarak:</p>
				<p class="normal">— Tanrım! Bağışla beni! –diyordu. Kendisini o kadar suçlu ve kabahatli hissediyordu ki, alçalmak ve bağışlanmayı dilemekten başka yapabileceği bir şey kalmamıştı geriye; artık Anna’nın hayatında Vronskiy’den başka kimse olmadığından bağışlanmak için ona yalvarıyordu. Vronskiy’e bakarken ne kadar alçaldığını fiziksel olarak hissediyor ve başka bir şey söyleyemiyordu. Vronskiy de hayatına son verdiği insanın cesedini gören bir katilin hissetmesi gereken şeyi hissediyordu. Onun tarafından yaşamaktan yoksun bırakılan bu ceset ikisinin aşkıydı, aşklarının ilk dönemiydi. Utancın bu korkunç bedeliyle ödenmiş olan şeyi anımsamanın dehşet verici, iğrenç bir yanı vardı. Anna’nın ruhsal olarak çırılçıplak kaldığı için duyduğu utanç onu eziyor ve bu utanç Vronskiy’e de bulaşıyordu. Ancak katilin ceset karşısında korkuya kapılmasına karşın, onu parçalara ayırıp saklaması, cinayetle elde ettiği şeyden yararlanması da gerekiyordu.</p>
				<p class="normal">Katil tutkuya benzeyen bir hırsla bu cesedin üzerine atılıyor, sürüklüyor, parçalıyor; Vronskiy de Anna’nın yüzünü ve omuzlarını öpücüklere boğuyordu. Anna onun elini tutuyor, kımıldamıyordu. Evet, bu öpücükler, bu utanç pahasına satın alınmıştı. Evet, her zaman benim olacak olan bu el, benim suç ortağımın eli. Bu eli yukarı kaldırdı ve öptü. Vronskiy diz çöktü, onun yüzünü görmek istedi; ama Anna yüzünü saklıyor, hiçbir şey söylemiyordu. Sonunda kendini toplar gibi olunca ayağa kalktı ve Vronskiy’i itti. Anna’nın yüzü yine güzeldi, ama daha çok acınacak haldeydi.</p>
				<p class="normal">— Her şey bitti, –dedi Anna.– Senden başka hiçbir şeyim yok. Bunu unutma.</p>
				<p class="normal">— Hayatım demek olan bir şeyi unutamam. Bu mutluluk anı için...</p>
				<p class="normal">Anna nefret ve korkuyla:</p>
				<p class="normal">— Ne mutluluk ama! –dedi ve bu korku ister istemez Vronskiy’e de bulaştı.– Tanrı rızası için bir kelime daha etme.</p>
				<p class="normal">Anna hızla kalktı ve Vronskiy’den uzaklaştı.</p>
				<p class="normal">— Bir kelime daha etme, –diye yineledi ve yüzünde Vronskiy’e tuhaf gelen soğuk bir umutsuzluk ifadesiyle vedalaştı. Yeni bir hayatın eşiğinde kapıldığı bu utanç, sevinç ve korku duygusunu o anda sözcüklerle ifade edemeyeceğini hissediyor ve bu konuda konuşmak, bu duyguyu yanlış sözcüklerle bayağılaştırmak istemiyordu. Ama sonra ertesi gün de, daha ertesi gün de bu duygulardaki karmaşıklığı ifade edebileceği sözcükleri bulamadığı gibi, ruhunda olanları enine boyuna düşünemiyordu bile.</p>
				<p class="normal">“Hayır, şimdi bunu düşünemiyorum; sonra sakinleştiğimde düşünürüm,” –diyordu kendi kendisine. Ama düşünmek için o sakinliğe hiçbir zaman ulaşamıyordu; ne yaptığını, sonunun ne olacağını, ne yapması gerektiğini her düşündüğünde üzerine bir korku çöküyor ve bu düşünceleri aklından kovuyordu.</p>
				<p class="normal">— Sonra, sonra, – diyordu,– sakinleştiğimde düşünürüm.</p>
				<p class="normal">Buna karşılık, durumu uykuda, düşüncelerine hâkim olamadığı sırada bütün çıplaklığıyla görünüyordu kendisine. Hemen hemen her gece aynı rüya yokluyordu onu. Her iki erkeğin de kocası olduğunu, her ikisinin de onu okşamalara boğduğunu görüyordu rüyasında. Aleksey Aleksandroviç onun ellerini öperken ağlıyor ve “Ah, şimdi ne kadar iyi!” –diyordu. Aleksey Vronskiy de oradaydı ve o da kocasıydı. Önceleri bunun kendisine olanaksız bir şey olarak görünmesine hayret ederek, bunun çok basit olduğunu, şimdi her ikisinin de mutlu ve memnun olduğunu gülerek onlara açıklıyordu. Fakat bu rüya bir karabasan gibi onu boğuyordu ve korku içinde uyanıyordu uykudan.</p>
				<p class="kapakmetin"> </p>
				<h2 class="h2baslik" id="calibre_toc_54">XII</h2>
				<p class="kapakmetin"> </p>
				<p class="normal">Levin, Moskova’dan döndükten sonra teklifinin reddedilmesi yüzünden ilk zamanlar yaşadığı utancı her anımsayışında irkiliyor, yüzü kızarıyor ve kendi kendisine şöyle diyordu: “Fizikten bir alıp ikinci sınıfta kaldığım zaman da her şeyin mahvolduğunu düşünerek aynı böyle irkilip kızarıyordum; kız kardeşimin bana emanet edilen işini bozduktan sonra da kendimi aynen bu şekilde mahvolmuş biri olarak görmüştüm. Ne oldu? Şimdi, aradan bir yıl geçtikten sonra bunu anımsıyorum ve beni nasıl böylesine üzebildiğine hayret ediyorum. Bu üzüntüm için de aynı şey olacak. Zaman geçecek ve ben buna aldırmayacağım bile.”</p>
				<p class="normal">Üç ay geçmişti ama o, hem buna aldırmamazlık edemiyor, hem de bu konuyu anımsadığında aynen ilk günlerdeki gibi acı duyuyordu. Aile yaşamını bu kadar uzun zamandır hayal eden, kendisini artık bir aile kuracak olgunlukta hisseden biri olarak hâlâ evli olmadığı ve evlilikten her zamankinden daha uzak bulunduğu için bir türlü sakinleşemiyordu. Onun yaşında bir adamın tek başına yaşamasının hoş bir şey olmadığını çevresindeki herkes gibi kendisi de içi acıyarak hissediyordu. Sohbet etmeyi sevdiği saf bir köylü olan sığırtmaç Nikolay’a, Moskova’ya gitmeden önce bir gün “E, Nikolay, evlenmek istiyorum,” dediğini ve Nikolay’ın da hiçbir kuşku götürmeyen bu konuda hemen “Zamanı çoktan geldi Konstantin Dmitriç,” diye cevabı yapıştırdığını anımsıyordu. Ama evlilik şimdi ona herhangi bir zamankinden daha uzaktı. Gönlündeki yer kapılmıştı ve şimdi hayalinde bu yere tanıdığı kızlardan birini koyduğu zaman bunun tümden olanaksız olduğunu hissediyordu. Ayrıca teklifinin geri çevrilmesini ve bundaki rolünü anımsamak onu utanç içinde bırakıyordu. Bu konuda bir kabahati olmadığını kendi kendisine istediği kadar söylesin bu anı, aynı türden diğer utanç verici anılarıyla eşit düzeyde irkilmek ve kızarmak zorunda bırakıyordu onu. Geçmişinde her insanın olduğu gibi onun da vicdanını sızlatan, bilerek yaptığı kötü davranışlar vardı; ancak bu kötü davranışları anımsamak onu bu çok önemsiz, ama utanç verici anılar kadar üzmüyordu. Bu yaralar hiçbir zaman kapanmıyordu. Teklifinin reddedilmesi ve o akşam başkalarının gözünde düştüğü acınacak durum da şimdi bu anılarla aynı düzeyde bulunuyordu. Fakat zaman ve iş, üzerine düşeni yapıyordu. Acı anılar, köy yaşamının onun gözüne görünmeyen, ama önemli olan olaylarıyla giderek siliniyordu. Her geçen haftayla birlikte Kiti’yi daha az anımsıyordu. Kiti’nin evlendiği ya da o günlerde evleneceği haberini sabırsızlıkla bekliyor ve bu haberin, çürük bir dişin çekilmesi gibi, onu temelli iyileştireceğini umut ediyordu.</p>
				<p class="normal">Bu arada güzel, cana yakın, beklentilerden ve aldatmalardan uzak bir ilkbahar, bitkilerin, hayvanların ve insanların hep birlikte sevindiği ender ilkbaharlardan biri gelmişti. Bu harika bahar Levin’i daha da çok uyandırdı ve kararlı ve bağımsız bir şekilde tek başına bir yaşam kurmak için bütün önceki planlarından vazgeçme niyetini pekiştirdi. Köye dönerken kafasında olan bu planların pek çoğunu gerçekleştirememiş olsa da en önemlisi olan, temiz bir yaşam sürme planını yerine getiriyordu. Bir düşüşten sonra onu genellikle üzen o utancı hissetmiyordu ve insanların gözlerinin içine cesaretle bakabiliyordu. Daha şubat ayında Mariya Nikolayevna’dan Nikolay ağabeyinin sağlığının daha da bozulduğunu, ama tedavi olmak istemediğini anlatan bir mektup almış, bu mektup üzerine Moskova’ya, ağabeyine gitmiş, onu doktorla konuşmaya ve yurtdışındaki şifalı sulara gitmeye ikna etmişti. Ağabeyini kızdırmadan ikna etmeyi ve ona yolculuk için borç para vermeyi, bu konuda kendisinden memnun olacak kadar iyi başarmıştı. Levin, ilkbaharda özel bir dikkatle yapılması gereken çiftlik işlerinin ve okumanın dışında bu kış çiftlikle ilgili bir kitap yazmaya başlamıştı. Kitabın planına göre, çiftçilikte işçinin karakteri, iklim ve toprak gibi mutlak bir veri olarak kabul ediliyor, dolayısıyla çiftçilik biliminin tüm tezleri sadece toprak ve iklim verilerine değil, aynı zamanda toprak, iklim ve işçinin bilinen, değişmez karakteriyle ilgili verilere dayandırılıyordu. Böylece yalnız yaşamasına ya da yalnız yaşamanın getirdiği sonuca rağmen Levin’in yaşamı aşırı derecede doluydu ve kafasında dolaşan düşünceleri Agafya Mihaylovna dışında birine anlatmak için ancak arada sırada tatmin edilmemiş bir istek duyuyordu. Gerçi Agafya Mihaylovna’yla fizik, çiftçilik teorisi ve özellikle de felsefe konusunda sık sık konuştukları oluyordu; felsefe Agafya Mihaylovna’nın en sevdiği konuydu.</p>
				<p class="normal">İlkbahar gelmekte biraz gecikmişti. Perhizin son haftalarında hava açık ve soğuktu. Gündüz güneşte buzlar eriyor, gece ise sıcaklık sıfırın altında yedi dereceye kadar düşüyordu; yerdeki karın yüzeyi, arabayla yoldan gidilemeyecek kadar buz tutuyordu. Paskalya karlıydı. Sonra Paskalya’nın ikinci günü birdenbire ılık bir rüzgâr esti, yağmur bulutları geldi ve üç gün üç gece fırtınayla birlikte ılık bir yağmur yağdı. Perşembe günü rüzgâr durdu, doğada meydana gelen değişikliklerin sırlarını saklarcasına koyu, gri bir sis çöktü. Sisin içinde sular akıyor, buzlar çatırdıyor, hareket ediyor, köpük köpük bulanık sel suları hızla akıyordu. Akşam Krasnaya Gorka’nın tam üzerinde sis dağıldı, bulutlar ak koyunlar gibi sağa sola dağıldı, hava açıldı ve gerçek ilkbahar geldi. Ertesi sabah yükselen parlak güneş, suyun üstündeki ince buz tabakasını hızla yiyip bitirdi ve ılık hava yaşlı topraktan çıkıp, içini dolduran buharlarla titremeye başladı. Eski çimenler ve iğne iğne süren yeni çimenler yeşermeye başladı, kartopu, frenküzümü ve akağaçların tomurcukları kabardı, altın rengine boyanmış söğüdün üstünde kovanından atılmış bir arı vızıldadı. Kadifeyi andıran yeşilliklerin ve buz tutmuş anızların üstünde görünmez tarlakuşları şarkı söylüyor, kızkuşları fırtınada suyla dolmuş ve henüz suları çekilmemiş çukurların ve bataklıkların üstünde ağlaşıyor ve turnalarla yaban kazları neşeli bir bağırışla yüksekten uçarak geçiyordu. Otlaklarda tüyleri dökülmüş, henüz yer yer yeni tüyleri çıkmamış hayvanlar böğürmeye, çarpık bacaklı kuzular, tüyleri dökülmüş, meleyen annelerinin çevresinde sıçramaya, ayağına çabuk çocuklar kurumuş patikalarda çıplak ayaklarının izlerini bırakarak koşmaya, gölette kaba ketenden giysilerini yıkayan köylü kadınların neşeli sesleri duyulmaya, avlulardan sabanlarını ve tırmıklarını onaran köy erkeklerinin balta sesleri gelmeye başlamıştı. Gerçek ilkbahar gelmişti.</p>
				<h2 class="h2baslik" id="calibre_toc_55">XIII</h2>
				<p class="kapakmetin"> </p>
				<p class="normal">Levin kocaman çizmelerini ayaklarına geçirmiş, ilk kez kürkünü değil çuha kaftanını giymiş, güneşte parlayarak gözleri kamaştıran dereciklerin üstünden atlayarak, kâh bir buza, kâh yapışkan çamura basarak çiftlikte dolaşıyordu.</p>
  <p class="normal">İlkbahar, planların ve niyetlerin zamanıdır. İlkbaharda tıpkı bir ağacın genç sürgünlerini ve kabarmış tomurcukların içinde hapsolmuş dallarını nereye ve nasıl uzatacağını bilmediği gibi Levin de dışarı çıkarken gözbebeği çiftliğinde şimdi ne gibi girişimlerde bulunabileceğini iyi bilmiyordu, ama kafasının çok güzel planlarla ve niyetlerle dolu olduğunu hissediyordu. Önce hayvanları görmeye gitti. Sığırlar ağıla çıkarılmıştı ve güneşte ısınırken yeni çıkan tüyleri pırıl pırıl parlayan hayvanlar, çayıra çıkmak için yalvarır gibi böğürüyordu. En küçük ayrıntılarına kadar bildiği sığırlarını hayran hayran seyreden Levin, hayvanları çayıra salmalarını ve ağıla buzağıları çıkartmalarını söyledi. Çoban, hayvanları çayıra çıkarma hazırlıklarını yapmak için neşeyle koştu. Sığır bakıcısı köylü kadınlar, ev dokuması kumaştan eteklerini toplayarak, güneşten yanmadığı için henüz beyaz olan çıplak ayaklarıyla çamurlara basa basa, ilkbahar sevincinden şaşkına dönmüş, böğüren buzağıları ellerindeki çalı çırpıyla ağıla sürmeye çalışarak koşuşuyorlardı.</p>
				<p class="normal">Levin, bu yılın olağanüstü iyi olan buzağılarını hayranlıkla seyrettikten sonra –erken doğan buzağılar bir köylü ineği kadar büyümüş, Pava’nın üç aylık dişi yavrusu bir yaşında buzağı kadar olmuştu– hayvanların yem teknelerini dışarı çıkarıp, parmaklıkların arkasından kuru ot vermelerini söyledi. Fakat, sonbaharda yapılmış parmaklıkların kışın kullanılmayan bu ağılda kırıldığı ortaya çıktı. Verdiği emre göre harman makinesiyle ilgilenmesi gereken marangoza haber yolladı. Ama marangozun, maslenitsa’dan<sup class="calibre4"><a href="1_split_052.html#footnote-100-35" id="footnote-100-35-backlink" name="footnote-100-35-backlink">[35]</a></sup> önce onarılması gereken tırmıkları onardığı anlaşıldı. Bu durum Levin’in çok canını sıktı. Onca yıldır bütün gücüyle mücadele ettiği çiftliğine karşı bu ezeli özensizlik bir kez daha tekrarlandığı için canı sıkılmıştı. Öğrendiğine göre, kışın gerekli olmayan bu parmaklıklar işçilere ait ahıra taşınmış ve buzağılar için hafif malzemeden yapıldığı için de kırılmıştı. Bu arada kışın gözden geçirilmesi ve onarılması söylendiği, bu iş için bilerek üç marangoz tutulduğu halde tırmıkların ve diğer tarım aletlerinin onarılmadığı, tırmıkların ancak tırmık yapmaya gidilirken onarıldığı da ortaya çıkmış oldu. Levin, kâhyaya adam gönderdi, ama hemen arkasından kâhyayı aramaya kendisi gitti. Kâhya kenarları şeritli kuzu kürkünden gocuğunun içinde, o gün her şey gibi pırıl pırıl, elindeki saman çöpüyle oynayarak harman yerinden geliyordu.</p>
				<p class="normal">— Marangoz neden harman makinesinin başında değil?</p>
				<p class="normal">— Ha evet, tırmıkları onarmak gerektiğini dün size söyleyecektim. Nerdeyse toprağı sürmeye başlayacağız.</p>
				<p class="normal">— Peki kışın ne yaptınız?</p>
				<p class="normal">— Marangoz size ne için gerekiyordu?</p>
				<p class="normal">— Buzağıların avlusundaki parmaklıklar nerede?</p>
				<p class="normal">— Yerine taşınmasını söyledim. Bu millete ne yapmamı emredersiniz! –dedi kâhya elini sallayarak.</p>
				<p class="normal">— Bu millete değil, bu kâhyaya ne yapmalı! –dedi Levin birden parlayarak.– Sizi niye tutuyorum! –diye bağırıyordu ki, bunun bir işe yaramayacağını anımsayıp lafının yarısında durdu ve sadece derin bir soluk aldı.– Peki ekim yapılabilir mi? –diye sordu kısa bir süre sustuktan sonra.</p>
				<p class="normal">— Yarın ya da öbür gün Turkino’nun gerisinde yapılabilir.</p>
				<p class="normal">— Peki ya yonca?</p>
				<p class="normal">— Mişka’yla Vasiliy’i yolladım, ekiyorlar. Yalnız bilemiyorum, tarlaya girebildiler mi, çok çamurlu olabilir.</p>
				<p class="normal">— Kaç desyatina?</p>
				<p class="normal">— Altı.</p>
				<p class="normal">— Neden hepsi değil? –diye bağırdı Levin.</p>
				<p class="normal">Yirmi değil de sadece altı desyatinalık alana yonca ekilmesi daha da çok canını sıkmıştı. Teoriye ve kendi deneyimine göre, yonca ekimi ancak olabildiğince erken, neredeyse kar kalkmadan yapılırsa iyi olurdu. Levin bunu hiçbir zaman başaramıyordu.</p>
				<p class="normal">— Millet ortada yok. Bunlara ne yapmamı emredersiniz? Üç kişi gelmedi. Semyon da...</p>
				<p class="normal">— Samanı bıraktırsaydınız.</p>
				<p class="normal">— Bıraktırdım zaten.</p>
  <p class="normal">— Peki nerde bu adamlar?</p>
				<p class="normal">— Beşi kompot<sup class="calibre4"><a href="1_split_053.html#footnote-100-36" id="footnote-100-36-backlink" name="footnote-100-36-backlink">[36]</a></sup> yapıyor. Dördü yulafı havalandırıyor; bozulmasa bari Konstantin Dmitriç.</p>
				<p class="normal">Levin, “Bozulmasa bari” sözlerinin tohumluk İngiliz yulafının çoktan bozulduğu anlamına geldiğini çok iyi biliyordu. Yine dediğini yapmamışlardı.</p>
				<p class="normal">— Daha büyük perhizde baca yapın demiştim!... –diye bağırdı.</p>
				<p class="normal">— Merak etmeyin, her şeyi zamanında yapacağız.</p>
				<p class="normal">Levin öfkeyle elini salladı, yulafa bakmak üzere ambara gitti ve at ahırına geri döndü. Yulaf daha bozulmamıştı. Fakat işçiler yulafı doğrudan alt ambara boşaltabilecekken, küreklerle havalandırıyorlardı. Alt ambara boşaltmalarını emrettikten ve yonca ekimi için buradaki iki işçiyi ayırdıktan sonra kâhyasına kızgınlığı geçti. Ayrıca hiçbir şeye kızılamayacak kadar güzel bir gündü.</p>
				<p class="normal">Kollarını sıvamış, kuyunun başında faytonu yıkayan arabacıya seslendi:</p>
				<p class="normal">— İgnat! Bana bir at eyerle...</p>
				<p class="normal">— Hangisini emredersiniz?</p>
				<p class="normal">— Hadi Kolpika olsun.</p>
				<p class="normal">— Başüstüne efendim.</p>
				<p class="normal">Levin, at eyerlenirken ortalıkta dolanıp duran kâhyayı gönlünü almak için tekrar yanına çağırdı, ona ilkbaharda yapılacak işlerden ve çiftlikle ilgili planlardan söz etmeye koyuldu.</p>
				<p class="normal">İlk biçimden önce her şeyin bitmiş olması için gübrenin taşınmasına erken başlamak gerekiyordu. Daha uzak tarlalar pullukla aralıksız sürülmeliydi, böylece toprağın nadasa kalması sağlanabilirdi. Biçilen otlar hep ortakçı tarafından değil, işçiler tarafından toplanmalıydı.</p>
				<p class="normal">Kâhya dikkatle dinliyor ve görünüşe bakılırsa patronunun önerilerini beğeniyormuş gibi yapmaya çalışıyordu; fakat yine de Levin’in o kadar iyi bildiği ve her zaman sinirlendiği umutsuz ve bezgin bir görünüşü vardı. Bu görünüş, bunların hepsi iyi de bakalım Tanrı ne gösterecek, diyordu sanki.</p>
				<p class="normal">Bu tavır kadar Levin’i sinirlendiren başka bir şey yoktu. Ancak ne kadar kâhyası olduysa hepsinin ortak özelliğiydi bu. Levin’in önerilerine karşı hepsinin tavrı aynıydı, bu yüzden Levin artık sinirlenmiyordu, ama üzülüyordu ve kendisini, “bakalım Tanrı ne gösterecek”ten başka ad veremediği, sürekli olarak karşısına çıkan bu içgüdüsel güçle mücadele etmek için daha da coşkulu hissediyordu.</p>
				<p class="normal">— Nasıl başaracağız Konstantin Dmitriç? –dedi kâhya.</p>
				<p class="normal">— Neden başaramayacakmışsınız?</p>
				<p class="normal">— Ne yapıp edip on beş kadar adam daha tutmalıyız. Görüyorsunuz işte gelmiyorlar. Şimdi gelenler yazın çalışmak için yetmişer ruble para istiyor. Levin sustu. Yine o güç karşısına çıkmıştı. Bu gündelikle otuz yedi, otuz sekiz, taş çatlasa kırktan fazla işçi tutamadıklarını biliyordu; kırk işçi tutmuşlardı, daha fazla değil. Ama yine de mücadele etmeden bu işin peşini bırakamazdı.</p>
				<p class="normal">— Gelmezlerse Suri’ye, Çefirovka’ya haber salın. Adam bulmak gerekir.</p>
				<p class="normal">— Göndermesine gönderirim, –dedi Vasiliy Fyodoroviç bezgin bir şekilde.– Ama atlar da zayıf düştü.</p>
				<p class="normal">— Birkaç tane daha satın alırız, –dedi Levin ve gülerek ekledi,– Yapılabilecek şeyin hep daha azını ve daha kötüsünü yaptığınızı biliyorum; ama bu yıl artık kendi başınıza iş yapmanıza izin vermeyeceğim. Her şeyi kendim yapacağım.</p>
				<p class="normal">— Galiba az uyuyorsunuz. Patronumuzun gözünün önünde olmak bizim hoşumuza gider...</p>
				<p class="normal">— Demek Beryozıy Dol’un ötesinde yonca ekiyorlar. Gidip bakacağım, –dedi Levin arabacının getirdiği küçük kula ata binerken.</p>
				<p class="normal">Arabacı:</p>
				<p class="normal">— Dereden geçmeyin Konstantin Dmitriç, –diye bağırdı.</p>
				<p class="normal">— Tamam, ormandan giderim.</p>
				<p class="normal">Levin, tavlada iyi dinlenmiş, su birikintilerinin üzerinden geçerken hızlı hızlı soluyan ve dizginlerin gevşek bırakılmasını isteyen çevik atıyla avlunun çamurundan geçerek kapıdan çıktı ve tarlaya doğru yola koyuldu.</p>
				<p class="normal">Sığır ahırında ve tahıl ambarlarında neşesi yerinde olan Levin, kırlara çıkınca daha da neşelenmişti. Rahvan atının üzerinde ölçülü bir şekilde iki yana sallanarak, karın ve havanın ılık kokusunu bütün tazeliğiyle içine çekerek, ormanın şurasında burasında kalmış toz halindeki karların arasından geçerken kabuğunun üzerinde yeni canlanmış yosunuyla ve kabarmış tomurcuklarıyla her bir ağaç onu sevindiriyordu. Ormandan çıktığında önünde açılan geniş alana dümdüz bir kadife halıyı andıran yeşillikler bir tek boş ve sulu yer bırakmamacasına serilmişti. Sadece dar hendeklerin içindeki eriyen karın artıkları leke leke görünüyordu. Onu ne otlarını çiğneyen bir köylü atıyla tayının görünüşü (karşılaştığı köylüye bunları kovalamasını söylemişti), ne de karşısına çıkan ve “E, İpat, yakında ekinleri eker miyiz?” sorusuna “Önce tarlayı sürmek gerek Konstantin Dmitriç,” diyen köylü İpat’ın alaycı ve budalaca yanıtı sinirlendirmedi. İlerledikçe neşesi artıyordu ve çiftlikle ilgili planlarının her biri diğerinden daha iyi gözünde canlanıyordu: Bütün tarlaların kenarlarına altlarında kar kalmaması için güneşin dik düşeceği çizgiler üzerinde söğüt fidanları dikecekti; gübreli tarlaları altıya ve yemlik ot ekmek için ayırdığı tarlaları üçe bölecek, tarlanın bir ucuna ahır yapacak, bir havuz kazdıracak, gübrelerinden yararlanmak amacıyla sığırlar için taşınabilir çitler yaptıracaktı. Bu takdirde üç yüz desyatina toprağa buğday, yüz desyatinaya patates ve yüz elli desyatinaya yonca ekmiş ve bir desyatinalık toprağı bile zayıf düşmemiş olacaktı.</p>
				<p class="normal">Kafasında bu hayallerle, otlarını ezmemek için atını tarla sınırlarından dikkatle döndürerek yonca eken işçilerin yanına vardı. Tohumların olduğu araba kenarda değil, sürülmüş tarlada duruyordu, arabanın tekerlekleri güzün ekilmiş buğdayı delik deşik etmiş, at ayaklarıyla toprağı eşmişti. İşçilerin ikisi de tarlanın kenarında oturmuş tek bir pipoyu tüttürüyordu. Arabadaki tohumla karışık toprak ufalanmamıştı, uzun süre durduğu ya da donduğu için topak topak olmuştu. İşçi Vasiliy, patronu görünce arabaya doğru gitti, Mişka ise ekim işine koyuldu. Bu hoş bir şey değildi, fakat Levin işçilere ender olarak kızardı. Vasiliy yanına geldiğinde Levin ona atı tarlanın kenarına götürmesini söyledi.</p>
				<p class="normal">— İşe yaramaz beyim, yine girer, –dedi Vasiliy.</p>
				<p class="normal">— Lütfen itiraz etme, –dedi Levin,– denileni yap.</p>
				<p class="normal">— Başüstüne efendim, –dedi Vasiliy ve atı başından tuttu. Patronuna yaranmaya çalışarak,– Ekin de birinci sınıf Konstantin Dmitriç, –dedi.– Yalnız yürümek çok zor! İnsanın ayağına bir pud çamur yapışıyor.</p>
				<p class="normal">— Toprağı neden elemediniz? –dedi Levin.</p>
				<p class="normal">Vasiliy tohumla karışık toprağı alıp avcunun içinde ufalayarak:</p>
				<p class="normal">— Böyle ufalıyoruz, –dedi.</p>
				<p class="normal">Elenmemiş toprak verdikleri için Vasiliy suçlu değildi, ama yine de can sıkıcı bir şeydi bu.</p>
				<p class="normal">Levin şimdi de sıkıntısını gidermek ve kendisine kötü gelen bir şeyi yeniden güzel bir hale getirmek için bildiği ve pek çok kez yararını gördüğü yöntemi kullandı. Mişka’nın her adım atışında ayaklarına yapışan kocaman toprakları yerinden kımıldatmaya çalışarak nasıl yürüdüğüne baktı, attan indi, Vasiliy’in elinden tohumları aldı ve ekmeye başladı.</p>
				<p class="normal">— Nerede kalmıştın?</p>
				<p class="normal">Vasiliy ayağıyla kaldığı yeri gösterdi ve Levin, becerebildiği kadar tohumları toprağa ekmeye koyuldu. Yürümek bataklıktaki kadar zordu ve Levin bir sıra geçtikten sonra terledi, durup tohumları verdi.</p>
				<p class="normal">— Beyim, yaz gelince bu sıra için sakın beni azarlamayın, –dedi Vasiliy.</p>
				<p class="normal">Levin kullandığı yöntemin etkisini hissederek neşeyle:</p>
				<p class="normal">— Ne olmuş? –dedi.</p>
				<p class="normal">— Yazın görürsünüz, anında fark edilecektir. Geçen ilkbahar benim ektiğim yerlere bir baksanıza. Nasıl güzel yerleştirmişim! Zaten öz babama çalışır gibi gayret ediyorum Konstantin Dmitriç. Kendim işi kötü yapmayı sevmem, başkalarına da yaptırtmam. Efendimiz için iyi olursa bizim için de iyi olur. Şuna baksana, –dedi Vasiliy tarlayı göstererek,– insanın kalbi sevinç doluyor.</p>
				<p class="normal">— Hani bahar da esaslı Vasiliy.</p>
				<p class="normal">— İhtiyarlar böyle bir bahar hatırlamıyor. Geçenlerde eve gitmiştim, bizim ihtiyar da üç ölçek buğday ekmiş. Çavdardan ayıramazsın diyor.</p>
				<p class="normal">— Buğday ekmeye başlayalı çok oldu mu?</p>
				<p class="normal">— Evvelki yıl siz öğretmiştiniz; hem de bana iki ölçü buğday vermiştiniz. Dörtte birini sattık, üçünü de ektik.</p>
				<p class="normal">— Bana bak, topakları iyice ufalayın ha, –dedi Levin atına doğru giderken,– Mişka’ya da göz kulak ol. Filizler iyi olursa sana desyatina başına elli kapik vereceğim.</p>
				<p class="normal">— Çok müteşekkiriz efendim. Biz sizden böyle de çok memnunuz.</p>
				<p class="normal">Levin atına bindi ve geçen yılın yonca tarlasıyla yazlık buğday ekilmek üzere pullukla sürülen tarlaya görmeye gitti.</p>
				<p class="normal">Anızlı tarladaki yonca filizleri harikaydı. Artık iyice boy atmıştı bu filizler ve geçen yıldan kalan kırık buğday saplarının arasından sert sert yeşermişti. At bileklerine kadar çamura batıyor, her bir ayağı buzları yarı çözülmüş topraktan çıkarken şapur şupur sesler çıkarıyordu. Pullukla sürülmüş yerlerden geçmek tümden olanaksızdı: Sadece buz parçalarının olduğu yerlerde tutunabiliyor, buzların erimiş olduğu pulluk izlerinde atın ayağı bileklerini de geçecek şekilde çamura batıyordu. Toprak mükemmel sürülmüştü; iki gün sonra tırmıklanabilir ve ekilebilirdi. Her şey çok güzel, her şey neşeliydi. Levin geriye dönerken suyun alçaldığını umut ederek dereden geçti. Gerçekten de dereden geçebildi, bu arada iki tane ördek ürküttü. “Çulluk da olmalı,” diye düşündü ve tam evine yakın dönemeçte çulluklarla ilgili varsayımını doğrulayan orman bekçisiyle karşılaştı.</p>
				<p class="normal">Levin öğle yemeğine yetişmek ve tüfeğini akşama hazırlamak için atını eve doğru tırısa kaldırdı.</p>
				<p class="kapakmetin"> </p>
				<h2 class="h2baslik" id="calibre_toc_56">XIV</h2>
				<p class="kapakmetin"> </p>
				<p class="normal">Levin çok neşeli bir ruh hali içinde eve yaklaşırken, evin ana giriş kapısından gelen bir araba çanının sesini duydu.</p>
				<p class="normal">“Evet, trenle gelen biri olmalı, –diye düşündü,– tam da Moskova treninin geliş saati... Kim acaba? Nikolay ağabeyim olabilir mi? Belki şifalı sulara giderim, belki de sana gelirim demişti ya.” Nikolay ağabeyinin varlığıyla bu ilkbahar neşesinin bozulacağını düşünerek ilk anda korkuya kapıldı ve keyfi kaçtı. Fakat bu duygusu yüzünden utanarak hemen o anda âdeta manevi kucağını açtı. Gelen kişinin ağabeyi olmasını şimdi sevinçle bekliyor, bütün kalbiyle istiyordu. Atına ayağıyla dokunup, akasya ağacının arkasından çıkınca tren istasyonundan gelen ve yaklaşmakta olan kiralık troykayı ve kürklü be-yefendiyi gördü. Ağabeyi değildi. “Ah keşke bir iki laf edilebilecek hoş biri olsa,” diye düşündü.</p>
				<p class="normal">Stepan Arkadyiç’i tanıyınca iki elini birden havaya kaldırıp:</p>
				<p class="normal">— A! İşte neşeli bir konuk! Seni gördüğüme nasıl sevindim! –diye bağırdı Levin.</p>
				<p class="normal">“Kiti evlendi mi ya da ne zaman evlenecek, sorar öğrenirim,” diye geçirdi içinden.</p>
				<p class="normal">Ve bu güzel ilkbahar gününde Kiti’yle ilgili anıların hiç canını acıtmadığını hissetti. Burnunun kökünde, yanağında ve kaşlarında çamur topaklarıyla kızaktan inen, ama sağlıktan ve neşeden pırıl pırıl parlayan Stepan Arkadyiç:</p>
				<p class="normal">— Ne var, beklemiyor muydun? –dedi.– Seni görmeye geldim, bir, –sarılıp Levin’i öperek,– avlanmaya geldim, iki, Yerguşovo’daki ormanı satmaya geldim, üç.</p>
				<p class="normal">— Harika! Bahar nasıl ama? Kızakla nasıl geldin?</p>
				<p class="normal">— Faytonla gelmek daha kötü olurdu Konstantin Dmitriç, –dedi tanıdık arabacı.</p>
				<p class="normal">Levin dudaklarında sevinçli, içten, çocukça bir gülümsemeyle:</p>
				<p class="normal">— Seni gördüğüme çok, ama pek çok sevindim, –dedi.</p>
				<p class="normal">Levin konuğunu konuklar için ayrılmış odaya götürdü. Stepan Arkadyiç’in bir torbadan, kılıfının içinde bir tüfekten ve bir puro kutusundan ibaret eşyaları da bu odaya taşınmıştı. Levin, onu yıkanıp temizlenmek ve üstünü değiştirmek için yalnız bıraktıktan sonra tarlaların sürülmesi ve yoncayla ilgili bir şey söylemek üzere yazıhaneye geçti. Her zaman evin onuruna çok özen gösteren Agafya Mihaylovna, onu antrede öğle yemeğiyle ilgili sorularla karşıladı.</p>
				<p class="normal">— Ne isterseniz onu yapın, ama çabuk olsun, –dedi ve kâhyanın yanına gitti. Geri döndüğünde Stepan Arkadyiç yıkanmış, taranmış, yüzünde bir gülümsemeyle odasından çıktı ve birlikte üst kata gittiler.</p>
				<p class="normal">Stepan Arkadyiç, burada ilkbaharın ve şimdiki gibi pırıl pırıl günlerin her zaman olmadığını unutarak:</p>
				<p class="normal">— Yanına geldiğime ne kadar sevindim! –dedi.– Burada gizli gizli neler yaptığını artık anlayabileceğim. Ama hayır, doğrusu sana imreniyorum. Ne hoş bir ev, her şey ne kadar güzel! Aydınlık, neşeli! Dadın da çok hoş! Bir de beyaz önlüklü güzel bir hizmetçi isterdi; ama senin keşişliğini ve sert tarzını düşünürsek bu çok daha iyi.</p>
				<p class="normal">Stepan Arkadyiç, pek çok ilginç haberin yanı sıra Levin için özellikle ilginç olan ağabeyi Sergey İvanoviç’in bu yaz köye, Levin’in yanına geleceği haberini de verdi.</p>
				<p class="normal">Stepan Arkadyiç, Kiti’yle ve genel olarak Şçerbatskiylerle ilgili tek söz etmedi, sadece karısının selamını iletti. Levin, Stepan Arkadyiç’in nezaketinden dolayı müteşekkirdi ve gelişine çok sevinmişti. Her zaman olduğu gibi yalnız yaşadığı dönemde çevresine aktaramadığı yığınla düşünce ve duygu birikmişti, şimdi Stepan Arkadyiç’e bunları, baharın yarattığı şairane sevinci, çiftlikteki başarısızlıklarını ve planlarını, okuduğu kitaplarla ilgili düşüncelerini, özellikle de kendisi farkında olmasa da temelini çiftçilikle ilgili bütün eski kitapların eleştirisinin oluşturduğu kitap yazma düşüncesini anlatıyordu. Her zaman sevimli, leb demeden leblebiyi anlayan Stepan Arkadyiç bu gelişinde çok daha sevimliydi ve Levin, onda kendisini pohpohlayan, saygı ve kendisine karşı âdeta sevecenlikle dolu yeni bir özellik olduğunu fark etti.</p>
				<p class="normal">Yemeğin çok güzel olması için Agafya Mihaylovna’nın ve aşçının harcadıkları çabalar, sadece karnı acıkan iki arkadaşın mezelerin başına oturup tıka basa yağlı ekmek, tütsülenmiş et ve mantar tuzlaması yemeleri sonucunu verdi ve Levin, aşçının, konuğu hayran bırakmak istediği börekleri beklemeden çorbayı getirmelerini emretti. Ancak Stepan Arkadyiç başka tür yemeklere alışkın olmasına karşın, likörü, ekmeği, yağı, özellikle tütsülenmiş eti, mantarı, ısırganotu çorbasını, beyaz soslu tavuğu ve beyaz Kırım şarabını, yani önüne konan bütün yemekleri mükemmel buldu, her şey çok güzeldi, harikaydı.</p>
				<p class="normal">Sıcak yemekten sonra kalın bir puro yakarak:</p>
				<p class="normal">— Mükemmel, mükemmel, –dedi.– Senin yanına gelince sanki gürültülü ve sarsıntılı bir gemiden sakin bir kıyıya çıkmış gibi oldum. Demek sen işçi unsurunun incelenmesi ve tarım yöntemlerinin seçiminde yol göstermesi gerektiğini söylüyorsun. Ben bu konunun yabancısıyım; ama bana öyle geliyor ki, teori ve bu teorinin uygulanması işçi üzerinde de etkili olacaktır.</p>
				<p class="normal">— Evet ama dur bakalım: Ben ekonomi-politikten değil, tarım biliminden söz ediyorum. Tarım biliminin doğa bilimleri gibi olması, olaylarla ilgili verileri, ekonomik ve etnografik yönleriyle işçiyi gözlemlemesi gerekir...</p>
				<p class="normal">Bu sırada elinde reçel tabağıyla Agafya Mihaylovna içeri girdi.</p>
				<p class="normal">Stepan Arkadyiç, tombul parmaklarının uçlarını birleştirip öperek:</p>
				<p class="normal">— Agafya Mihaylovna, tütsülenmiş etiniz de, likörünüz de müthiş!.. –dedi.– E, vakit gelmedi mi Kostya? –diye ekledi.</p>
				<p class="normal">Levin pencereden ormanın çıplak tepelerinin ardına inen güneşe baktı.</p>
				<p class="normal">— Gelmiş, gelmiş. Kuzma, arabayı hazırlasınlar! –dedi Levin ve koşarak aşağı indi.</p>
				<p class="normal">Stepan Arkadyiç, aşağı inerek cilalı kutunun kaba keten bezinden kılıfını özenle çıkarttı, kutuyu açıp yeni model, pahalı tüfeğini hazırlamaya koyuldu. Esaslı bir bahşiş alacağını hisseden Kuzma, Stepan Arkadyiç’in yanından ayrılmıyor, çoraplarını ve çizmelerini giydiriyordu. Stepan Arkadyiç, bunu yapmasına seve seve izin veriyordu.</p>
				<p class="normal">— Kostya, tüccar Ryabinin gelecek olursa, ki bugün gelmesini söylemiştim ona, buyur etmelerini ve bekletmelerini söyle...</p>
				<p class="normal">— Yoksa ormanı Ryabinin’e mi satıyorsun?</p>
				<p class="normal">— Evet, onu tanır mısın?</p>
				<p class="normal">— Nasıl tanımam. Onunla “olumlu ve kesin” işlerim oldu.</p>
				<p class="normal">Stepan Arkadyiç gülmeye başladı. “Kesin ve olumlu” sözleri, tüccarın sevdiği sözlerdi.</p>
				<p class="normal">— Evet, şaşırtıcı derecede komik konuşuyor,–dedi ve ince sesler çıkararak Levin’in etrafında dönüp duran, kâh elini, kâh çizmelerini ve tüfeğini yalayan Laska’yı okşayıp,– Bak, sahibinin nereye gittiğini anladı! –diye ekledi.</p>
				<p class="normal">Dışarı çıktıklarında araba kapıda hazır bekliyordu.</p>
				<p class="normal">— Gideceğimiz yer uzak olmasa da arabayı hazırlamalarını söylemiştim; yürüsek mi yoksa?</p>
				<p class="normal">Stepan Arkadyiç arabaya yaklaşarak:</p>
				<p class="normal">— Hayır, arabayla gidelim daha iyi, –dedi. Oturdu, bacaklarını kaplan postu battaniyeyle sarıp sarmaladı ve bir puro yaktı.– Sen nasıl oluyor da sigara içmiyorsun! Puro zevk değil, zevkin doruğu ve belirtisidir. İşte hayat bu! Ne kadar güzel! Tam da yaşamak istediğim hayat!</p>
				<p class="normal">— E, kim sana engel oluyor? –dedi Levin gülümseyerek.</p>
				<p class="normal">— Hayır, sen şanslı bir adamsın. Sevdiğin her şeye sahipsin. Atları seviyorsun, var; köpekleri seviyorsun, var; avcılığı seviyorsun, var; çiftçiliği seviyorsun, var.</p>
				<p class="normal">— Belki de elimde olanlara sevinmem ve olmayanların hasretini çekmemem yüzündendir, –dedi Levin, Kiti’yi anımsayıp.</p>
				<p class="normal">Stepan Arkadyiç anlamıştı, Levin’e baktı, ama bir şey demedi.</p>
				<p class="normal">Levin, Oblonskiy’in, onun Şçerbatskiyler konusunda konuşmaktan korktuğunu fark edip, her zamanki nezaketiyle onlarla ilgili hiçbir şey söylememesine minnettardı; Levin kendisini bu kadar çok üzen bir şeyi artık öğrenmek istiyordu, ama konuyu açmaya cesaret edemiyordu.</p>
				<p class="normal">Levin sadece kendini düşünmenin hoş bir şey olmadığını akıl edip:</p>
				<p class="normal">— E, senin işlerin nasıl? –dedi.</p>
				<p class="normal">Stepan Arkadyiç’in gözleri neşeyle parladı.</p>
				<p class="normal">— Sen insanın kendi tayını varken francala sevebileceğini kabul etmiyorsun zaten, sana göre bu bir suç oluyor; oysa ben aşksız bir hayatı kabul etmem, –dedi Levin’in sorusunu kendine göre anlayıp.– Ne yapayım, ben böyle yaratılmışım. Doğrusu, bununla başkasına yaptığın kötülük pek az, ama kendine sağladığın zevk ne kadar çok...</p>
  <p class="normal">— Ne o, yeni bir şey mi var yoksa? –diye sordu Levin.</p>
				<p class="normal">— Var birader! Ossian<sup class="calibre4"><a href="1_split_054.html#footnote-100-37" id="footnote-100-37-backlink" name="footnote-100-37-backlink">[37]</a></sup> tipi kadınları bilirsin... hani şu rüyada görülen kadınlar... Bu kadınlar gerçekte de var... ve müthişler. Kadın öyle bir şeydir ki, sen onu ne kadar incelersen incele, hep yepyenidir.</p>
				<p class="normal">— O zaman en iyisi incelememek.</p>
				<p class="normal">— Hayır. Bir matematikçi, zevk, gerçeği ortaya çıkarmakta değil, onu aramaktadır, demiş.</p>
				<p class="normal">Levin bir şey söylemeden dinliyordu, ancak bütün çabalarına karşın arkadaşının ruh dünyasına bir türlü giremiyor, onun duygularını, böylesi kadınları incelemenin güzelliğini anlayamıyordu.</p>
				<p class="kapakmetin"> </p>
				<h2 class="h2baslik" id="calibre_toc_57">XV</h2>
				<p class="kapakmetin"> </p>
				<p class="normal">Avlanma yeri, yakındaki bir derenin üstünde, küçük kavak ormanının içindeydi. Ormana varınca Levin arabadan indi ve Oblonskiy’i artık kardan temizlenmiş olan yosunlu ve çamurlu açıklığın köşesine götürdü. Kendisi diğer kenara, çifte <br class="calibre1"/>akağaçların yanına döndü ve tüfeğini kurumuş alt dalın çatalına dayayıp kaftanını çıkarttı, kemerini tekrar bağladı ve kollarının rahat hareket edip etmediğini kontrol etti.</p>
				<p class="normal">Peşinden gelen yaşlı, tüyleri ağarmış Laska, dikkatlice karşısına oturup kulaklarını dikti. Güneş büyük ormanın arkasında batıyordu; kavaklıkta orada burada yetişmiş akağaçlar, sarkık dallarında kabarmış, patlamaya hazır tomurcuklarıyla batan güneşin ışıkları içinde açık seçik görünüyordu.</p>
				<p class="normal">Karın henüz kalkmadığı sık ormandan duyulur duyulmaz bir sesle kıvrım kıvrım dar derecikler halinde su akıyordu. Küçük kuşlar cıvıldıyor, arada sırada bir ağaçtan diğerine uçuyordu. Derin sessizliğin bozulduğu anlarda eriyen toprağın ve büyüyen otların etkisiyle yerinden oynayan geçen yılki yaprakların hışırtısı duyuluyordu.</p>
				<p class="normal">İğne gibi çıkmış taze bir otun yanı başında hareket eden arduvaz rengi ıslak bir kavak yaprağını fark eden Levin, “Vay canına! Otun büyüdüğünü kulaklarınla duyuyor, gözlerinle görüyorsun!” dedi kendi kendine. Ayakta duruyor, çevreyi dinliyor, aşağıya, bir yosunlu ıslak toprağa, bir kulaklarını dikmiş olan Laska’ya, bir önünde, tepenin eteklerine serilmiş tepeleri çıplak ağaç denizine, bir beyaz bulut şeritleriyle örtülmüş donuk gökyüzüne bakıyordu. Bir atmaca kanatlarını ağır ağır çırparak uzaktaki ormanın üstünden uçtu; bir başka atmaca da aynı şekilde, aynı yöne doğru uçup gözden kayboldu. Kuşlar ormanın sıklaştığı yerde daha yüksek sesle, daha telaşlı cıvıldıyordu. Yakınlarda bir yerde bir puhukuşu ötmeye başladı, Laska irkilerek dikkatlice birkaç adım attı ve başını yana eğip kulak kabartmaya devam etti. Derenin ötesinden bir gugukkuşunun sesi geliyordu. Kuş, iki kere alışılmış çığlığını attı, sonra hırıltı gibi kesik kesik bir ses çıkarttı, acele edince şaşırdı.</p>
				<p class="normal">Çalının arkasından çıkan Stepan Arkadyiç:</p>
				<p class="normal">— Vay canına! Gugukkuşu şimdiden çıkmış ortaya! –dedi.</p>
				<p class="normal">Levin kendisine bile hoş gelmeyen bir sesle ve gönülsüzce sessizliği bozarak:</p>
				<p class="normal">— Evet, duyuyorum, –diye yanıtladı.– Artık erken çıkıyorlar ortaya.</p>
				<p class="normal">Stepan Arkadyiç tekrar çalıların arkasına girdi ve Levin sadece kibritin parlak alevini, ardından da onun yerini alan puronun kırmızı koruyla mavi dumanını gördü.</p>
				<p class="normal">Çıt! Çıt! –diye Stepan Arkadyiç’in tüfeğinin tetiğini kurduğu duyuldu.</p>
				<p class="normal">Oblonskiy, ince sesiyle yaramaz bir tayın kişnemesini andıran tekdüze sese Levin’in dikkatini çekerek:</p>
				<p class="normal">— Ne bağırıyor böyle? –diye sordu.</p>
				<p class="normal">— Bilmiyor musun? Bir erkek tavşan bu. Hadi artık konuşmayalım! Dinle bak, bir kuş uçuyor! –diye neredeyse bir çığlık attı Levin tüfeğini kurarak.</p>
				<p class="normal">Uzaktan ince bir ıslık sesi ve tam avcıların çok iyi bildikleri bir aradan sonra, yani iki saniye sonra ikinci, üçüncü ıslıklar ve üçüncü ıslıktan sonra artık boğuk bir hırıltı duyuldu.</p>
				<p class="normal">Levin sağa, sola göz attı. İşte önünde, donuk mavi gökyüzünde, kavakların çıplak tepelerindeki taze sürgünlerin üzerinde bir kuş uçuyordu. Kuş tam Levin’e doğru geliyordu: Gergin bir kumaşın düzgün yırtılma sesini andıran hırıltı sesleri yaklaşmış, tam kulağının dibine gelmişti; kuşun uzun gagasıyla boynu görünüyordu artık. Tam Levin’in nişan alacağı anda Oblonskiy’in durduğu çalının ardından kırmızı bir şimşek çaktı; kuş ok gibi aşağı doğru inip sonra tekrar yukarı yükseldi. Yine bir kızıl şimşek çaktı, bir silah sesi duyuldu; kanatları titreyen kuş havada durmaya çalışır gibi öylece kaldı, bir an durdu ve ağır ağır çamurlu toprağa düştü.</p>
				<p class="normal">Dumanların ardından bir şey göremeyen Stepan Arkadyiç:</p>
				<p class="normal">— Iskaladım mı yoksa? –diye bağırdı.</p>
				<p class="normal">Levin, bir kulağını dikmiş, kuyruğunun tüylü ucunu yukarı kaldırıp sallayarak ve zevk anlarını uzatmak istercesine ağır adımlarla, gülümser gibi yürüyerek ölü kuşu sahibine getiren Laska’yı göstererek:</p>
				<p class="normal">— İşte geldi! –dedi.– Senin vurmana sevindim, –diye ekledi. Bununla birlikte çulluğu kendisi vuramadığı için kıskançlık duygusuna kapılmaktan da kendini alamamıştı.</p>
				<p class="normal">— Sağ namludan atış karavanaydı, –diye yanıtladı Stepan Arkadyiç tüfeğini doldururken.– Sus... bir tane daha uçuyor.</p>
  <p class="normal">Gerçekten de hızla birbirini izleyen keskin ıslık sesleri duyuluyordu. İki tane çulluk oynaşarak, birbirini kovalayarak ve hırıldamadan sadece ıslık çalarak avcıların tam kafalarının üstünden uçtu. Dört atış sesi duyuldu ve çulluklar kırlangıç gibi hızlı bir dönüş yapıp gözden kayboldu.</p>
				<p class="kapakmetin">***</p>
				<p class="normal">Av güzeldi. Stepan Arkadyiç iki kuş daha vurdu, Levin de iki tane vurdu, ama bunlardan birini bulamadı. Hava kararmaya başlamıştı. Batıda alçaklarda, gümüş renkli Çobanyıldızı akağaçların arkasından tatlı tatlı ışıldıyor, doğuda, yükseklerde karanlık Arkturus yıldızı kızıl ışıklarını döküyordu. Levin başının üstünde Büyük Ayı yıldızlarını görüp kaybetti. Çulluklar artık uçmuyordu; ama Levin, akağacın çatal dalının altından gördüğü Çobanyıldızı dalın üstüne yükselinceye ve Büyük Ayı yıldızları her taraftan parlak bir şekilde görülünceye dek beklemeye karar verdi. Çobanyıldızı artık dalın üstüne geçmiş, Büyük Ayı’nın arabası, okuyla birlikte koyu mavi gökyüzünde tümüyle görünür olmuştu, ama o hâlâ bekliyordu.</p>
				<p class="normal">— Gitme zamanı gelmedi mi? –dedi Stepan Arkadyiç.</p>
				<p class="normal">Orman artık sessizleşmişti ve tek bir kuş bile yerinden kıpırdamıyordu.</p>
				<p class="normal">— Biraz daha duralım, –diye yanıtladı Levin.</p>
				<p class="normal">— Nasıl istersen.</p>
				<p class="normal">Şimdi birbirlerinden on beş adım kadar uzakta duruyorlardı.</p>
				<p class="normal">Levin birden:</p>
				<p class="normal">— Stiva! –dedi.– Baldızının evlendiğini ya da ne zaman evleneceğini bana niye söylemiyorsun?</p>
				<p class="normal">Levin kendisini o kadar sağlam ve o kadar sakin hissediyordu ki, hiçbir yanıtın onu heyecanlandıramayacağını düşünüyordu. Ancak Stepan Arkadyiç’in verdiği yanıtı da hiç beklemiyordu.</p>
				<p class="normal">— Evlenmeyi düşünmedi ve düşünmüyor, ayrıca çok hasta, doktorlar onu yurtdışına gönderdi. Hatta hayatından endişe ediyorlar.</p>
				<p class="normal">— Ne diyorsun! –diye haykırdı Levin.– Çok mu hasta? Nesi var? Nasıl?..</p>
				<p class="normal">Onlar bunu konuşurken Laska kulaklarını dikmiş, yukarıya, gökyüzüne ve sitemli sitemli onlara bakıyordu.</p>
				<p class="normal">“Tam konuşacak zamanı buldular, –diye düşünüyordu Laska,– İşte bir tane geliyor... İşte o, ta kendisi. Kaçıracaklar...”</p>
				<p class="normal">Fakat tam o anda ikisi birden sanki kulaklarını delen tiz bir ıslık duyup tüfeklerine sarıldı, iki şimşek çaktı, aynı anda iki silah sesi duyuldu. Yüksekten uçan bir çulluk o anda kanatlarını topladı ve ince filizleri eğerek ağaçların sık olduğu bir yere düştü.</p>
				<p class="normal">Levin:</p>
				<p class="normal">— Mükemmel! İkimiz birden vurduk! –diye bağırdı ve Laska’yla birlikte çulluğu aramaya ormanın sık yerine koştu.– Ah evet, canımı sıkan neydi? –diye aklından geçiriyordu.– Evet, Kiti hasta... Ne yapılabilir, çok yazık,” diye düşündü.</p>
				<p class="normal">Laska’nın ağzından henüz sıcak olan kuşu alıp, neredeyse ağzına kadar dolu av çantasına koyarken:</p>
				<p class="normal">— Buldu! Akıllı köpek, –dedi Levin.– Buldum, Stiva! –diye bağırdı.</p>
				<p class="kapakmetin"> </p>
				<h2 class="h2baslik" id="calibre_toc_58">XVI</h2>
				<p class="kapakmetin"> </p>
				<p class="normal">Levin öğrendiği şeyin hoşuna gittiğini itiraf etmekten utansa da, Kiti’nin hastalığının bütün ayrıntılarını ve Şçerbatskiylerin planlarını eve dönerken ince ince sordu. Hoşuna gitmişti, çünkü daha umut var demekti, daha da çok hoşuna giden şey ise, ona o kadar acı çektirmiş olan insanın da acı çekmesiydi. Fakat Stepan Arkadyiç, Kiti’nin hastalığının nedenlerini anlatmaya başlayıp, Vronskiy’in adını ettiğinde Levin sözünü kesti:</p>
				<p class="normal">— Aile ayrıntılarını bilmeye hiç hakkım yok, doğrusunu söylemek gerekirse, hiç merakım da yok.</p>
				<p class="normal">Stepan Arkadyiç, bir dakika önce o kadar neşeliyken şimdi somurtan Levin’in yüzündeki yabancısı olmadığı o bir anlık değişikliği fark edip belli belirsiz gülümsedi.</p>
				<p class="normal">— Ryabinin’le orman işini tamamen bitirdin mi? –diye sordu Levin.</p>
				<p class="normal">— Evet, bitirdim. Fiyat güzel, otuz sekiz bin. Sekiz bini peşin, kalanı altı yılda. Bu işle epey uğraştım. Daha fazla veren çıkmadı.</p>
				<p class="normal">— Ormanı bedavaya verdin demektir bu, –dedi Levin suratını asarak.</p>
				<p class="normal">Stepan Arkadyiç, şu anda Levin’e her şeyin kötü geleceğini bilerek sevecen bir gülümsemeyle:</p>
				<p class="normal">— İyi de neden bedava olsun ki? –dedi.</p>
				<p class="normal">— Çünkü ormanın en azından desyatinası beş yüz ruble eder, –diye yanıtladı Levin.</p>
				<p class="normal">— Ah, bu çiftlik sahipleri! –dedi Stepan Arkadyiç şakacı bir tavırla.– Biz kentlilere karşı sizin şu küçümseyici tavrınız yok mu!.. Oysa iş yapmaya gelince biz her zaman daha iyi yaparız. İnan, her şeyi hesapladım ben, –dedi,– orman çok kazanç-lı bir fiyata satıldı, öyle iyi fiyat ki, adam cayacak diye ödüm kopuyor. Zaten elverişli bir orman değil, –dedi Stepan Arkadyiç, elverişli sözüyle Levin’i kuşkularının doğru olmadığına inandırmak isteyerek,– daha çok odunu işe yarar. Ve desyatina başına otuz sajen’den fazla odun alınmaz, oysa o bana desyatina başına iki yüz ruble verdi.</p>
				<p class="normal">Levin küçümser gibi gülümsedi. “Sadece onun değil, on yılda bir-iki kez köye gelip, iki-üç köy lakırdısı ezberleyip, her şeyi bildiklerinden kesinlikle emin olarak bu lakırdıları yerli yersiz kullanan bütün kentlilerin bu tavrını iyi bilirim ben, –diye aklından geçirdi Levin.– Elverişsiz, otuz sajen eder. Lafları söylüyor, ama kendisi de bir şey anlamıyor.”</p>
				<p class="normal">— Çalıştığın dairede ne yazacağını sana öğretecek değilim, –dedi Levin,– gerekirse sana sorar, akıl danışırım. Oysa sen ormanla ilgili her şeyi bildiğinden öyle eminsin ki. Zor iştir. Ağaçları saydın mı?</p>
				<p class="normal">Stepan Arkadyiç arkadaşını keyifsiz ruh halinden çıkartmak isteğiyle gülerek:</p>
				<p class="normal">— Ağaç nasıl sayılır? –dedi.– Ama kumları, gezegenlerin ışınlarını sayabilecek yüksek zekâlı biri çıkabilir belki de...</p>
				<p class="normal">— Evet çıkabilir, ama Ryabinin’in yüksek zekâsı da bunu yapabilir. Ve eğer senin gibi eline bedavaya vermemişlerse tek bir tüccar bile ağaçları saymadan ormanı almaz. Senin ormanı ben biliyorum. Her yıl oraya ava giderim, senin orman peşin parayla beş yüz ruble eder, oysa o sana vadeli olarak iki yüz vermiş. Demek ki sen ona otuz bin ruble armağan etmiş oluyorsun.</p>
				<p class="normal">— Yeter bu kadar kendini kaptırdığın, –dedi Stepan Arkadyiç dokunaklı bir şekilde,– o zaman neden hiç kimse bu parayı vermedi?</p>
				<p class="normal">— Çünkü adamın diğer tüccarlarla anlaşmaları vardır; cayma tazminatı vermiştir. Onların hepsiyle işim oldu, tanırım hepsini. Zaten bunlar tüccar değil, vurguncu. Ryabinin yüzde on, on beş kâr getirecek işe girmez, bir rublelik malı yirmi kapiğe almak için bekler.</p>
				<p class="normal">— Tamam yeter! Senin keyfin yerinde değil.</p>
				<p class="normal">Eve yaklaştıkları sırada Levin kaşlarını çatarak:</p>
				<p class="normal">— Hiç de değil, –dedi.</p>
				<p class="normal">Kapının önünde demir ve deriyle kaplı, besili bir atın geniş dizginlerle koşulu olduğu bir araba duruyordu. Arabada Ryabinin’in arabacılığını yapan, belini bir kemerle iyice sıkmış, yanağından kan damlayan kâhyası oturuyordu. Ryabinin içeri girmişti ve iki arkadaşı antrede karşıladı. Ryabinin orta yaşlı, zayıfça, uzun boylu, bıyıklı, çıkık çenesi tıraşlı, patlak donuk gözlü biriydi. Sırtına arka alt kısmında düğmeler olan uzun etekli mavi bir redingot, ayaklarına bilek kısımları körüklü, baldır kısımları düz, uzun konçlu çizme giymiş, çizmelerin üstüne de büyük galoşlar geçirmişti. Mendiliyle hafifçe yüzünü sildi, kapatmadan da çok güzel durduğu halde redingotunun önünü kapattı, dudaklarında bir gülümsemeyle sanki bir şey yakalamak istiyormuş gibi Stepan Arkadyiç’e elini uzatarak gelenleri karşıladı.</p>
				<p class="normal">Stepan Arkadyiç de elini uzatarak:</p>
				<p class="normal">— Demek geldiniz, –dedi,– Harika.</p>
				<p class="normal">— Yol çok kötü olsa da, ekselanslarının emirlerini yerine getirmemek haddim olmazdı. Yolun tamamını yürüdüm, ama vaktinde geldim. Konstantin Dmitriç, saygılarımı sunarım, –diyerek ve elini tutmaya çalışarak Levin’e döndü. Fakat kaşlarını çatmış olan Levin, adamın elini fark etmiyormuş gibi yaparak çullukları çıkarıyordu.– Avda eğlendiniz mi efendim? Bu ne kuşu oluyor? –diye ekledi Ryabinin çulluklara nefretle bakarak.– Tadı iyidir herhalde. –Sonra bunu pişirmeye değeceğinden kuşku duyuyormuş gibi olumsuz olumsuz başını salladı.</p>
				<p class="normal">Levin suratını iyice asarak Stepan Arkadyiç’e Fransızca:</p>
				<p class="normal">— Çalışma odasına geçmek ister misin? –dedi.– Çalışma odasına geçin, orada konuşun.</p>
				<p class="normal">Ryabinin, başkalarının kime, nasıl davranacağı konusunda zorlukları olabileceğini, ama onun bu konuda hiçbir zaman hiçbir zorluğu olmadığını hissettirmek istercesine küçümser bir tavırla:</p>
				<p class="normal">— Nereye isterseniz olabilir efendim, –dedi.</p>
				<p class="normal">Ryabinin çalışma odasına girerken etrafta bir ikona arar gibi alışkanlıkla sağına soluna bakındı, ama ikonayı bulduğunda haç çıkartmadı. Dolaplara ve kitap raflarına çulluklar konusunda gösterdiği kuşkuyla baktı, küçümser gibi gülümsedi ve bunlar için de hiçbir şekilde eziyete girilmeye değmeyeceğini düşünerek olumsuz bir şekilde başını salladı.</p>
				<p class="normal">— Parayı getirdiniz mi? –diye sordu Oblonskiy.– Oturun.</p>
				<p class="normal">— Biz parayı esirgemeyiz. Görüşmek, konuşmak için geldim.</p>
				<p class="normal">— Hangi konuda görüşeceğiz? Otursanıza.</p>
				<p class="normal">Ryabinin oturdu ve en rahatsız edici şekilde dirseklerini koltuğun arkasına dayayarak:</p>
				<p class="normal">— Oturayım, –dedi.– Fiyatta indirim yapmalısınız prens. Benim zararıma olacak. Paraya gelince son kapiğine kadar kesinlikle hazır. Para konusunda bir gecikme olmaz.</p>
				<p class="normal">Levin, bu arada tüfeği dolaba koyup tam kapıdan çıkıyordu ki, tüccarın sözlerini işitince durdu.</p>
				<p class="normal">— Ormanı zaten yok pahasına aldınız, –dedi Levin.– Bana gelmekte geç kaldı, yoksa fiyatı ben belirlerdim.</p>
				<p class="normal">Ryabinin ayağa kalktı, gülümseyerek ve hiçbir şey demeden Levin’i tepeden tırnağa süzdü.</p>
				<p class="normal">Gülümseyerek Stepan Arkadyiç’e:</p>
				<p class="normal">— Konstantin Dmitriç’in elisıkıdır, –dedi.– Kesinlikle hiçbir şey alamazsın ondan. Buğday satıyordu, iyi para verdim.</p>
				<p class="normal">— Malımı neden size yok pahasına vereyim? Ben de yerde bulmadım ya da çalmadım ya.</p>
				<p class="normal">— Aman efendim, zamanımızda kesinlikle hırsızlık yapılamaz. Zamanımızda her şey artık kesinlikle açık mahkemelerde görülüyor, her şey efendice, dürüstçe yapılıyor; nerde kalmış çalıp çırpmak. Biz dürüstçe konuştuk. Ormana para yatırmak pahalı iştir, hesabı tutturamazsın. Az da olsa fiyatta indirim yapmanızı rica ediyorum.</p>
				<p class="normal">— İyi de işi bitirdiniz mi, bitirmediniz mi? Eğer bitirdiyseniz pazarlık edecek bir şey yok, yok eğer bitirmediyseniz ormanı ben satın alacağım, –dedi Levin.</p>
				<p class="normal">Ryabinin’in yüzündeki gülümseme bir anda kayboldu. Onun yerini yırtıcı, sert bir ifade aldı. Zayıf parmaklarının hızlı hareketleriyle redingotunun düğmelerini açtı, uzun gömleği, yeleğinin bakır düğmeleri ve saatinin zinciri ortaya çıktı.</p>
				<p class="normal">Hızla kalın ve eski bir cüzdan çıkarttı. Hemen haç çıkarıp elini uzatarak:</p>
				<p class="normal">— Buyurun efendim, orman benim, –dedi. Suratını asarak ve cüzdanı elinde sallayarak,– Alın paranızı, orman benimdir. Ryabinin işte böyle alışveriş yapar, kapik hesabı yapmaz, –dedi.</p>
				<p class="normal">— Senin yerinde olsam acele etmezdim, –dedi Levin.</p>
				<p class="normal">— İnsaf et, –dedi Oblonskiy hayretle, söz verdim.</p>
				<p class="normal">Levin kapıyı çarpıp odadan çıktı. Ryabinin kapıya bakarken gülümseyerek başını salladı.</p>
				<p class="normal">— Bunların hepsi gençlikten, kesinlikle çocukluktan ileri geliyor. Sizi namusumla temin ederim, zaten sırf şan olsun diye, Oblonskiy’in korusunu başkası değil de, Ryabinin aldı desinler diye alıyorum. Tanrı yardım etse de hesapların içinden çıkabilsem. Tanrıya inanın. Lütfen sözleşmeyi imzalayalım efendim.</p>
				<p class="normal">Bir saat sonra tüccar, cüppesinin önünü iyice kapatmış, redingotunun kopçalarını iliklemiş, cebinde sözleşmeyle sıkı sıkı kapalı arabasına binmiş evine gidiyordu.</p>
				<p class="normal">— Ah bu beyler! –dedi kâhyasına,– hep aynı şey.</p>
				<p class="normal">Kâhya, dizginleri onun eline verip, deri tenteyi bağlarken:</p>
				<p class="normal">— Öyledir, –dedi.– Alışveriş nasıl geçti Mihail İgnatyiç?</p>
				<p class="normal">— Eh işte...</p>
				<p class="kapakmetin"> </p>
				<h2 class="h2baslik" id="calibre_toc_59">XVII</h2>
				<p class="kapakmetin"> </p>
				<p class="normal">Stepan Arkadyiç, cebi tüccarın kendisine verdiği üç ay vadeli bonolarla şişmiş bir halde üst kata çıktı. Orman meselesi bitmiş, paralar cebe girmiş, av güzel geçmişti ve Stepan Arkadyiç çok neşeli bir ruh hali içindeydi, bu yüzden de Levin’in üzerindeki keyifsizliği dağıtmak, günü, akşam yemeğinde, başladığı gibi hoş bir şekilde bitirmek istiyordu.</p>
				<p class="normal">Gerçekten de Levin neşesizdi, sevgili konuğuna güler yüzlü ve nazik davranmak istemesine karşın kendine hâkim olamıyordu. Kiti’nin evlenmediği haberinin verdiği sarhoşluk hafiften etkilemeye başlamıştı Levin’i.</p>
				<p class="normal">Kiti evlenmemişti ve hastaydı, onu ciddiye almayan bir adama olan aşkından hastalanmıştı. Bu aşağılama sanki ona yapılmış gibiydi. Vronskiy Kiti’yi aşağılamış, Kiti de Levin’i aşağılamıştı. Dolayısıyla Vronskiy, Levin’i aşağılama hakkına sahip olmuştu, bu yüzden de Levin’in düşmanıydı. Ama Levin bunları düşünmüyordu. Bu işte kendisi açısından aşağılayıcı bir şey olduğunu belli belirsiz hissediyordu ve şimdi onu sinirlendiren şeye kızmıyor, karşısına çıkan her şeye yerli yersiz çatıyordu. Ormanın budalaca satılması, Oblonskiy’in aldatılması ve bu aldatılma olayının onun evinde olması Levin’i sinirlendiriyordu.</p>
				<p class="normal">Üst katta Stepan Arkadyiç’i karşılarken:</p>
				<p class="normal">— E, bitti mi? –dedi.– Akşam yemeği yemek ister misin?</p>
				<p class="normal">— Evet, geri çevirmem. Köyde iştahım nasıl açılıyor, hayret! Ryabinin’e neden yemek yemeyi önermedin?</p>
				<p class="normal">— Canı cehenneme!</p>
				<p class="normal">— Ona nasıl davranıyorsun öyle! –dedi Oblonskiy.– Elini bile vermedin. Niye elini vermedin?</p>
				<p class="normal">— Uşaklara elimi vermem de ondan, uşak ondan yüz kat daha iyidir.</p>
				<p class="normal">— Amma da gericisin! Nerde kaldı sınıfların kaynaşması? –dedi Oblonskiy.</p>
				<p class="normal">— Kaynaşmak kimin hoşuna gidiyorsa buyursun, bana iğrenç geliyor.</p>
				<p class="normal">— Görüyorum ki, tam bir gericisin.</p>
				<p class="normal">— Doğrusu ne olduğumu hiç düşünmedim. Ben, Konstantin Levin’im, başka bir şey değil.</p>
				<p class="normal">— Hiç neşesi olmayan Konstantin Levin’sin, –dedi Stepan Arkadyiç gülümseyerek.</p>
				<p class="normal">— Evet, neşem yok, neden biliyor musun? Kusura bakma, ama senin yaptığın şu aptalca satış yüzünden...</p>
				<p class="normal">Stepan Arkadyiç, suçsuz yere kalbi kırılan ve kızdırılan bir adam gibi tatlı tatlı yüzünü buruşturdu.</p>
				<p class="normal">— Tamam, yeter! –dedi.– Birisi bir şey sattığı zaman satışın hemen ardından “Daha fazla etmez miydi?” demezler mi hep? Oysa satmaya kalkınca kimse fazla para vermez... Yo, görüyorum, sen bu zavallı Ryabinin’e diş biliyorsun.</p>
				<p class="normal">— Belki de. Peki nedenini biliyor musun? Yine gerici olduğumu ya da daha korkunç bir şey söyleyeceksin; ama benim de ait olduğum, hem de sınıfların kaynaşmasına karşın ait olmaktan sevinç duyduğum soyluların her bakımdan yoksullaştığını görmek yine de canımı sıkıyor, beni üzüyor. Bu yoksullaşma lüks yaşamanın bir sonucu olsa önemli olmazdı; bey gibi yaşamak soyluların yapabileceği bir iştir, bunu sadece soylular becerebilir. Şimdi çevremizdeki köylülerin toprak alması da beni üzmüyor. Bey hiçbir şey yapmıyor, köylü ise çalışıyor ve boş gezip çalışmayanı yerinden ediyor. Öyle olması gerekiyor zaten. Ben köylü adına çok memnunum. Bilmiyorum ne demeliyim, ama saflıkları yüzünden soyluların yoksullaştığını görmek de beni üzüyor. Burada Polonyalı bir kiracı, Nice’te yaşayan soylu bir hanımın şahane çiftliğini yarı fiyatına aldı. Burada değeri on ruble olan bir desyatina toprağı bir rubleden tüccara kiraya veriyorlar. Burada sen de hiçbir neden yokken bu düzenbaz herife otuz bin ruble armağan ettin.</p>
				<p class="normal">— Ne yapsaydım yani, tek tek ağaçları mı saysaydım?</p>
				<p class="normal">— Mutlaka saymak gerekirdi. Bak işte sen saymadın, ama Ryabinin saymıştır. Ryabinin’in çocuklarının yaşamak ve okumak için paraları olacak, ama seninkilerin belki de olmayacak!</p>
				<p class="normal">— Kusura bakma, ama bu sayma işinde bir bayağılık var. Bizim kendi işimiz, onların da kendi işleri var, hem onların kâr etmeleri gerekiyor. Neyse iş yapıldı, bitti. Şu sahanda yumurtaya bak, en sevdiğim yumurta çeşidi. Hem Agafya Mihaylovna bize o harika liköründen de ikram eder.</p>
				<p class="normal">Stepan Arkadyiç masaya geçip oturdu, uzun zamandır böyle bir öğle ve akşam yemeği yemediğine Agafya Mihaylovna’ı inandırarak onunla şakalaşmaya başladı.</p>
				<p class="normal">— Siz hiç olmazsa övüyorsunuz, –dedi Agafya Mihaylovna,– Konstantin Dmitriç ise ne verirsen ver, istersen ekmek kabuğu ver, yer ve çeker gider.</p>
				<p class="normal">Levin kendine ne kadar engel olmaya çalışırsa çalışsın suratı asık ve suskundu. Stepan Arkadyiç’e bir soru sorması gerekiyordu, ama sormaya karar veremiyor, nasıl ve ne zaman soracağını bilemiyordu. Stepan Arkadyiç alt kattaki odasına gitmiş, üstünü çıkartmış, tekrar elini yüzünü yıkamış, pijamasını giyip yatmıştı, Levin ise sormak istediği soruyu soracak gücü kendinde bulamayarak ve çeşitli basit şeylerden söz ederek odada kalmaya devam ediyordu.</p>
				<p class="normal">Agafya Mihaylovna’nın konuk için getirdiği, ama Oblonskiy’in kullanmadığı kokulu sabunu inceleyip kâğıdından çıkararak:</p>
				<p class="normal">— Ne harika sabunlar yapıyorlar, –dedi.– Baksana, sanat eseri gibi.</p>
				<p class="normal">— Evet, artık her şeyde bir mükemmelleşme var, –dedi Stepan Arkadyiç tatlı tatlı esneyerek.– Örneğin tiyatrolar, şu eğlence yerleri... a-a-a! –diye esnedi.– Her yerde elektrik ışığı var... a-a!</p>
				<p class="normal">— Evet, elektrik ışığı, –dedi Levin. Birden sabunu elinden bırakıp,– Evet. Peki Vronskiy nerede şimdi? –diye sordu.</p>
				<p class="normal">Esnemeyi bırakan Stepan Arkadyiç:</p>
				<p class="normal">— Vronskiy mi? –dedi.– Petersburg’da. Senden kısa bir süre sonra gitti, bir daha da Moskova’ya gelmedi. Dirseklerini masaya dayayıp, baygın bakışlı, uykulu gözlerinin yıldız gibi parladığı pembe güzel yüzünü eline yaslayarak devam etti.– Kendi suçun. Rakibinden korktun. O zaman da sana dediğim gibi, şansın kimden yana olduğunu bilmiyorum. Neden saldırıya geçmedin? Ben sana o zaman da söylemiştim... –Stepan Arkadyiç ağzını açmadan sırf çeneleriyle esnedi.</p>
				<p class="normal">“Evlenme teklif ettiğimi biliyor mu, bilmiyor mu? –diye düşündü Levin Stepan Arkadyiç’e bakarak.– Evet, yüzünde kurnaz, diplomatik bir ifade var,” ve kızardığını hissederek sessizce Stepan Arkadyiç’in gözlerinin içine baktı.</p>
				<p class="normal">— O zamanlar kız tarafından bir şey varsa da bu görünüşte bir ilgiydi, –diye devam ediyordu Oblonskiy.– Biliyor musun, bu eksiksiz aristokratlık ve ilerde sosyetede elde edeceği konum, kızı değil, annesini etkilemişti.</p>
				<p class="normal">Levin kaşlarını çattı. Teklifinin geri çevrilmesiyle uğradığı aşağılanma sanki biraz önce alınmış taze bir yara gibi yüreğini yaktı. Evindeydi, evinin duvarları insana yardım eder.</p>
				<p class="normal">Oblonskiy’in sözünü keserek:</p>
				<p class="normal">— Dur, dur, –dedi,– aristokratlık diyorsun da. Vronskiy’in veya herhangi birinin aristokratlığı nedir, beni aşağılayabilen bu aristokratlık nasıl bir şeydir, sana sorabilir miyim? Sen Vronskiy’i aristokrat sayıyorsun, ama ben saymıyorum. Babası hilelerle hiç yoktan yükselmiş, annesi önüne gelenle düşüp kalkan biri... Hayır, kusura bakma ama ben kendimi ve ailelerinin geçmişlerinde en yüksek eğitim düzeyinde bulunan (yetenek ve zeka ayrı konudur) ve babam gibi, dedem gibi bir yaşam sürmüş, hiçbir zaman hiç kimsenin karşısında alçalmamış, hiçbir zaman hiç kimseye muhtaç olmamış namuslu üç-dört nesil gösterebilen benim gibi kişileri aristokrat sayarım. Böyle çok aile tanırım. Ormandaki ağaçları saymak sana aşağılık bir iş olarak görünüyor, oysa sen Ryabinin’e otuz bin ruble bağışlıyorsun; ama sen kira ve daha bilmem neler alacaksın, bense bunları almayacağım, bu yüzden de babamdan kalanların ve kendi emeğimle kazandıklarımın değerini biliyorum... Bu dünyanın güçlülerinden aldıkları sadakalarla varlıklarını sürdürebilen ve yirmi kapiğe satın alınabilen kişiler değil, asıl biz aristokratız.</p>
				<p class="normal">Stepan Arkadyiç, Levin’in yirmi kapiğe satın alınabilen derken onu da kastettiğini hissetse de:</p>
				<p class="normal">— İyi ama sen kime kızıyorsun? Ben seninle aynı fikirdeyim, –dedi içtenlikli ve neşeli bir tavırla. Levin’in canlanması gerçekten hoşuna gitmişti.– Kime kızıyorsun? Gerçi Vronskiy’le ilgili söylediklerinin çoğu da doğru değil, ama ben ondan söz etmiyorum. Ben sana açıkça diyorum ki, ben senin yerinde olsam, benimle birlikte Moskova’ya gelirdim ve...</p>
				<p class="normal">— Hayır, haberin var mı yok mu bilmiyorum, ama benim için fark etmiyor artık. Sana da söyleyeceğim, ben evlenme teklifi yaptım ve teklifim kabul edilmedi. Katerina Aleksandrovna benim için acı ve utanç verici bir anı oldu artık.</p>
				<p class="normal">— Nedenmiş? Ne saçma şey!</p>
				<p class="normal">— Konuşmayalım artık. Sana bir kabalık ettiysem lütfen beni bağışla, –dedi Levin. Şimdi her şeyi söyledikten sonra yeniden sabahki haline dönmüştü.– Bana kızmadın, değil mi Stiva? Lütfen kızma, –dedi ve gülümseyerek Stepan Arkadyiç’in elini tuttu.</p>
				<p class="normal">— Yok canım, hiç kızmadım, zaten kızacak bir şey de yok. Birbirimizi anladığımıza sevindim. Biliyor musun, sabah avlanmak güzel olur. Gitsek mi, ne dersin? Ben de hiç uyumadan avdan doğruca istasyona giderim.</p>
				<p class="normal">— Çok iyi olur.</p>
				</body>
</html>