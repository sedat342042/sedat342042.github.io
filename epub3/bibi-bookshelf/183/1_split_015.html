<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">Yedinci Bölüm</h1>
				<p class="kapakmetin"> </p>
				<h2 class="h2baslik" id="calibre_toc_199">I</h2>
				<p class="kapakmetin"> </p>
				<p class="normal">Levinler üç aydır artık Moskova’da oturuyordu. Bu işleri iyi bilen insanların en doğru hesaplamalarına göre Kiti’nin doğum yapması gereken süre çoktan geçmişti; ama o hâlâ bebeği karnında taşıyordu ve iki ay öncesine göre şimdi zamanın daha yakın olduğu hiçbir şekilde belli olmuyordu. Gerek doktor, gerek ebe, gerek Dolli, gerekse Kiti’nin annesi, gerekse yaklaşan olayı korkuya kapılmadan düşünemeyen Levin sabırsızlık ve huzursuzluk duymaya başlamışlardı; bir tek Kiti kendisini son derece sakin ve mutlu hissediyordu.</p>
				<p class="normal">Kiti, artık kendisi için kısmen gerçek olan doğacak bebeğe karşı içinde yeni bir sevgi duygusu oluştuğunu açıkça biliyor ve bu duyguya keyifle kulak veriyordu. Bebek artık Kiti’nin bir parçası değildi, bazen ondan bağımsız bir yaşam sürüyordu. Kiti bundan genellikle acı duyuyordu, bununla birlikte garip ve yeni bir sevinç duyarak gülmek istiyordu.</p>
				<p class="normal">Sevdiği herkes yanındaydı ve herkes ona karşı o kadar iyiydi, öylesine gözünün içine bakıyordu ki, bu durumun yakında sona ereceğini bilmese ve hissetmese bundan daha iyi ve daha hoş bir yaşam istemediğini düşünürdü. Bu yaşamın güzelliğini bozan tek şey, kocasının artık onun sevdiği, o köydeki adam olmayışıydı.</p>
				<p class="normal">Kiti, onun köydeki sakin, sevgi dolu ve konuksever tavrını seviyordu. Kentte ise hep huzursuz ve kuşku içinde, birisinin onu, en çok da karısını incitmesinden korkuyormuş gibiydi. Köyde, herhalde kendi yerinde olduğunu bilerek hiç acele etmez ve boş durmazdı. Burada, kentte bir şeyleri kaçıracakmış gibi hep acele ediyordu ve yapacak hiçbir işi yoktu. Kiti ona acıyordu. Kiti, başkalarının gözünde onun acınacak bir yanı olmadığını biliyordu; tam tersine Kiti, bir topluluk içinde ona insanların sevdikleri birine arada bir baktıkları şekilde, başkalarının üzerinde bıraktığı izlenimi anlamak için bir yabancının gözüyle görmeye çalışarak baktığında, onun bırakın zavallı biri olmayı, dürüstlüğüyle, kadınlara karşı biraz modası geçmiş utangaç nezaketiyle, güçlü görünüşü ve özellikle Kiti’ye göre etkileyici yüzüyle çok çekici biri olduğunu kendi kıskanç huyu açısından korkuyla görüyordu. Ancak Kiti, kocasını dışardan değil, içerden görüyordu; onun burada gerçek Levin olmadığını görüyordu; yoksa onun durumunu tanımlayamazdı. Kentte yaşamayı beceremediği için bazen içinden ona sitem ediyordu; bazen de burada karısını hoşnut edecek bir yaşam kurmanın onun için gerçekten ne kadar zor bir şey olduğunu anlıyordu.</p>
				<p class="normal">Sahiden Levin ne yapabilirdi? Kâğıt oynamayı sevmiyordu. Kulübe gitmiyordu. Oblonskiy gibi neşeli adamlarla vakit geçirmenin ne anlama geldiğini Kiti artık biliyordu. Bu, içki içmek ve içtikten sonra bir yerlere gitmek demekti... Bu durumlarda erkeklerin nereye gittiklerini korkuya kapılmaksızın düşünemiyordu. Ya sosyeteye katılmak? Ama Kiti bunun için onun genç kadınlarla yakınlık kurmaktan memnun olması gerektiğini biliyordu ve bunu istemesi mümkün değildi. Onunla, annesiyle ve kız kardeşleriyle evde oturmak? Ancak kız kardeşler arasında hep birbirinin aynı olan, yaşlı prensin “Alinler-Nadinler” diye isim taktığı bu konuşmalar Kiti’nin ne kadar hoşuna gitse ve onu eğlendirse de, bunun kocasına sıkıcı geleceğini biliyordu. Geriye yapacak ne kalıyordu? Kitabını yazmaya devam etmek mi? Bunu yapmayı da denemiş, ilk başta kitabı için notlar almak üzere kütüphaneye gitmişti; ama Kiti’ye söylediğine göre hiçbir şey yapmadan dolaştıkça zamanı daha da azalıyordu. Ayrıca burada kitabıyla ilgili olarak çok fazla konuştuğundan ve bu yüzden kitapla ilgili bütün düşünceleri birbirine girdiğinden ve ilginçliğini yitirdiğinden dert yanıyordu Kiti’ye.</p>
				<p class="normal">Bu kent yaşamının tek kazancı, burada, kentte aralarında hiç tartışma olmamasıydı. Kentteki koşulların farklı olmasından mı, yoksa ikisinin de bu konuda daha dikkatli ve daha sağduyulu olmalarından mıdır, kente taşınırken o kadar çok korktukları kıskançlık kavgası olmamıştı Moskova’da.</p>
				<p class="normal">Hatta bu konuda her ikisi için de çok büyük önem taşıyan bir olay olmuş, Kiti Vronskiy’le görüşmüştü.</p>
				<p class="normal">Kiti’yi her zaman çok sevmiş olan vaftiz annesi, yaşlı Prenses Marya Borisovna, onu mutlaka görmek istemişti. Durumu nedeniyle hiçbir yere çıkmayan Kiti, babasıyla birlikte bu saygıdeğer hanımefendiyi ziyarete gitmiş ve orada Vronskiy’le karşılaşmıştı.</p>
				<p class="normal">Kiti bu karşılaşmada, bir zamanlar o kadar iyi bildiği hatları sivil elbise içinde tanıdığında bir anlığına soluğu kesildiği, yüreğine kan hücum ettiği ve yüzüne parlak bir kırmızılık yayıldığı için kendi kendisine sitem edebilirdi ancak. Fakat bu sadece birkaç saniye sürdü. Kiti, Vronskiy’in yüzüne bakmaya, onunla eğer gerekirse tıpkı Prenses Marya Borisovna’yla konuştuğu gibi, asıl önemlisi de bu anda görünmez varlığını âdeta üzerinde hissettiği kocası tarafından ses tonuna ve gülümsemesine kadar her şeyinin onaylanacağı bir konuşmaya tamamen hazır olduğunda babası, Vronskiy’le mahsus yüksek sesle başlattığı konuşmasını henüz tamamlamamıştı bile.</p>
				<p class="normal">Kiti Vronskiy’le birkaç kelime konuştu, hatta onun “parlamentomuz” diye adlandırdığı seçimlerle ilgili şakasına sakin sakin gülümsedi. (Şakayı anladığını göstermek için gülümsemesi gerekiyordu.) Ama hemen Prenses Marya Borisovna’ya döndü ve Vronskiy vedalaşmak için ayağa kalkana dek bir kez bile ona bakmadı; o anda Vronskiy’e baktı, ama eğilerek selam veren bir adama bakmamak saygısızca bir davranış olacağı için bunu yapmıştı.</p>
				<p class="normal">Vronskiy’le karşılaşmalarından hiç söz etmediği için babasına minnettardı; fakat ziyaretten sonra, her zamanki yürüyüşlerini yaparken babasının özel bir şefkat göstermesinden kızının bu davranışından hoşnut olduğunu anlamıştı. Kendisi de davranışından hoşnuttu. Vronskiy’e karşı bir zamanlar hissettiği duyguyla ilgili bütün anılarını ruhunun derinlerinde bir yere hapsetme, ona karşı tamamen ilgisiz ve sakin görünmenin dışında, üstelik öyle olma gücünü bulacağını hiç beklemiyordu.</p>
				<p class="normal">Prenses Marya Borisovna’nın evinde Vronskiy’e rastladığını söylediğinde Levin ondan çok daha fazla kızarmıştı. Bunu kocasına söylemek Kiti’ye çok zor gelmişti, ama Levin soru sormadığı, yalnızca kaşlarını çatıp ona baktığı için görüşmenin ayrıntıları hakkında konuşmaya devam etmek daha da zor olmuştu.</p>
				<p class="normal">— Senin orada olmamana çok üzüldüm, –dedi Kiti.– Demek istediğim odada olman değil... sen varken o kadar doğal olamazdım... Şu anda çok çok daha fazla kızarıyorum, –diyordu Kiti kıpkırmızı olarak.– Ama bunu bir delikten göremediğine üzülüyorum.</p>
				<p class="normal">Kiti’nin dürüst gözleri, kendisinden hoşnut olduğunu söylüyordu Levin’e. Kiti kıpkırmızı kesilmiş olsa da, Levin’in o anda içi rahatladı ve sadece karısının sormasını istediği soruları sormaya koyuldu. Kiti’nin ilk anda elinde olmadan kızardığına, ama daha sonra ilk karşılaştığı biriymiş gibi sakin ve rahat davrandığına kadar bütün ayrıntıları öğrendiğinde Levin çok neşelendi ve buna çok sevindiğini, artık seçimlerde yaptığı gibi aptalca davranmayacağını, Vronskiy’le ilk karşılaştığında olabildiğince samimi davranmaya çalışacağını söyledi.</p>
				<p class="normal">— Neredeyse karşılaşmanın bile çok zor geldiği bir düşmanın varlığını düşünmek çok acı verici bir şey, –dedi Levin.– Çok sevindim, çok sevindim.</p>
				<h2 class="h2baslik" id="calibre_toc_200">II</h2>
				<p class="kapakmetin"> </p>
				<p class="normal">Levin saat on birde, evden çıkmadan önce karısının yanına gittiğinde Kiti:</p>
				<p class="normal">— Lütfen Bol’lere uğra, –dedi.– Öğle yemeğini kulüpte yiyeceğini biliyorum, babam seni kaydettirmiş. Peki sabah ne yapacaksın?</p>
				<p class="normal">— Bir tek Katavasov’a uğrayacağım, –diye yanıtladı Levin.</p>
				<p class="normal">— Neden bu kadar erken bir saatte?</p>
				<p class="normal">— Katavasov beni Metrov’la tanıştırmaya söz vermişti. Çalışmamla ilgili olarak onunla konuşmak istiyordum, Petersburg’lu ünlü bir bilim adamıdır kendisi, –dedi Levin.</p>
				<p class="normal">— Hani şu makalesini o kadar çok övdüğün adam mı? Peki sonra ne yapacaksın? –dedi Kiti.</p>
				<p class="normal">— Kız kardeşimin davası için belki bir kez daha mahkemeye uğrarım.</p>
				<p class="normal">— Konsere gidecek misin? –diye sordu Kiti.</p>
				<p class="normal">— Yalnız başıma gidip de ne yapayım!</p>
				<p class="normal">— Hayır, git; şu yeni şeyleri çalacaklar... Onlar seni ne kadar çok ilgilendiriyordu. Ben olsam mutlaka giderdim.</p>
				<p class="normal">Levin saatine bakarak:</p>
				<p class="normal">— Pekâlâ, her durumda öğle yemeğinden önce eve uğrayacağım, –dedi.</p>
				<p class="normal">— Doğrudan Kontes Bol’e uğramak için redingotunu giy.</p>
				<p class="normal">— Bu mutlaka gerekli mi?</p>
				<p class="normal">— Ah, kesinlikle gerekli! Adam bize geldi. Hem niye bu kadar zoruna gidiyor? Uğrayacaksın, beş dakika oturup havadan sudan konuşacaksın, sonra kalkıp gideceksin.</p>
				<p class="normal">— Sen inanmıyorsun, ama bu işleri o kadar unutmuşum ki, ziyarete gitmeye utanıyorum. Nasıl bir şey bu? Yabancı bir adam geliyor, oturuyor, boş boş oturup duruyor, onları rahatsız ediyor, kendisi sinirleniyor ve kalkıp gidiyor.</p>
				<p class="normal">Kiti gülmeye başladı.</p>
				<p class="normal">— Yoksa bekârken ziyaretlere mi gidiyordun? –dedi.</p>
				<p class="normal">— Gidiyordum, ama hep utanıyordum, şimdiyse o kadar unutmuşum ki, bu ziyareti yapacağıma iki gün yemek yemesem daha iyi. Öyle utanıyorum ki! Bana hep kızacaklarmış, işin gücün yok, neden geldin diye soracaklarmış gibi geliyor.</p>
				<p class="normal">Kocasının yüzüne gülerek bakan Kiti:</p>
				<p class="normal">— Hayır kızmazlar. Bunun için sana garanti veririm, –dedi ve kocasının elini tuttu.– Haydi güle güle... Uğra lütfen.</p>
				<p class="normal">Levin tam karısının elini öpüp gitmek üzereydi ki, Kiti onu durdurdu.</p>
				<p class="normal">— Kostya, elimde topu topu elli ruble kaldığını biliyorsun.</p>
				<p class="normal">Levin, yüzünde Kiti’nin tanıdığı hoşnutsuzluk ifadesiyle:</p>
				<p class="normal">— E, ne yapalım, gider bankadan çekerim. Ne kadar gerekiyor? –diye sordu.</p>
				<p class="normal">— Yo, dur. –Kiti, kocasının elini tuttu.– Konuşalım biraz, bu konu beni rahatsız ediyor. Bana göre gereksiz bir harcama yapmıyorum, ama para çabucak bitiyor. Yanlış yaptığımız bir şey var.</p>
				<p class="normal">Levin öksürerek ve yan gözle karısına bakarak:</p>
				<p class="normal">— Hiç de değil, –dedi.</p>
				<p class="normal">Kiti bu öksürüğü iyi biliyordu. Bu, onun karısıyla değil, kendisiyle ilgili çok büyük hoşnutsuzluk duyduğuna işaretti. Gerçekten hoşnut değildi, ama paranın çok gitmesi yüzünden değil, bu işte bir aksaklık olduğunu bile bile konuyu unutmak istediğinin kendisine hatırlatılmasından hoşnut değildi.</p>
				<p class="normal">— Sokolov’a buğdayı satmasını ve değirmen için avans almasını söyledim. Neyse, paramız olacak.</p>
				<p class="normal">— Hayır, ama benim korkum genellikle çok...</p>
				<p class="normal">— Hiç değil, hiç, –diye yineliyordu Levin.– Haydi hoşça kal canım.</p>
				<p class="normal">— Yo, annemin sözünü dinlediğim için doğrusu bazen üzülüyorum. Köyde kalsaydık ne kadar iyi olurdu! Hem emdiğiniz sütü burnunuzdan getirdim, hem de para harcıyoruz burada...</p>
				<p class="normal">— Hiç değil, hiç değil. Evlendiğimden beri bir kez bile şimdikinden farklı olsa daha iyi olurdu dediğim olmadı...</p>
				<p class="normal">Kiti kocasının gözlerinin içine bakarak:</p>
				<p class="normal">— Gerçekten mi? –dedi.</p>
				<p class="normal">Levin bunu düşünmeden, sadece karısını rahatlatmak için söylemişti. Ama karısının gözlerine baktığında bu dürüst ve sevimli gözlerin soru sorar gibi üzerine dikildiğini görünce söylediği şeyi bütün içtenliğiyle yinelemişti. “Onu kesinlikle ihmal ediyorum,” –diye düşündü. Ve çok yakında onları bekleyen şeyi anımsadı.</p>
				<p class="normal">Karısının iki elini birden avcunun içine alıp:</p>
				<p class="normal">— Yakın mı? Kendini nasıl hissediyorsun? –diye fısıldadı.</p>
				<p class="normal">— O kadar çok düşündüm ki, artık hiçbir şey düşünmüyor ve bilmiyorum.</p>
				<p class="normal">— Korkmuyor musun?</p>
				<p class="normal">Kiti küçümseyen bir edayla güldü.</p>
				<p class="normal">— Zerre kadar korkum yok, –dedi.</p>
				<p class="normal">— Bir şey olursa ben Katavasov’un yanında olacağım.</p>
				<p class="normal">— Hayır, hiçbir şey olmayacak, bunu düşünme. Babamla birlikte bulvara gezmeye gideceğim. Dolli’ye uğrayacağız. Öğle yemeğinden önce seni bekliyorum. Ah, evet! Dolli’nin durumunun kesinlikle dayanılmaz olduğunu biliyor musun? Gırtlağına kadar borçlu, parası yok. Dün annemle ve Arseniy’le (ablası Lvova’nın kocasını bu adla çağırırdı) konuştuk ve onunla seni Stiva’nın üzerine salmaya karar verdik. Kesinlikle dayanılmaz bir durum. Bu konuyu babamla konuşmak olanaksız... Ama eğer sen ve Arseniy...</p>
				<p class="normal">— İyi de biz ne yapabiliriz ki? –dedi Levin.</p>
				<p class="normal">— Sen yine de Arseniy’e git, onunla konuş; ne karar verdiğimizi o sana söyleyecek.</p>
				<p class="normal">— Tamam, Arseniy’in söylediği her şeyi peşinen kabul ederim. Bu durumda ona da uğrayacağım. Hem konsere gidecek olursam da Natali’yle giderim. Haydi hoşça kal.</p>
				<p class="normal">Şu anda kentteki evinin işlerini yürüten, daha bekârlığından kalma yaşlı uşağı Kuzma, Levin’i kapıda durdurdu.</p>
				<p class="normal">— Krasavçik (köyden getirilen ve okun soluna koşulan attı bu) yeni nallandı, ama yine de topallıyor, –dedi Kuzma.– Ne yapmamı emredersiniz?</p>
				<p class="normal">Köyden getirilen atlar Moskova’daki ilk günlerinde Levin’i ilgilendiriyordu. Bu işi olabildiğince iyi ve ucuz bir şekilde halletmek istiyordu; fakat kendi atlarının kiralık arabadan daha pahalıya mal olduğu ortaya çıkmış ve her şeye rağmen bir araba kiralanmıştı.</p>
				<p class="normal">— Baytarı çağırt, belki bir yeri yaralanmıştır.</p>
				<p class="normal">— Peki ya Katerina Aleksandrovna için ne yapacağız? –diye sordu Kuzma.</p>
				<p class="normal">Vozdvijenskoye’den Sivtsev Vrajek’e gitmek için ağır bir arabaya bir çift güçlü at koşmak, bu arabayı çeyrek verst erimiş karların arasından geçirmek ve orada dört saat bekletmek, bunun için beş ruble ödemek artık Levin’i Moskova’daki hayatının ilk zamanlarındaki kadar şaşırtmıyordu. Bu durum artık ona doğal görünüyordu.</p>
				<p class="normal">— Bizim araba için bir çift at getirmesini söyle arabacıya, –dedi Levin.</p>
				<p class="normal">— Başüstüne, efendim.</p>
				<p class="normal">Köyde o kadar çok özel uğraş ve dikkat gerektiren bir güçlüğü kentteki koşullar sayesinde basit ve kolay yoldan halleden Levin kapının önündeki merdivene çıktı, bir araba çağırıp bindi ve Nikitskaya’ya gitti. Yolda artık para meselesini değil, sosyolojiyle uğraşan Petersburglu bilim adamıyla nasıl tanışacağını ve kitabı hakkında onunla neler konuşacağını düşünüyordu.</p>
				<p class="normal">Köyde yaşayan birine tuhaf gelen, verimsiz, ancak her yandan kendisinden beklenen kaçınılmaz harcamalar Levin’i yalnızca Moskova’daki ilk günlerinde şaşırtmıştı. Ama artık bunlara alışmıştı. Bu konuda onun da başına sarhoşların başına geldiği söylenen şey gelmişti: İlk kadeh kılçık gibi boğazına takılmış, ikincisinde biraz alışmış, üçüncüden sonrası ise boğazından yağ gibi süzülmüştü. Levin, uşağa ve kapıcıya üniforma satın almak için ilk yüz rublelik banknotu bozdurduğunda, hiç kimseye bir yararı olmayan, ancak üniformasız da olabileceğini ima ettiği zaman prensesin ve Kiti’nin şaşkınlıklarına bakınca kesinlikle gerekli olduğunu düşündüğü bu üniformaların parasının yazın tuttuğu iki işçinin alacağı paraya, yani Paskalya haftasından perhiz öncesi son güne kadar yaklaşık üç yüz iş gününe ve sabahın köründen akşamın geç vaktine kadar her gün ağır bir çalışmaya mal olacağını ister istemez hesaplamış ve bu yüz rublelik banknot daha da çok boğazına takılmıştı. Ancak akrabalara verilecek öğle yemeği için yirmi sekiz rubleye mal olan erzak alımı amacıyla bozdurulan ikinci yüz rublelik banknot, Levin’e yirmi sekiz rublenin, ter dökerek ve inleyerek biçilen, demetlenen, dövülen, savrulan, elenip çuvallara doldurulan dokuz ölçeklik yulaf demek olduğunu anımsatmış olsa da, bu sonraki yüz ruble yine de daha kolay gitmişti. Bozdurulan banknotlar artık uzun bir zamandır bu tür düşünceler uyandırmıyor ve yağ gibi akıp gidiyordu. Paranın kazanılması için harcanan emek, bu parayla satın alınan şeylerin verdiği memnuniyete uygun düşüyor mu, düşmüyor mu? Bu düşünce artık uzun zamandır yitirilmişti. Belirli kalitedeki bir tahılın daha aşağısına satılamayacağı belirli bir fiyatı olduğuna ilişkin ekonomi hesabı da unutulmuştu. Fiyatını o kadar uzun süre aynı tuttuğu çavdar bundan bir ay önce verilen fiyattan ölçeği elli kapik daha ucuza satılmıştı. Hatta bu şekilde harcama yaparak bütün bir yıl borç almadan yaşanamayacağı hesabı da artık hiçbir önem taşımıyordu. Tek istenen, ertesi gün sığır eti alabilecek durumda olduklarını bilmek için nereden geldiğini sormadıkları paranın bankada olmasıydı. Bu hesap şimdiye dek hep korunmuştu: Bankada her zaman parası vardı. Ama şimdi bankadaki parası bitmişti ve nereden para alabileceğini doğru dürüst bilmiyordu. Kiti para konusunu anımsatınca bir an bozulmuştu; ancak bunu düşünecek zamanı yoktu. Katavasov’u ve Metrov’la tanışacağını düşünerek gidiyordu.</p>
				<h2 class="h2baslik" id="calibre_toc_201">III</h2>
				<p class="kapakmetin"> </p>
				<p class="normal">Levin, evlendiğinden beri görüşmediği, üniversiteden eski arkadaşı Profesör Katavasov’la bu gelişinde tekrar yakınlaşmıştı. Katavasov, dünya görüşünün açıklığı ve basitliğiyle Levin’in hoşuna gidiyordu. Levin, Katavasov’un dünya görüşündeki açıklığın yapısının kısırlığından kaynaklandığını, Katavasov ise Levin’in düşüncelerindeki tutarsızlığın, aklındaki disiplin eksikliğinden kaynaklandığını düşünüyordu; ancak Katavasov’daki açıklık Levin’in, Levin’deki disiplinsiz düşünce bolluğu Katavasov’un hoşuna gidiyordu ve birbirleriyle görüşüp tartışmayı seviyorlardı.</p>
				<p class="normal">Levin Katavasov’a çalışmasından bazı yerler okumuş, bunlar Katavasov’un hoşuna gitmişti. Bir gün önce bir konferansta Levin’le karşılaşan Katavasov, ona, Levin’in bir makalesini okuyup çok beğendiği ünlü Metrov’un Moskova’da bulunduğunu ve Levin’in çalışmasından kendisine söz edince çok ilgilendiğini, ertesi gün saat on birde kendisini ziyarete geleceğini ve Levin’le tanışmaktan çok memnun olacağını söylemişti.</p>
				<p class="normal">Levin’i küçük konuk odasında karşılayan Katavasov:</p>
				<p class="normal">— Kesinlikle düzeliyorsunuz azizim, bunu görmek hoş bir şey, –dedi.– Zil sesini duyduğumda “olamaz, bu kadar dakik olması mümkün değil,” diye düşünmüştüm. E, Karadağlılar nasılmış ama? Savaşçı bir soy.</p>
				<p class="normal">— Ne olmuş ki? –diye sordu Levin.</p>
				<p class="normal">Katavasov kısa sözcüklerle Levin’e son haberleri aktardı ve çalışma odasına giderek onu kısa boylu, tıknaz, dış görünüşü çok hoş bir adamla tanıştırdı. Metrov’du bu. Kısa bir süre politika ve Petersburg’un yüksek çevrelerinde son olayların nasıl değerlendirildiği üzerine konuştular. Metrov, güvenilir bir kaynaktan öğrendiği, bu konuda sözde hükümdar ve bakanlardan biri tarafından söylenmiş olan sözleri aktardı. Katavasov ise aynı şekilde güvenilir bir kaynaktan hükümdarın bambaşka bir şey söylediğini duymuştu. Levin, hem o sözlerin, hem de diğerlerinin söylenebileceği bir durumu gözünde canlandırmaya çalıştı ve bu konudaki konuşma sona erdi.</p>
				<p class="normal">— İşçinin toprakla ilişkisinde içinde bulunduğu doğal koşullar konusunda yazdığı kitabı neredeyse bitirmek üzere olan işte bu arkadaş, –dedi Katavasov.– Ben uzman değilim, ama onun insanlığı zoolojik yasalar dışında bir şey olarak ele almayıp, tersine insanlığı içinde bulunduğu ortama bağımlı görmesi ve gelişmenin yasalarını bu bağımlılıkta araması bir doğa bilimci olarak benim hoşuma gitti.</p>
				<p class="normal">— Bu çok ilginç, –dedi Metrov.</p>
				<p class="normal">Levin kıpkırmızı kesilerek:</p>
				<p class="normal">— Ben aslında bir tarım kitabı yazmaya başlamıştım, ama tarımın en önemli aracı olan işçiyle ilgilenince elimde olmadan hiç beklenmedik sonuçlara ulaştım.</p>
				<p class="normal">Sonra Levin, sanki zemini ayağıyla yoklar gibi dikkatli adımlarla görüşünü açıklamaya koyuldu. Metrov’un herkesçe kabul edilen ekonomi politik öğretisine karşı bir makale yazdığını biliyordu, ama bu yeni görüşlerine karşı onun ne derece yakınlık gösterebileceğini bilmiyor ve bilim adamının zeki ve sakin yüzünden de bunu tahmin de edemiyordu.</p>
				<p class="normal">— Rus işçisinin kendine has özelliklerini nasıl görüyorsunuz? –dedi Metrov.– Deyim yerindeyse onun zoolojik özelliklerinde mi, yoksa içinde yaşadığı koşullarda mı?</p>
				<p class="normal">Levin, bu konuda kendisinin kabul etmediği bir görüş beyan edildiğini görüyordu; ancak Rus işçisinin, toprak konusunda diğer halklardan son derece farklı bir görüşe sahip olduğu şeklindeki düşüncesini açıklamaya devam etti. Bunu kanıtlamak için de kendi düşüncesine göre Rus halkının bu görüşünün, doğudaki çok büyük ve boş alanlara yerleşme görevinin bilincinde olmasından kaynaklandığını eklemekte acele etti.</p>
				<p class="normal">Metrov Levin’in sözünü keserek:</p>
				<p class="normal">— Halkın ortak görevi konusunda sonuç çıkarırken kolayca yanılgıya düşülebilir, –dedi.– İşçinin durumu daima onun toprağa ve sermayeye karşı tavrına bağımlı olacaktır.</p>
				<p class="normal">Levin’in sözlerini tamamlamasına izin vermeyen Metrov kendi öğretisinin özelliğini açıklamaya başladı.</p>
				<p class="normal">Levin, Metrov’un öğretisinin özelliğini anlama konusunda pek çaba harcamadığı için bir şey anlamadı: Metrov’un da ekonomistlerin öğretisini çürüttüğü makalesine karşın tıpkı diğerleri gibi, Rus işçisinin durumuna sadece sermaye, ücret ve rant açısından baktığını görüyordu. Gerçi Metrov, Rusya’nın en büyük bölümü olan doğusunda rantın henüz sıfır olduğunu, ücretlerin seksen milyonluk Rus halkının onda dokuzu için sadece boğazına yetecek kadar olduğunu ve en ilkel araçlar dışında sermayeden henüz söz edilemeyeceğini kabul etmek zorunda kalıyordu, ama ekonomistlerle çoğu konuda uzlaşmasa da her bir işçiyi sadece bu açıdan ele alıyordu ve ücret konusunda Levin’e açıkladığı yeni bir teorisi vardı.</p>
				<p class="normal">Levin isteksiz isteksiz dinliyor, önceleri karşı çıkıyordu. Metrov’un daha sonraki açıklamalarını gereksiz kılacak olan düşüncesini söylemek için sözünü kesmek istiyordu. Ama daha sonra her birinin meseleye, karşısındakini asla anlayamayacak bir şekilde baktıklarına inanıp, daha fazla itiraz etmedi ve dinlemekle yetindi. Metrov’un anlattıkları artık ona hiç ilginç gelmese de, onu dinlemekten az da olsa zevk alıyordu. Böyle bir bilim adamının bu derece hevesli bir şekilde, büyük bir dikkatle ve Levin’in bilgisine güvenle, zaman zaman meselenin bütün bir yönüne bir tek gönderme yaparak düşüncelerini açıklaması Levin’in gururunu okşuyordu. Bütün tanıdıklarıyla defalarca konuşmuş olan Metrov’un, karşılaştığı her yeni kişiyle bu konuyu büyük bir hevesle konuştuğunu, ayrıca onu ilgilendiren, henüz kendisi için de açıklık kazanmamış bir konuyu herkesle konuşmaktan zevk aldığını bilmeyen Levin, bunu kendi üstünlüğü olarak görüyordu.</p>
				<p class="normal">Metrov açıklamasını bitirir bitirmez saatine bir göz atan Katavasov:</p>
				<p class="normal">— Bu arada geç kalıyoruz, –dedi.</p>
				<p class="normal">Levin’in sorusuna:</p>
				<p class="normal">— Evet, Svintiç’in ellinci yıldönümü için Amatörler Derneği’nde bugün bir toplantı var, –dedi.– Pyotr İvanıç’le gitmeyi düşünüyorduk. Onun zooloji konusundaki yapıtları üzerine bir konuşma yapmaya söz vermiştim. Birlikte gidelim, çok ilginç olur.</p>
				<p class="normal">— Evet, gerçekten de gitme zamanı geldi, –dedi Metrov.– Birlikte gidelim, oradan da eğer sizin için uygunsa bana geçeriz. Yapıtınızı dinlemeyi çok isterim.</p>
				<p class="normal">— Yo, olmaz. Henüz bitmedi kitabım. Ama toplantıya memnuniyetle gelirim.</p>
				<p class="normal">Öbür odada frakını giyen Katavasov:</p>
				<p class="normal">— Duydunuz mu azizim? –diye seslendi.– Ben ayrı bir rapor verdim.</p>
				<p class="normal">Ve üniversite sorunuyla ilgili bir konuşma başladı.</p>
				<p class="normal">Üniversite sorunu bu kış Moskova’daki çok önemli bir olaydı. Kuruldaki üç yaşlı profesör, gençlerin görüşünü kabul etmemişlerdi; gençler görüşlerini ayrı bir raporla bildirmişlerdi. Bu görüş bazılarına göre korkunç, bazılarına göre de çok basit ve haklı bir görüştü, böylece profesörler iki gruba ayrılmıştı.</p>
				<p class="normal">Katavasov’un da aralarında olduğu bazıları karşı grupta alçakça bir ihbarcılık ve ihanet, diğerleri ise çocukça davranış ve otoritelere saygısızlık görüyordu. Levin, üniversitede olmasa da Moskova’da bulunduğu sırada söylenenleri birkaç kez duyduğu ve üzerinde konuştuğu bu konuda kafasında oluşturduğu bir düşünceye sahipti; üçü eski üniversite binasına gidinceye kadar yolda da süren konuşmaya katılıyordu.</p>
				<p class="normal">Toplantı başlamıştı... Ardında Katavasov ve Metrov’un bulundukları çuhayla kaplı masanın önünde altı kişi oturuyordu ve içlerinden biri el yazılı bir kâğıda doğru iyice eğilerek bir şey okuyordu. Levin masanın çevresindeki boş sandalyelerden birine oturdu ve yanında oturan öğrenciye fısıltıyla okunan şeyin ne olduğunu sordu. Öğrenci, Levin’e hoşnutsuzca bir göz atarak:</p>
				<p class="normal">— Biyografi, –dedi.</p>
				<p class="normal">Levin bilim adamının biyografisiyle ilgilenmese de ister istemez dinliyor ve ünlü bilim adamının yaşamıyla ilgili ilginç ve yeni bir şeyler öğreniyordu.</p>
				<p class="normal">Okuma bittiğinde başkan, bilim adamına teşekkür etti, bu jübile için ozan Ment’in gönderdiği şiiri okudu ve birkaç sözcükle ozana teşekkürlerini sundu. Daha sonra Katavasov, jübilesi yapılan bilim adamının bilimsel çalışmalarıyla ilgili olarak yazdığı bir notu ortalığı çınlatan yüksek bir sesle okudu.</p>
				<p class="normal">Katavasov sözünü bitirdiğinde Levin saate baktı, saatin iki olduğunu gördü ve konser zamanına kadar Metrov’a yapıtını okuyamayacağını, zaten artık bunu istemediğini düşündü. Okumalar sırasında önceki konuşmalarını da aklından geçirmişti. Metrov’un düşüncelerinin bir önemi olsa da, kendi düşüncelerinin de önemli olduğunu şimdi açıkça anlamıştı; bu düşünceler ancak her biri kendi seçtiği yolda tek başına işlediğinde açıklık kazanabilir ve bir sonuca ulaşabilir bir araya getirilmelerinden hiçbir şey çıkmazdı. Metrov’un davetini reddetmeye karar veren Levin, toplantının sonunda Metrov’un yanına gitti. Metrov Levin’i politik bir haber konusunda konuştuğu başkanla tanıştırdı. Bu arada Metrov Levin’e anlattığı şeyleri başkana da anlattı, Levin ise o sabah yaptığı yorumları tekrar yaptı, ama değişiklik olsun diye hemen o anda aklına gelen yeni bir düşüncesinden de söz etti. Bundan sonra üniversite sorunu konusundaki konuşma tekrar başladı. Levin, konuşulanların tümünü daha önce dinlemiş olduğundan Metrov’a davetine katılamayacağı için üzüntülerini belirtip, başını eğerek selam verdi ve arabaya binip Lvov’un evine gitti.</p>
				<p class="kapakmetin"> </p>
				<h2 class="h2baslik" id="calibre_toc_202">IV</h2>
				<p class="kapakmetin"> </p>
				<p class="normal">Kiti’nin ablası Natali’yle evli olan Lvov, tüm yaşamını büyük kentlerde ve eğitimini yaptığı, diplomat olarak çalıştığı yurtdışında geçirmişti.</p>
				<p class="normal">Geçen yıl diplomatik görevini bırakmıştı. Bunun nedeni herhangi bir sorun olması değildi, hiçbir zaman hiç kimseyle sorunu olmamıştı. İki küçük oğluna en iyi eğitimi verebilmek için Moskova’da Saray Bakanlığı’nda bir göreve geçmişti.</p>
				<p class="normal">Alışkanlıklarının ve görüşlerinin son derece zıt olmasına ve Lvov’un Levin’den yaşça büyük olmasına karşın bu kış birçok kez bir araya gelmişler ve birbirlerini sevmişlerdi.</p>
				<p class="normal">Lvov evdeydi ve Levin, geldiğini haber verdirmeden odasına girdi.</p>
				<p class="normal">Lvov, sırtında beli kemerli bir ev ceketi, ayağında güderi ayakkabıları bir koltuğa oturmuş, mavi camlı pince-nez’ini takmış, yarısına kadar kül haline gelmiş bir puroyu güzel eliyle dikkatlice uzakta tutarak sehpanın üzerindeki kitabı okuyordu.</p>
				<p class="normal">Gümüş rengi parlak, kıvırcık saçların daha da soylu bir ifade verdiği güzel, ince ve henüz genç görünen yüzü, Levin’i görünce bir gülümsemeyle aydınlandı.</p>
				<p class="normal">— Harika! Ben de size birini yollamak istiyordum. E, Kiti nasıl? Buraya buyurun, daha rahattır... –Ayağa kalktı ve sallanır koltuğu öne doğru itti.– “Journal de St.-Pétersbourg” daki son genelgeyi okudunuz mu? Bence çok güzel, –dedi hafif Fransız aksanıyla.</p>
				<p class="normal">Levin, Petersburg’da konuşulanlarla ilgili Katavasov’dan duyduklarını anlattı ve biraz politikadan söz ettikten sonra Metrov’la nasıl tanıştığını, toplantıya gittiklerini anlattı. Bu konu Lvov’u çok ilgilendirmişti.</p>
				<p class="normal">— Size imreniyorum, bu ilginç bilim dünyasına girebiliyorsunuz, –dedi Lvov. Her zamanki gibi daha kolayına gelen Fransızcaya geçti hemen.– Aslında benim hiç zamanım olmuyor. Hem işim, hem de çocuklarla uğraşmak beni bundan yoksun bırakıyor; hem sonra eğitimimin son derece yetersiz olduğunu söylemeye de utanmam.</p>
				<p class="normal">Levin gülümseyerek ve Lvov’un asla alçakgönüllü görünmek ya da olmak için değil, son derece samimi olarak söylediği bu kendini küçük gören düşüncesi üzerine her zaman olduğu gibi duygulanarak:</p>
				<p class="normal">— Bunu hiç sanmam, –dedi.</p>
				<p class="normal">— Ah, hem de nasıl! Artık eğitimimin çok az olduğunu hissediyorum. Çocukların eğitimi için belleğimi büyük ölçüde tazelemem, düpedüz yeniden okumam, öğrenmem gerekiyor. Çünkü öğretmenlerin bulunması yeterli olmuyor, nasıl sizin çiftlikte işçiler ve onları kontrol eden bir gözetici varsa, çocuklar için de bir gözetmen gerekiyor. Bakın ne okuyorum? –diyerek sehpada duran Buslayev’in dilbilgisi kitabını gösterdi.– Mişa’dan bunu öğrenmesi bekleniyor ve öyle zor ki bu kitap ... Pekâlâ şunu açıklar mısınız bana? Burada diyor ki...</p>
				<p class="normal">Levin, bunu anlamanın olanaksız olduğunu, ezberlemek gerektiğini söylemeye niyetlendi; ama Lvov onunla aynı fikirde değildi.</p>
				<p class="normal">— Bakın işte siz buna gülüyorsunuz!</p>
				<p class="normal">— Tersine, çocuklarımın eğitimi için ilerde ne yapmam gerektiğini her zaman size bakarak öğrendiğimi bilemezsiniz.</p>
				<p class="normal">— Yok canım, sizin öğreneceğiniz ne var ki, –dedi Lvov.</p>
				<p class="normal">— Benim bildiğim tek bir şey var: Ben sizinkilerden daha iyi eğitilmiş çocuklar görmedim, sizinkilerden daha iyi çocuklar da istemem, –dedi Levin.</p>
				<p class="normal">Lvov sevincini belli etmemek için kendine hâkim olmak istiyordu, ama yüzü bir gülümsemeyle aydınlandı.</p>
				<p class="normal">— Yeter ki benden daha iyi olsunlar. İşte tek istediğim bu, –diye söze başladı Lvov.– Bizimkiler gibi, hayatımız yurtdışında geçtiği için ihmal edilmiş olan çocuklarla daha ne kadar çok uğraşmak gerektiğini bilemezsiniz.</p>
				<p class="normal">— Bunların hepsini telafi edersiniz. Onlar çok yetenekli çocuklar. Asıl önemli olan ahlaki eğitim. Çocuklarınıza bakarak benim öğrendiğim de bu işte.</p>
				<p class="normal">— Ahlaki eğitimden söz ediyorsunuz. Bunun ne kadar zor olduğunu tasavvur edemezsiniz! Siz işin bir yanını hallediyorsunuz, başkaları ortaya çıkıyor, yeniden mücadele başlıyor. Anımsarsınız, sizinle konuşmuştuk, eğer dinden destek almazsa hiçbir baba bir tek kendi gücüyle çocuklarını yetiştiremezdi.</p>
				<p class="normal">Levin’i her zaman ilgilendirmiş olan bu konuşma, dışarı çıkmak üzere giyinmiş güzel Natalya Aleksandrovna’nın odaya girişiyle kesildi.</p>
				<p class="normal">— A, burada olduğunuzu bilmiyordum, –dedi Natalya Aleksandrovna. Anlaşılan çoktandır bildiği ve artık can sıkıcı hale gelen bu konuşmayı yarıda kestiği için üzülmek bir yana hatta sevinmişti.– E, Kiti nasıl? Bugün öğle yemeğinde sizde olacağım. Ha Arseniy, –diyerek kocasına döndü,– arabayı sen alırsın...</p>
				<p class="normal">Karıkoca arasında o gün ne yapacakları üzerine bir konuşma başladı. Kocanın göreviyle ilgili birini karşılaması, karısının ise konsere ve güneydoğu komitesinin toplantısına gitmesi gerektiği için karar verilmesi ve ayrıntılı olarak düşünülmesi gereken pek çok şey vardı. Levin, kendilerinden biri olarak bu planlara katılmak zorundaydı. Levin’in Natali’yle birlikte konsere ve toplantıya gitmesine, oradan arabanın Arseniy’i almak üzere büroya yollanmasına, Arseniy’in karısını alıp Kiti’ye götürmesine karar verildi; ya da Arseniy işlerini bitiremezse arabayı gönderecekti, Levin de Natali’yle gidecekti.</p>
				<p class="normal">Lvov karısına:</p>
				<p class="normal">— Levin beni şımartıyor, –dedi.– Beni çocuklarımızın mükemmel olduğuna inandırıyor, oysa ben onların ne kadar çok kusurları olduğunu biliyorum.</p>
				<p class="normal">— Arseniy aşırıya kaçıyor, her zaman söylüyorum, –dedi karısı.– Mükemmellik ararsan hiçbir zaman memnun olmazsın. Babam doğru söylüyor, bizi yetiştirirlerken bir tek aşırılık olmuştu: Bizi tavan arasına atmışlardı, kendileri ise birinci katta oturuyorlardı; şimdi tam tersine ana babalar eski eşya odasında, çocuklarsa birinci katta oturuyor. Ana babalar şimdi yaşamasalar da olur, her şey çocuklar için.</p>
				<p class="normal">Lvov, karısının koluna dokunarak güzel gülümsemesiyle:</p>
				<p class="normal">— Bu daha iyiyse ne çıkar? –dedi.– Seni tanımayan biri de öz değil, üvey anne olduğunu sanır.</p>
				<p class="normal">Natali, kocasının kâğıt keseceğini yerine koyarken:</p>
				<p class="normal">— Hayır, aşırılık hiçbir şekilde iyi değil, –dedi sakin bir biçimde.</p>
				<p class="normal">İçeri giren, Levin’e eğilerek selam verip, besbelli bir şey sormak için babalarının yanına giden yakışıklı erkek çocuklarına Lvov:</p>
				<p class="normal">— Hah işte, gelin bakalım mükemmel çocuklar, –dedi.</p>
				<p class="normal">Çocuklarla konuşmak, babalarına ne dediklerini duymak istiyordu, ama Natali onunla konuşmaya başlamıştı ve tam o sırada odaya Lvov’un iş arkadaşı Mahotin girdi. Mahotin, gelecek kişiyi karşılamak için Lvov’la birlikte gitmek üzere saray üniformasını giymişti. Hertsegovina, Prenses Korzinskaya, Duma ve Apraksina’nın ani ölümüyle ilgili bitmek bilmeyen bir konuşma başlamıştı.</p>
				<p class="normal">Levin bu arada kendisine verilen görevi unutmuştu. Ancak hole çıkarken anımsadı.</p>
				<p class="normal">Karısını ve onu uğurlamak için merdivende dikilen Lvov’a:</p>
				<p class="normal">— Ah, Kiti bana Oblonskiy’le ilgili bir şey konuşmamı söylemişti, –dedi.</p>
  <p class="normal">Lvov kızararak ve gülümseyerek:</p>
				<p class="normal">— Evet, evet, maman, biz les beaux–frères’i<sup class="calibre4"><a href="1_split_188.html#footnote-100-171" id="footnote-100-171-backlink" name="footnote-100-171-backlink">[171]</a></sup>onun üzerine saldırtmak istiyor, –dedi.– Hem sonra, neden ben?</p>
				<p class="normal">Sırtında köpek derisinden peleriniyle konuşmanın bitmesini bekleyen Natali:</p>
				<p class="normal">— O zaman ben saldırayım ona, –dedi.– Hadi gidelim.</p>
				<p class="kapakmetin"> </p>
				<h2 class="h2baslik" id="calibre_toc_203">V</h2>
				<p class="kapakmetin"> </p>
				<p class="normal">Sabah konserinde çok ilginç iki parça çalındı.</p>
				<p class="normal">Birisi “Bozkırda Bir Kral Lear” fantezisi, diğeri Bach’ın anısına adanmış bir kuartetti. Her iki parça da yeniydi ve yeni bir ruha sahipti. Levin bu parçalarla ilgili bir düşünce oluşturmak istiyordu. Baldızını koltuğuna kadar götürdükten sonra sütunun yanında durup olabildiğince dikkatli ve özenli dinlemeye karar verdi. Her zaman müzikal dikkatini tatsız bir şekilde dağıtan beyaz boyunbağlı orkestra şefinin ellerini sallamasına, konser için şapkalarının kurdelelerini özene bezene kulaklarının üzerinden bağlamış kadınlara ve hiçbir şeyle ilgilenmeyen ya da müzik dışında çok çeşitli şeylerle ilgilenen bütün bu insanlara bakarken dikkatinin dağılmamasına, müziğin etkisinin bozulmamasına gayret ediyordu. Müzik erbaplarıyla ve gevezelerle karşılaşmamaya çalışıyor, önüne bakarak dikiliyor ve dinliyordu.</p>
				<p class="normal">Fakat Kral Lear fantezisini dinledikçe kendini belirli bir düşünce oluşturma olanağından daha da uzaklaşmış hissediyordu. Bir duygunun müzikal ifadesi hemen başlıyor, sanki toplanıyormuş gibi oluyor, ama bir anda yeni müziksel ifadelerin yeni başlangıç kırıntıları, zaman zaman da bestecinin kaprisinden başka bir şey olmayan, birbiriyle bağlantısız, son derece karmaşık sesler halinde dağılıveriyordu. Ancak bu müzikal ifade kırıntıları arada bir güzel bile olsa, son derece beklenmedik bir anda ortaya çıktığı, dinleyenleri hazırlıksız yakaladığı için kulağa hoş gelmiyordu. Neşe, keder, umutsuzluk, sevecenlik, zafer sevinci hiçbir nedene dayanmayan, sanki bir delinin duygularıydı. Ve tıpkı bir delinin duyguları gibi bu duygular da beklenmedik bir anda geçip gidiyordu.</p>
				<p class="normal">Levin konser boyunca kendini dans edenlere bakan bir sağır gibi hissediyordu. Parça sona erdiğinde son derece şaşkın bir haldeydi, dikkatini vermek, ama karşılığında bir ödül alamamak yüzünden büyük bir yorgunluk hissediyordu. Her yandan şiddetli alkış sesleri geliyordu. Herkes ayağa kalkmış, dolaşmaya, konuşmaya başlamıştı. Düştüğü şaşkınlığın nedenlerini başkalarının izlenimlerine bakarak anlama isteğiyle dolaşmaya, müzikten anlayan birilerini aramaya koyuldu ve müzik erbaplarından birinin, arkadaşı Pestsov’la konuştuğunu görünce sevindi.</p>
  <p class="normal">Pestsov’un kalın bas sesi:</p>
				<p class="normal">— Şaşırtıcı! –dedi.– Merhaba Konstantin Dmitriç. Kordeliya’nın yaklaştığını hissettiğiniz, kadının, das ewig Weibliche<sup class="calibre4"><a href="1_split_189.html#footnote-100-172" id="footnote-100-172-backlink" name="footnote-100-172-backlink">[172]</a></sup>, kaderle mücadeleye girdiği yer, özellikle canlı, çok belirgin ve nasıl demeli, çok zengin. Öyle değil mi?</p>
				<p class="normal">Levin, fantezinin bozkırda Kral Lear’i anlattığını tamamen unutup çekine çekine:</p>
				<p class="normal">— Yani burada Kordeliya’nın ne işi var? –diye sordu.</p>
				<p class="normal">Pestsov, elinde tuttuğu atlasla kaplı programa parmaklarıyla vurarak ve onu Levin’e uzatarak:</p>
				<p class="normal">— Kordeliya var... işte! –dedi.</p>
				<p class="normal">Levin fantezinin adını ancak şimdi anımsamıştı ve programın arkasına basılmış olan Shakespeare’in şiirinin Rusça çevirisini acele acele okudu.</p>
				<p class="normal">Pestsov, konuştuğu kişi gittiği ve konuşacak kimse kalmadığı için Levin’e:</p>
				<p class="normal">— Bu olmadan izlemek olanaksız, –dedi.</p>
				<p class="normal">Antraktta Levin’le Pestsov arasında müzikte Wagner eğiliminin üstünlükleri ve eksiklikleri konusunda bir tartışma oldu. Levin, Wagner’in ve onu izleyenlerin hepsinin hatasının müziği başka bir sanatın alanına sokmak olduğunu, aynı şekilde şiirin de resmin yapması gereken bir şeyi yapıp, insanları çizgilerle betimlediğinde hataya düştüğünü ileri sürüyordu ve bu tür hatalara örnek olarak da yaptığı kaide üzerindeki bir şair heykelinin çevresine ayaklanmış şiir kahramanlarının hayaletlerini mermerden oymayı akıl etmiş bir yontucuyu gösteriyordu. “Yontucunun yaptığı bu hayaletler, o kadar az hayalete benziyordu ki, hatta bunlar bir merdivene tutunuyorlardı,” –dedi Levin. Bu tümce hoşuna gitti, ama daha önce bu tümceyi Pestsov’a söyleyip söylemediğini anımsayamadı ve söyledikten sonra utandı.</p>
				<p class="normal">Pestsov ise sanatın tek olduğunu ve ancak tüm türlerin bir araya gelmesi halinde en yüksek örneklerine ulaşabileceğini ileri sürüyordu.</p>
				<p class="normal">Konserin ikinci bölümünü Levin artık dinleyemedi. Pestsov yanında durup, bu parçayı gereksiz, yapmacık sadeliği yüzünden eleştirerek ve resimde pre-Rafaelit’lerin basitliğiyle kıyaslayarak neredeyse hiç durmadan konuştu. Çıkışta Levin, daha pek çok tanıdığıyla karşılaştı ve onlarla hem politikadan, hem müzikten, hem de ortak tanıdıklarından söz etti; ziyaretine gideceğini tümden unuttuğu Kont Bol’le de karşılaştı bu arada.</p>
				<p class="normal">Bundan söz edince Lvov ona:</p>
				<p class="normal">— E, o zaman hemen gidin, –dedi.– Belki sizi kabul etmezler, daha sonra da toplantıya beni almaya gelirsiniz. Beni orada bulursunuz.</p>
				<p class="kapakmetin"> </p>
				<h2 class="h2baslik" id="calibre_toc_204">VI</h2>
				<p class="kapakmetin"> </p>
				<p class="normal">Levin Kontes Bol’ün evinin holüne girerken:</p>
				<p class="normal">— Konuk kabul etmiyorlar mı? –dedi.</p>
				<p class="normal">Kapıcı, Levin’in kürkünü sırtından kararlı bir şekilde alarak:</p>
				<p class="normal">— Kabul ediyorlar, buyurun, –dedi.</p>
				<p class="normal">Levin derin bir iç geçirerek eldiveninin tekini çıkartıp şapkasını düzeltirken “Ne sıkıntı, –diye düşünüyordu.– Niye geldim sanki? Onlarla konuşacak neyim var benim?”</p>
				<p class="normal">Birinci konuk odasından geçerken Levin kapıda kaygılı ve sert bir suratla uşağa emir veren Kontes Bol’le karşılaştı. Kontes, Levin’i görünce gülümsedi ve onu içerden seslerin duyulduğu bir sonraki küçük odaya buyur etti. Bu odada kontesin iki kızı ve Levin’in tanıdığı Moskovalı bir albay koltuklarda oturuyorlardı. Levin yanlarına gitti, selamlaştı ve şapkasını dizinin üstünde tutarak divanın yanındaki bir sandalyeye oturdu.</p>
				<p class="normal">— Karınızın sağlığı nasıl? Konsere gittiniz mi? Biz gidemedik. Annem cenaze törenine gitmek zorundaydı.</p>
				<p class="normal">— Evet, duydum... Ne kadar ani bir ölüm, –dedi Levin.</p>
				<p class="normal">Kontes geldi, divana oturdu ve o da karısıyla konseri sordu.</p>
				<p class="normal">Levin yanıt verdi ve bir kez daha Apraksina’nın ani ölümünden söz etti.</p>
				<p class="normal">— Zaten sağlığı her zaman bozuktu.</p>
				<p class="normal">— Dün operaya gittiniz mi?</p>
  <p class="normal">— Evet, gittim.</p>
				<p class="normal">— Lucca<sup class="calibre4"><a href="1_split_190.html#footnote-100-173" id="footnote-100-173-backlink" name="footnote-100-173-backlink">[173]</a></sup> çok iyiydi.</p>
				<p class="normal">— Evet, çok iyiydi, –dedi Levin ve hakkında ne düşünecekleri hiç umurunda olmadığı için başladı bu kadın şarkıcının özellikleriyle ilgili olarak yüzlerce kez duyduğu şeyleri anlatmaya. Kontes Bol dinliyormuş gibi yapıyordu. Sonra, Levin epeyce konuştuktan sonra sustuğunda o ana kadar sessiz kalan albay konuşmaya başladı. Albay da operadan ve eğitimden söz ediyordu. Sonunda Tyurin’de hazırlanmakta olan folle journée’den<sup class="calibre4"><a href="1_split_191.html#footnote-100-174" id="footnote-100-174-backlink" name="footnote-100-174-backlink">[174]</a></sup> söz eden albay gülmeye başladı, kalkıp gitti. Levin de kalktı, ama kontesin yüz ifadesinden kendisinin henüz gitme zamanının gelmediğini anladı. Birkaç dakika daha kalması gerekiyordu. Oturdu.</p>
				<p class="normal">Ancak sürekli olarak bunun ne kadar aptalca bir şey olduğunu düşündüğü için konuşacak bir konu bulamıyor ve susuyordu.</p>
  <p class="normal">— Konferansa gitmeyecek misiniz? Çok ilginç olduğunu söylüyorlar, –diye söze başladı kontes.</p>
				<p class="normal">— Hayır, belle-soeur’üme<sup class="calibre4"><a href="1_split_192.html#footnote-100-175" id="footnote-100-175-backlink" name="footnote-100-175-backlink">[175]</a></sup> uğrayıp onu alacağıma söz verdim, –dedi Levin.</p>
				<p class="normal">Bir sessizlik oldu. Anne kızlarıyla bir kez daha bakıştı.</p>
				<p class="normal">Levin, “E, galiba şimdi tam zamanı,” –diye düşündü ve kalktı. Hanımlar Levin’in elini sıktılar ve karısına mille choses<sup class="calibre4"><a href="1_split_193.html#footnote-100-176" id="footnote-100-176-backlink" name="footnote-100-176-backlink">[176]</a></sup> götürmesini rica ettiler.</p>
				<p class="normal">Kapıcı, kürkünü uzatırken:</p>
				<p class="normal">— Nerede kalıyorsunuz? –diye sordu ve güzel ciltli, büyük bir deftere hemen adresi yazdı.</p>
				<p class="normal">Bunları herkesin yaptığını söyleyip kendini avutan Levin, “Elbette benim için fark etmez, ama yine de utanç verici, korkunç derecede aptalca bir şey,” –diye düşündü ve birlikte eve dönmek için baldızını bulması gereken komite toplantısına yollandı.</p>
				<p class="normal">Komite toplantısı çok kalabalıktı ve hemen hemen bütün sosyete oradaydı. Levin, herkesin çok ilginç olduğunu söylediği raporun okunmasına yetişti. Raporun okunması bittiğinde sosyete bir araya geldi ve Levin, bu akşam onu ünlü raporun okunacağı Tarım Derneği’ne mutlaka gelmesi için çağıran Sviyajskiy’le de, at yarışlarından biraz önce gelmiş olan Stepan Arkadyiç’le de, daha pek çok tanıdığıyla da karşılaştı ve toplantıyla, yeni bir oyunla, bir mahkemeyle ilgili çeşitli yorumlar dinledi, kendisi de bu konularda konuştu. Ama galiba hissetmeye başladığı yorgunluk yüzünden mahkeme hakkında konuşurken hata yaptı ve bu hatayı daha sonra birkaç kez canı sıkılarak anımsadı. Levin, Rusya’da yargılanan bir yabancının alacağı cezadan ve onu sınır dışı etmenin ne kadar yanlış olacağından söz ederken dün bir tanıdığından duyduğu şeyleri tekrarlamıştı.</p>
				<p class="normal">— Bence onu sınır dışı etmek, turna balığını suya bırakarak cezalandırmakla aynı şeydir, –dedi Levin. Bir tanıdığından işittiği ve kendi düşüncesi gibi dile getirdiği bu düşüncenin Krılov’un bir hayvan masalından alınma olduğunu ve tanıdığının bu düşünceyi bir gazete yazısından aktardığını daha sonra anımsadı.</p>
				<p class="normal">Baldızıyla birlikte eve dönüp, Kiti’yi neşeli ve mutlu bulunca da Levin kulübe gitti.</p>
				<p class="kapakmetin"> </p>
				<h2 class="h2baslik" id="calibre_toc_205">VII</h2>
				<p class="kapakmetin"> </p>
				<p class="normal">Levin kulübe tam zamanında geldi. Konuklar ve üyeler de onunla aynı anda geliyordu. Levin çok uzun zamandır, üniversiteden mezun olduğunda Moskova’da yaşadığı ve sosyeteye girdiği günlerden beri kulübe gelmemişti. Kulübü, kulüp binasının dış ayrıntılarını anımsamış, ama o zamanlar kulüpte hissettiklerini tamamen unutmuştu. Ama yarım daire şeklindeki geniş avluya girip arabadan indikten sonra merdiveni çıkar çıkmaz ve omuz kayışı takmış olan kapıcı ona kapıyı sessizce açıp eğilerek selamlar selamlamaz; galoşlarını aşağıda çıkartmanın onları yukarıya kadar taşımaktan daha kolay olduğunu düşünen üyelerin galoşlarını ve kürklerini kapıcı odasında görür görmez; geldiğini haber veren gizemli zil sesini duyar duymaz ve yumuşacık halı döşeli merdivenden çıkarken sahanlıktaki heykeli, yukarıdaki kapıda acele etmeden ama geç de kalmadan kapıyı açıp, konuğa bir göz atan, kulüp üniforması içindeki kocamış, tanıdık üçüncü kapıcıyı görür görmez kulübün çok eskiden bıraktığı izlenim, dinlenme, rahatlık ve nezaket duygusu Levin’i sarmıştı.</p>
				<p class="normal">Kulübün, şapkayı çıkarıp kapıcı odasında bırakma kuralını unutmuş olan Levin’e kapıcı:</p>
				<p class="normal">— Şapkanızı lütfeder misiniz efendim? –dedi.– Uzun zamandır gelmiyordunuz. Prens hazretleri dün sizi kaydettirdiler. Prens Stepan Arkadyiç henüz gelmediler.</p>
				<p class="normal">Kapıcı sadece Levin’i değil, onun ilişkili olduğu herkesi ve akrabalarını da tanıyordu, Levin’in yakını olan kişilerin adlarını bir çırpıda saydı.</p>
				<p class="normal">Paravanalarla bölünmüş ilk salonu ve meyve büfesinin bulunduğu sağdaki bölmeli odayı geçen Levin, ağır ağır yürüyen yaşlı bir adamı geçip, kalabalık ve gürültülü yemek salonuna girdi.</p>
				<p class="normal">Hemen hemen hepsi dolu olan masaların yanından konuklara göz atarak geçti. Kâh orada, kâh burada yaşlısı, genci, çok az tanıdığı, yakından tanıdığı çeşit çeşit insan gözüne çarptı. Bir tane bile öfkeli ve kaygılı yüz yoktu. Herkes sıkıntılarını ve kaygılarını sanki şapkasıyla birlikte kapıcı odasında bırakmış, hayatın maddi nimetlerinden acele etmeden faydalanmaya hazırlanıyor gibiydi. Sviyajskiy, Şçerbatskiy, Nevedovskiy, yaşlı prens, Vronskiy ve Sergey İvanoviç de buradaydı.</p>
				<p class="normal">Yaşlı prens gülümseyip Levin’e elini uzatarak omzunun üstünden:</p>
				<p class="normal">— A! Niye geç kaldın? –dedi. Yeleğinin iliklerinden birine soktuğu peçeteyi düzelterek,– Kiti nasıl? –diye ekledi.</p>
				<p class="normal">— Bir şeyi yok, iyi; onlar üçü evde yemek yiyecekler.</p>
				<p class="normal">— Ha, Alinler–Nadinler meselesi. Yalnız bizim burada yer yok. Şu masaya gidip bir an evvel yer tut, –dedi prens ve başını çevirip lota balığından yapılmış çorbayla dolu tabağı dikkatlice aldı.</p>
				<p class="normal">Biraz ilerden tatlı bir ses:</p>
				<p class="normal">— Levin, buraya gel! –diye bağırdı. Turovtsın’dı bu. Genç bir askerle birlikte oturuyordu ve yanlarında kapatılmış iki sandalye vardı. Levin sevinçle onun yanına gitti. Eğlence düşkünü Turovtsın’ı oldu bitti severdi Levin, Kiti’ye evlenme teklif edişiyle ilgili anıların da onunla bağlantısı vardı. Ama şimdi, kafasını çok yoran konuşmalardan sonra Turovtsın’ın iyilik dolu görüntüsü Levin’in çok hoşuna gitmişti.</p>
				<p class="normal">— Burayı size ve Oblonskiy’e ayırdık. Oblonskiy birazdan gelecek.</p>
				<p class="normal">Gözleri neşe saçarak durmadan gülen, dimdik duran asker Petersburglu Gagin’di. Turovtsın onları tanıştırdı.</p>
				<p class="normal">— Oblonskiy ezelden beri geç kalır.</p>
				<p class="normal">— Hah işte geldi.</p>
				<p class="normal">Oblonskiy hemen yanlarına gelerek:</p>
				<p class="normal">— Yeni mi geldin? –dedi.– Aferin. Votka içtin mi? Hadi gel gidelim.</p>
				<p class="normal">Levin kalktı, votkaların ve çok çeşitli mezelerin durduğu büyük masaya doğru Oblonskiy’le birlikte gitti. Yirmi çeşit meze içinden zevke göre bir seçim yapılabilirdi, ama Stepan Arkadyiç özel bir şey istedi ve ayakta bekleyen üniformalı garsonlardan biri istenen mezeyi hemen getirdi. Birer kadeh içki içip masaya geri döndüler.</p>
				<p class="normal">Hemen, daha balık çorbalarını içerken Gagin’e bir şişe şampanya getirdiler, o da dört kadehe koymalarını emretti. Levin ikram edilen içkiyi geri çevirmedi ve başka bir şişe daha söyledi. Acıkmıştı, büyük bir keyifle yiyip içti, arkadaşlarının neşeli ve basit konuşmalarına daha da büyük bir keyifle katıldı. Gagin sesini alçaltmış, yeni bir Petersburg fıkrası anlatıyordu. Edepsizce ve aptalca bir fıkra olmasına karşın o kadar komikti ki, Levin, çevredekiler dönüp ona bakacak kadar yüksek sesle kahkahalar atıyordu.</p>
				<p class="normal">— Bu tıpkı “Buna dayanamam işte!” fıkrası gibi bir şey. O fıkrayı biliyor musun? –diye sordu Stepan Arkadyiç.– Ah, çok güzeldir! Bir şişe daha getir, –dedi garsona ve anlatmaya koyuldu.</p>
				<p class="normal">İncecik iki kadehte köpük köpük şampanya getiren yaşlı garson, Stepan Arkadyiç’in sözünü kesti ve Stepan Arkadyiç’le Levin’e dönerek:</p>
				<p class="normal">— Pyotr İlyiç Vinovskiy kabulünü rica ediyorlar, –dedi. Stepan Arkadyiç kadehi eline aldı ve masanın öbür ucundaki saçları dökülmüş, kızıl bıyıklı bir adamla bakıştıktan sonra gülümseyerek başıyla selam verdi.</p>
				<p class="normal">— Bu kim? –diye sordu Levin.</p>
				<p class="normal">— Bir kez bizde görmüştün onu, anımsıyor musun? İyi bir delikanlıdır.</p>
				<p class="normal">Levin de Stepan Arkadyiç gibi yaptı ve kadehi eline aldı.</p>
				<p class="normal">Stepan Arkadyiç’in fıkrası da çok komikti. Levin aynı şekilde beğenilen bir fıkra anlattı. Sonra konu atlara, bugünkü koşulara ve Vronskiy’in atı Atlas’ın nasıl fiyakalı bir şekilde birincilik ödülünü kazandığına geldi. Levin yemeğin nasıl bittiğini fark etmemişti.</p>
				<p class="normal">Yemeğin sonunda Stepan Arkadyiç sandalyesinin arkalığından eğilerek ve uzun boylu bir süvari albayıyla birlikte kendisine doğru gelen Vronskiy’e elini uzatarak:</p>
				<p class="normal">— Ah! İşte onlar! –dedi.</p>
				<p class="normal">Vronskiy’in yüzünde de kulüpte herkesin yüzünde olan neşeli iyilik parlıyordu. Stepan Arkadyiç’in omzuna neşeyle dirseklerini dayadı, ona bir şeyler fısıldadı ve aynı neşeli gülümsemeyle elini Levin’e uzattı.</p>
				<p class="normal">— Karşılaştığımıza çok sevindim, –dedi Vronskiy.– O zaman seçimlerde sizi aradım, ama bana gittiğinizi söylediler, –dedi Levin’e.</p>
				<p class="normal">— Evet, aynı gün döndüm. Biz de tam sizin attan söz ediyorduk. Kutlarım sizi, –dedi Levin.– Çok hızlı bir yarış çıkarmış.</p>
				<p class="normal">— Sizin de atlarınız var.</p>
				<p class="normal">— Yo, babamın vardı; ama anımsıyor ve biliyorum.</p>
				<p class="normal">— Sen nerede yemek yedin? –diye sordu Stepan Arkadyiç.</p>
				<p class="normal">— Biz ikinci masadaydık, sütunların arkasında.</p>
				<p class="normal">— Onu kutluyorduk, –dedi uzun boylu albay.– İkinci kez imparatorluk ödülü kazanıyor; atlardaki şansı keşke kâğıt oyunlarında bende olsa.</p>
				<p class="normal">— Pekâlâ, altın gibi değerli zamanı neden kaybetmeli? Ben cehenneme gidiyorum, –dedi albay ve masadan uzaklaştı.</p>
				<p class="normal">Vronskiy Turovtsın’a:</p>
				<p class="normal">— Bu Yaşvin, –dedi ve onların yanında boşalan yere oturdu. İkram edilen kadehi içtikten sonra bir şişe daha getirtti. Ya kulübün bıraktığı izlenimin ya da içtiği içkinin etkisiyle Levin, Vronskiy’le en iyi hayvan cinsi üzerine sohbet etti ve bu adama karşı hiçbir düşmanlık hissetmediği için çok sevindi. Hatta bu arada karısından Prenses Marya Borisovna’nın evinde karşılaştıklarını duyduğunu da Vronskiy’e söyledi.</p>
				<p class="normal">— Ah, Prenses Marya Borisovna, ne harikadır! –dedi Stepan Arkadyiç ve onunla ilgili olarak herkesi güldüren bir fıkra anlattı. Özellikle Vronskiy o kadar tatlı kahkahalar atıyordu ki, Levin kendini onunla tamamen barışmış hissetti.</p>
				<p class="normal">Stepan Arkadyiç ayağa kalkıp gülümseyerek:</p>
				<p class="normal">— E, bitirdik mi? –dedi.– Hadi gidelim!</p>
				<h2 class="h2baslik" id="calibre_toc_206">VIII</h2>
				<p class="kapakmetin"> </p>
				<p class="normal">Masadan kalkan Levin, yürüyüşünün gayet düzgün olduğunu, kollarını rahatça salladığını hissederek Gagin’le birlikte yüksek tavanlı odalardan geçip bilardo salonuna gitti. Büyük salondan geçerken kayınpederine rastladı.</p>
				<p class="normal">— E, nasıl? Bizim Aylaklık Tapınağı hoşuna gidiyor mu? –dedi prens Levin’in elini tutup.– Gel dolaşalım.</p>
				<p class="normal">— Ben de dolaşmak, etrafa bakınmak istiyordum. Çok ilginç.</p>
				<p class="normal">— Evet, sana ilginç geliyor. Ama benim ilgimi çeken şey, seninkinden farklı. Şu ihtiyarlara bakıyorsun –dedi karşılarından gelen yumuşak çizmeler içindeki ayaklarını zar zor hareket ettiren dudağı sarkmış, kamburu çıkmış bir üyeyi göstererek,– ve onların bu şekilde şlyupik olarak doğduklarını sanıyorsun.</p>
				<p class="normal">— Şlyupik mi?</p>
				<p class="normal">— Bu adı bilmezsin sen. Bizim kulübün terimlerindendir. Yumurtayı nasıl yuvarladıklarını bilirsin, çok fazla yuvarladıkları zaman şlyupik olur. İşte biz de öyleyiz, kulübe gide gele şlyupik oluyoruz. Evet, sen gülüyorsun ama biz ne zaman şlyupik olacağımızı görüyoruz artık. Prens Çeçenskiy’i tanır mısın? –diye sordu prens ve Levin, onun yüz ifadesinden komik bir şey anlatmaya hazırlandığını anladı.</p>
				<p class="normal">— Hayır, tanımıyorum.</p>
				<p class="normal">— Hadi canım, nasıl tanımazsın! Prens Çeçenskiy ünlü biridir. Neyse fark etmez. İşte bu adam her zaman bilardo oynar. Bundan üç yıl kadar önce henüz şlyupik değildi ve övünür dururdu. Kendisi başkalarına şlyupik derdi. Bir gün geliyor, bizim kapıcı... Vasiliy’i tanır mısın? Hani şu şişman olan. Tam bir hazırcevap. Prens Çeçenskiy soruyor ona: “E, Vasiliy, kim kim geldi? Şlyupikler geldi mi?” Vasiliy de ona “Siz üçüncüsünüz,” diyor. Evet, birader, tam tamına böyle!</p>
				<p class="normal">Levin, prensle birlikte karşılaştıkları tanıdıklarıyla konuşarak ve selamlaşarak bütün odaları, masaların olduğu ve her zamanki partnerlerin küçük bir oyun çevirdikleri büyük odayı, satranç oynanan ve Sergey İvanoviç’in de oturmuş, birisiyle konuştuğu divanlı odayı, bir köşesindeki divanın yanında Gagin’in katıldığı, şampanyalı, neşeli bir partinin yapıldığı bilardo odasını dolaştılar; Yaşvin’in oturduğu masanın başında bir kalabalığın toplandığı cehennem odasına da göz attılar. Dergilerin birini bırakıp öbürünü alan, kızgın suratlı genç bir adamın ve okumaya gömülmüş dazlak kafalı bir generalin abajurlu lambaların altında oturduğu karanlık okuma salonuna gürültü etmemeye çalışarak girdiler. Prensin akıl odası dediği odaya da girdiler. Bu odada üç beyefendi ateşli ateşli son politik haberleri konuşuyordu.</p>
				<p class="normal">Prensin oyun arkadaşlarından biri onu burada bulunca:</p>
				<p class="normal">— Buyurun prens, hazırız, –dedi ve prens gitti. Levin biraz oturdu, konuşulanları dinledi; ama sabahki konuşmaları anımsayınca birden korkunç şekilde içi sıkıldı. Hemen kalktı ve birlikte neşeli zaman geçirdiği Oblonskiy’le Turovtsın’ı aramaya gitti.</p>
				<p class="normal">Turovtsın bilardo odasında elinde bir içki kupasıyla yüksek bir divanda oturuyordu, Stepan Arkadyiç’le Vronskiy de odanın öbür ucunda kapının yanında bir şey konuşuyorlardı.</p>
				<p class="normal">— Canı sıkılmıyor, ama durumunun bu belirsizliği, kararsızlığı, –sözleri çalındı Levin’in kulağına ve hemen uzaklaşmak istedi; fakat Stepan Arkadyiç ona sesleniyordu.</p>
				<p class="normal">— Levin! –dedi Stepan Arkadyiç ve Levin, onun gözlerinde yaş değil, içki içtiğinde ya da duygulandığında hep olduğu gibi bir ıslaklık fark etti. Bugün her ikisi de vardı.– Gitme Levin, –dedi ve hiç bırakmak istemediği besbelli, Levin’in kolunu dirseğinden sımsıkı tuttu.</p>
				<p class="normal">Stepan Arkadyiç Vronskiy’e:</p>
				<p class="normal">— Bu benim en samimi, belki de en iyi dostumdur, –dedi.– Sen de benim için daha yakın ve değerli bir insansın. İkiniz de iyi insanlar olduğunuz için dost olmanızı, yakınlaşmanızı istiyorum ve bunun olması gerektiğini biliyorum.</p>
				<p class="normal">Vronskiy elini uzatırken, güzel bir espri yaparak:</p>
				<p class="normal">— E, bize kalan tek şey öpüşmek o zaman, –dedi.</p>
				<p class="normal">Uzatılan eli hızla tuttu ve kuvvetlice sıktı.</p>
				<p class="normal">Levin Vronskiy’in elini sıkarken:</p>
				<p class="normal">— Ben, çok, çok sevindim, –dedi.</p>
				<p class="normal">Stepan Arkadyiç:</p>
				<p class="normal">— Garson! Bir şişe şampanya, –diye seslendi.</p>
				<p class="normal">— Ben de çok sevindim, –dedi Vronskiy.</p>
				<p class="normal">Ancak Stepan Arkadyiç’in isteğine ve her ikisinin de karşılıklı olarak istemelerine karşın konuşacak bir şeyleri yoktu ve bunu hissediyorlardı.</p>
				<p class="normal">Stepan Arkadyiç Vronskiy’e:</p>
				<p class="normal">— Levin’in Anna’yla tanışmadığını biliyor musun? –dedi.– Onu mutlaka Anna’ya götürmek istiyorum. Gidelim Levin!</p>
				<p class="normal">— Gerçekten mi? –dedi Vronskiy.– Anna buna çok sevinecek. Şimdi eve giderdim, –diye ekledi,– ama Yaşvin beni kaygılandırıyor, o bitirene dek ben de burada kalmak istiyorum.</p>
				<p class="normal">— Durumu kötü mü yoksa?</p>
				<p class="normal">— Sürekli kaybediyor ve onu sadece ben durdurabiliyorum.</p>
				<p class="normal">— O zaman piramide ne dersiniz? Levin, oynar mısın? Pekâlâ çok güzel, –dedi Stepan Arkadyiç. Markacıya dönerek,– Piramidi hazırla, –dedi.</p>
				<p class="normal">Topları üçgen şeklinde dizmiş ve oyalanmak için kırmızı topu yuvarlamakta olan markacı:</p>
				<p class="normal">— Çoktan hazır, –diye yanıt verdi.</p>
				<p class="normal">— Eh, hadi bakalım.</p>
				<p class="normal">Bilardo partisinden sonra Vronskiy ve Levin, Gagin’in masasına oturdular, Levin de Stepan Arkadyiç’in tavsiyesiyle aslara para koymaya başladı. Vronskiy kâh sürekli olarak yanına gelen tanıdıklarıyla çevrili bir halde masada oturuyor, kâh Yaşvin’i yoklamak için cehennem odasına gidiyordu. Levin sabahki zihin yorgunluğundan sonra hoş bir rahatlama duyuyordu. Vronskiy’le arasındaki düşmanlığın sona ermesine seviniyordu, huzur, nezaket ve hoşnutluk duygusu onu hiç terk etmiyordu.</p>
				<p class="normal">Oyun bittiğinde Stepan Arkadyiç Levin’in koluna girdi.</p>
				<p class="normal">— Hadi Anna’ya gidelim o zaman. Şimdi gidelim mi? Ne dersin? Evdedir. Seni ona götüreceğime çok önce söz vermiştim. Akşam nereye gitmek niyetindesin?</p>
				<p class="normal">— Gideceğim özel bir yer yok. Sviyajskiy’e Tarım Derneği’ne gitme sözü vermiştim. Gidelim istersen, –dedi Levin.</p>
				<p class="normal">— Harika, gidelim! Öğren bakalım, arabam gelmiş mi? –dedi Stepan Arkadyiç bir garsona dönerek.</p>
				<p class="normal">Levin masaya gitti, aslara para koyarak kaybettiği kırk rubleyi ödedi, kapıda duran ve gizemli bir şekilde ödenecek kulüp masraflarını bilen yaşlı garsona bu masrafları ödedi ve kollarını her zamankinden fazla sallayarak çıkış kapısına doğru, bütün salonlardan geçerek yürüdü.</p>
				<p class="kapakmetin"> </p>
				<h2 class="h2baslik" id="calibre_toc_207">IX</h2>
				<p class="kapakmetin"> </p>
				<p class="normal">— Oblonskiy’in arabası, –diye öfkeli kalın bir sesle bağırdı kapıcı. Araba yanaştı, ikisi de bindiler. Arabanın kulübün kapısından çıktığı ilk anda Levin kulübün bıraktığı huzur, hoşnutluk ve çevredeki insanların kesinlikle nazik davranışlarının etkisini duymaya devam ediyordu; fakat araba caddeye çıkar çıkmaz ve düzgün olmayan yolda arabanın sarsıntısını hisseder hissetmez, karşıdan gelen arabacının öfkeli bağırışını duyar duymaz, solgun ışıkta meyhanenin ve küçük bir dükkânın kırmızı tabelasını görür görmez bu izlenim bozuldu ve davranışlarını düşünmeye başladı, Anna’ya gitmekle iyi mi, yoksa kötü mü yaptığını kendisine sordu. Kiti ne diyecekti? Ama Stepan Arkadyiç ona düşünme fırsatı vermedi ve sanki içine doğmuş gibi bu kuşkularını dağıttı.</p>
				<p class="normal">— Onunla tanışacağın için ne kadar seviniyorum, –dedi.– Biliyorsun, Dolli bunu uzun zamandır istiyordu. Lvov da ona gitti, halen de gidiyor. Gerçi benim kız kardeşim, ama onun olağanüstü bir kadın olduğunu cesaretle söyleyebilirim. Sen de göreceksin. Durumu çok zor, özellikle de şimdi.</p>
				<p class="normal">— Neden özellikle şimdi?</p>
				<p class="normal">— Boşanma konusunda kocasıyla görüşmelerimiz sürüyor. O da boşanmayı kabul ediyor; ancak oğluyla ilgili bir zorluk var ve çok önce bitmesi gereken bu iş üç aydır uzayıp gidiyor. Boşanır boşanmaz Vronskiy’le evlenecek. Hiç kimsenin inanmadığı ve insanların mutluluğuna engel olan şu eski “Yeşaya bayram et” ilahisiyle dönüp durma geleneği ne kadar aptalca! –dedi Stepan Arkadyiç.– İşte o zaman onların durumları da benimki gibi, seninki gibi açıklık kazanmış olacak.</p>
				<p class="normal">— Zorluk nerede? –dedi Levin.</p>
				<p class="normal">— Ah, bu uzun ve sıkıcı bir hikâye! Bizde her şey çok belirsiz. Ama mesele şu ki, Anna bu boşanmayı bekleyerek burada, herkesin onu da Vronskiy’i de tanıdığı Moskova’da üç aydır yaşıyor; hiçbir yere çıkmıyor, Dolli’den başka hiçbir kadın arkadaşını görmüyor, çünkü ona acıdıkları için gelmelerini istemiyor; şu aptal Prenses Varvara bile durumunu uygunsuz bularak çekip gitti. Başka bir kadın bu durumda kendisinde güç bulamazdı. Onun hayatını nasıl kurduğunu, ne kadar sakin, ne kadar ağırbaşlı olduğunu sen de göreceksin. Sola, ara sokağa, kilisenin karşısına! –diye bağırdı Stepan Arkadyiç arabanın penceresine doğru eğilerek. Eksi on iki derecelik soğuğa rağmen zaten önü açık olan kürkünü daha da açarak,– Öf, ne kadar sıcak! –dedi.</p>
  <p class="normal">— Ama bir kızı var zaten; onunla ilgileniyordur herhalde? –dedi Levin.</p>
				<p class="normal">— Sen galiba her kadını sadece bir dişi olarak, une couveuse<sup class="calibre4"><a href="1_split_194.html#footnote-100-177" id="footnote-100-177-backlink" name="footnote-100-177-backlink">[177]</a></sup> olarak görüyorsun, –dedi Stepan Arkadyiç.– Mutlaka çocuğuyla ilgileniyordur. Yo, öyle sanıyorum ki, onu çok iyi yetiştiriyor, ama kızla ilgili bir şey duyulmuyor. Birincisi, Anna yazdığı kitapla uğraşıyor. Alay eder gibi gülümsediğini görüyorum, ama boşuna gülümsüyorsun. Bir çocuk kitabı yazıyor ve bundan hiç kimseye söz etmiyor, ama bana okudu, ben de müsveddeleri Vorkuyev’e verdim... bilirsin hani şu yayıncı... kendisi de yazar sanıyorum. Bu işten anlar, o da bunun harika bir şey olduğunu söylüyor. Yalnız sen onu bir kadın yazar olarak mı düşünüyorsun? Hiç değil. Her şeyden önce yürekli bir kadındır, sen de göreceksin. Şu anda yanında küçük bir İngiliz kızı ve kızın da koskoca bir ailesi var.</p>
				<p class="normal">— Hayırseverlik işi falan mı yani?</p>
				<p class="normal">— Şu anda her şeyi kötü yönünden görmek istiyorsun. Hayırseverlik değil, samimi, yürekten yaptığı bir şey. Onların, yani Vronskiy’in işinin ustası bir İngiliz at terbiyecisi var, ama sarhoşun teki. Kendini iyice içkiye kaptırdı, delirium tremens<sup class="calibre4"><a href="1_split_195.html#footnote-100-178" id="footnote-100-178-backlink" name="footnote-100-178-backlink">[178]</a></sup> ve ailesini sokağa attı. Anna onları gördü, yardım etti, bu işe kendini kaptırdı, şimdi bütün aile onun eline bakıyor; ama bunu öyle tepeden bakarak, para vererek yapmıyor, oğlanlara liseye girebilmeleri için Rusça dersi veriyor, küçük kızı da yanına aldı. Onu da göreceksin zaten.</p>
				<p class="normal">Araba avluya girdi ve Stepan Arkadyiç, önünde bir kızağın durduğu giriş kapısının zilini kuvvetlice çaldı.</p>
				<p class="normal">Stepan Arkadyiç, kapıyı açan uşağa evde kimse olup olmadığını sormadan hole girdi. Levin de onun ardından iyi mi yoksa kötü mü yaptığından gitgide daha fazla kuşkuya kapılarak yürüyordu.</p>
				<p class="normal">Levin aynaya bir göz atıp kıpkırmızı olduğunu fark etti; ancak sarhoş olmadığından emindi ve Stepan Arkadyiç’in arkasından halı kaplı merdivenden yukarı çıktı. Üst katta Stepan Arkadyiç, kendisine ailenin bir yakını gibi eğilerek selam veren uşağa Anna Arkadyevna’nın yanında kimin olduğunu sordu ve Bay Vorkuyev’in olduğu yanıtını aldı.</p>
				<p class="normal">— Neredeler?</p>
				<p class="normal">— Çalışma odasında.</p>
				<p class="normal">Koyu renk ahşap duvarlı küçük yemek odasından geçen Stepan Arkadyiç’le Levin yumuşacık halının üstünden yürüyerek sadece koyu renk büyük bir abajurlu lambayla aydınlanan loş çalışma odasına girdiler. Duvarda yansıtıcılı başka bir lamba yanıyordu ve Levin’in ister istemez dikkatini çeken büyük boy bir kadın portresini aydınlatıyordu. Bu, Anna’nın İtalya’da Mihaylov tarafından yapılan portresiydi. Stepan Arkadyiç’in bir sarmaşığın sarıldığı kafesli bölmenin arkasına geçtiği ve konuşan erkek sesinin sustuğu sırada Levin, parlak ışığın içinde çerçeveden âdeta dışarı taşan portreye bakıyor ve gözünü ondan alamıyordu. Nerede olduğunu bile unutmuştu, konuşulanları duymuyor, gözlerini bu eşsiz portreden ayıramıyordu. Bu bir tablo değil, siyah kıvırcık saçlı, omuzları ve kolları çıplak, üstü incecik bir tüyle kaplı dudaklarında dalgın bir yarım gülümseme, Levin’i şaşkına çevirmiş gözleriyle muzaffer ve sevecen bir şekilde ona bakan çok güzel canlı bir kadındı. Canlı olmadığının tek kanıtı, canlı bir kadından daha güzel olmasıydı.</p>
				<p class="normal">Birden yanında, kendisine hitap eden bir ses duydu:</p>
				<p class="normal">— Çok sevindim, –Portresini hayranlıkla seyrettiği kadının sesiydi. Anna kafesli bölmenin arkasından karşısına çıktı ve Levin çalışma odasının loşluğu içinde portredeki kadını, farklı mavi tonlarında koyu renk bir elbiseyle, portredeki durumda ve o ifadeyle değil ama ressam tarafından portrede yakalanmış olan güzelliğin doruk noktasında gördü. Gerçekte daha az göz kamaştırıcıydı, ama canlısında portresinde olmayan yeni, çekici bir şey vardı.</p>
				<p class="kapakmetin"> </p>
				<h2 class="h2baslik" id="calibre_toc_208">X</h2>
				<p class="kapakmetin"> </p>
				<p class="normal">Anna, Levin’i görmekten duyduğu sevinci saklamayarak onu karşılamak için ayağa kalkmıştı. Küçük ve hareketli elini ona uzattığı ve Vorkuyev’le tanıştırdığı, oracıkta işinin başında oturan, öğrencim dediği kızıl saçlı küçük, güzel kızı gösterdiği sıradaki rahatlığında Levin’in iyi bildiği ve hoşlandığı her zaman sakin ve doğal bir büyük sosyete kadınının edası vardı.</p>
				<p class="normal">— Çok, çok sevindim, –dedi Anna bir kez daha ve onun ağzından çıkan bu basit sözler nedense Levin için özel bir önem kazandı.– Sizi uzun zamandır tanıyor ve seviyorum, hem Stiva’yla arkadaşlığınızdan, hem de karınızdan dolayı... onu çok kısa bir süre gördüm, ama bende çok güzel bir çiçek, evet bir çiçek izlenimi bıraktı. Hem de yakında anne olacak!</p>
				<p class="normal">Arada bir bakışlarını Levin’den kardeşine çevirerek rahat ve acele etmeden konuşuyordu. Levin, iyi bir izlenim bıraktığını ve sanki onu çocukluğundan beri tanıyormuş gibi Anna’nın yanında kendini hemen rahat, basit ve hoş hissetti.</p>
				<p class="normal">Stepan Arkadyiç’in sigara içip içemeyeceği sorusuna Anna:</p>
				<p class="normal">— Biz İvan Petroviç’le sırf bunun için Aleksey’in çalışma odasına geçtik, –dedi. Sonra sigara içip içmediğini sormak yerine Levin’e bakıp, bağa sigaralığı kendine doğru çekti ve içinden zıvanalı bir sigara aldı.</p>
				<p class="normal">— Bugün nasılsın? –diye sordu kardeşi.</p>
				<p class="normal">— Fena sayılmaz. Sinirlerim her zamanki gibi.</p>
				<p class="normal">Stepan Arkadyiç Levin’in portreye baktığını fark edip:</p>
				<p class="normal">— Olağanüstü güzel, değil mi? –dedi.</p>
				<p class="normal">— Daha güzel bir portre görmedim.</p>
				<p class="normal">— Olağanüstü benziyor, değil mi? –dedi Vorkuyev.</p>
				<p class="normal">Levin gözünü portreden ayırıp gerçeğine baktı. Levin’in bakışını üzerinde hissettiği anda Anna’nın yüzü farklı bir ışıkla aydınlandı. Levin kızardı ve utancını gizlemek için Darya Aleksandrovna’yı göreli çok olup olmadığını sormaya niyetlendi, ama Anna aynı anda konuşmaya başlamıştı:</p>
				<p class="normal">— Biz de İvan Petroviç’le biraz önce Vaşçenko’nun son tablolarından konuşuyorduk. Onları gördünüz mü?</p>
				<p class="normal">— Evet, gördüm, –diye yanıtladı Levin.</p>
				<p class="normal">— Özür dilerim, sözünüzü kestim, bir şey söylemek istiyordunuz...</p>
				<p class="normal">Levin, Dolli’yi göreli çok olup olmadığını sordu.</p>
				<p class="normal">— Dün bendeydi, Grişa’dan dolayı okula kızmıştı. Latince öğretmeni galiba ona haksızlık ediyormuş.</p>
				<p class="normal">Levin, Anna’nın açtığı konuya döndü ve:</p>
				<p class="normal">— Evet, tabloları gördüm. Çok hoşuma gitmedi, –dedi.</p>
				<p class="normal">Levin, artık o sabahki gibi, derme çatma bir yaklaşımla konuşmuyordu. Anna’yla konuşmasındaki her sözcük özel bir anlam kazanıyordu. Anna’yla konuşmak hoştu, onu dinlemek daha da hoştu.</p>
				<p class="normal">Anna sadece doğal ve zekice değil, hem kendi düşüncelerine, hem de karşısındakinin düşüncelerine değer vererek zekice ve içinden geldiği gibi konuşuyordu.</p>
				<p class="normal">Konu, sanatın yeni yönelimine, İncil’in bir Fransız ressam tarafından yeniden resimlendirilmesine geldi. Vorkuyev ressamı kabalığa varan bir gerçekçilikle suçluyordu. Levin, Fransızların sanatta anlaşılırlığı herkesten daha ileri götürdüklerini ve bu yüzden gerçekçiliğe dönüşte özel bir yarar gördüklerini, yalan söylememeyi şiir saydıklarını söyledi.</p>
  <p class="normal">Levin’in daha önce söylediği hiçbir akıllıca söz ona bunun kadar memnuniyet vermemişti. Bu düşünceyi beğenen Anna’nın yüzü bir anda aydınlandı. Gülmeye başladı.</p>
				<p class="normal">— Aslına çok benzeyen bir portre gördüğünde insan nasıl gülerse, ben de öyle gülüyorum, –dedi.– Söylediğiniz şey, şimdiki Fransız sanatını, resmini, hatta edebiyatını, Zola’yı, Daudet’yi karakterize ediyor. Ancak belki de bu her zaman böyle oluyor, uydurma, hayali figürlerden kendi conseption’larını<sup class="calibre4"><a href="1_split_196.html#footnote-100-179" id="footnote-100-179-backlink" name="footnote-100-179-backlink">[179]</a></sup> kuruyorlar, ama daha sonra bütün combinaison’lar<sup class="calibre4"><a href="1_split_197.html#footnote-100-180" id="footnote-100-180-backlink" name="footnote-100-180-backlink">[180]</a></sup> yapılmış oluyor, hayali figürler bıkkınlık getiriyor ve başlıyorlar daha doğal, daha doğru figürler yaratmaya.</p>
				<p class="normal">— İşte bu çok doğru! –dedi Vorkuyev.</p>
				<p class="normal">Anna kardeşine:</p>
				<p class="normal">— Kulüpteydiniz demek? –diye sordu.</p>
				<p class="normal">Kendinden geçen ve Anna’nın şimdi bir anda tamamen değişmiş olan hareketli güzel yüzüne gözlerini ayırmadan bakan Levin, “Evet, evet, işte kadın bu!” –diye düşünüyordu. Levin, Anna’nın kardeşine doğru eğilmiş ne söylediğini duymuyordu, ama yüz ifadesindeki değişiklikten etkilenmişti. Daha önce o sakinliği içinde son derece güzel olan yüzü birden tuhaf bir merak, öfke ve gurur ifadesi almıştı. Ama bu ancak bir dakika sürdü. Bir şey anımsamaya çalışıyormuş gibi gözlerini kısmıştı.</p>
  <p class="normal">— Bununla birlikte bu konu hiç kimseyi ilgilendirmez, –dedi ve İngiliz kıza dönerek:</p>
				<p class="normal">— Please, order the tea in the drawing-room<sup class="calibre4"><a href="1_split_198.html#footnote-100-181" id="footnote-100-181-backlink" name="footnote-100-181-backlink">[181]</a></sup>, –dedi.</p>
				<p class="normal">Küçük kız kalktı ve dışarı çıktı.</p>
				<p class="normal">— E, ne oldu, kız sınavı geçti mi? –diye sordu Stepan Arkadyiç.</p>
				<p class="normal">— Mükemmel. Çok yetenekli bir kız ve çok iyi huylu.</p>
				<p class="normal">— Bu gidişle onu kendi kızından daha çok seveceksin.</p>
				<p class="normal">— İşte bir erkek konuşuyor. Sevginin azı çoğu olmaz. Kızımı bir türlü seviyorum, onu da başka türlü.</p>
				<p class="normal">— Anna Arkadyevna’ya, Rus çocuklarının eğitimi için bu İngiliz kızına harcadığı enerjinin yüzde birini bile harcasa çok büyük, çok yararlı bir iş yapmış olacağını söylüyorum, –dedi Vorkuyev.</p>
				<p class="normal">— Evet, bu istediğiniz şeyi yapamadım. Kont Aleksey Kirillıç beni köydeki okulla ilgilenmem için çok teşvik etti. (Kont Aleksey Kirillıç derken Levin’e, anlayış göstermesini rica eden çekingen bir şekilde baktı, Levin de elinde olmadan ona saygılı ve onaylayan bir bakışla karşılık verdi.) Birkaç kez okula gittim. Çok iyi çocuklardı, ama bu işe kendimi veremedim. Enerjiden söz ediyorsunuz. Enerjinin temelinde sevgi vardır. Sevgi ise hiçbir yerden alınmaz, ısmarlanmaz. Kendim de nedenini bilmiyorum, ama işte bu küçük kızı sevdim.</p>
				<p class="normal">Tekrar Levin’e baktı. Gülümsemesi de, bakışı da Levin’e, onun sadece kendisine hitap ettiğini, Levin’in düşüncesinin onun için değerli olduğunu, bununla birlikte birbirlerini anladıklarını en başından beri bildiğini söylüyordu.</p>
				<p class="normal">— Bunu çok iyi anlıyorum, –diye yanıtladı Levin.– Okula ve genel olarak benzer kurumlara yüreğini koymak olanaksızdır ve yardım kurumlarının her zaman bu kadar az sonuç vermesinin nedeni de budur sanıyorum.</p>
  <p class="normal">Anna bir an sustu, sonra gülümsedi.</p>
				<p class="normal">— Evet, evet, –diye onayladı.– Ben asla yapamazdım. Sevimsiz küçük kızlarla dolu koca bir yurdu sevmek için je n’ai pas le coeur assez large.<sup class="calibre4"><a href="1_split_199.html#footnote-100-182" id="footnote-100-182-backlink" name="footnote-100-182-backlink">[182]</a></sup>Cela ne m’a jamais réussi.<sup class="calibre4"><a href="1_split_200.html#footnote-100-183" id="footnote-100-183-backlink" name="footnote-100-183-backlink">[183]</a></sup> Bundan kendilerine position sociale<sup class="calibre4"><a href="1_split_201.html#footnote-100-184" id="footnote-100-184-backlink" name="footnote-100-184-backlink">[184]</a></sup> yaratan o kadar çok kadın var ki. –Anna, görünüşte kardeşine, ama besbelli ki sadece Levin’e hitap ederek, kederli ve saf bir ifadeyle,– Hele de şimdi, bir şeyle uğraşmaya bu kadar çok gerek duyduğum bir sırada yapamam, –dedi. Ve birden kaşlarını çatıp (Levin, kendisinden söz ettiği için kaşlarını çattığını anlamıştı), konuyu değiştirdi.– Sizin için, –dedi Levin’e dönerek,– kötü bir yurttaş dediklerini biliyordum ve becerebildiğim kadarıyla sizi savunuyordum.</p>
				<p class="normal">— Beni nasıl savunuyordunuz?</p>
				<p class="normal">— Saldırılara göre. Bu arada çay içmek istemez misiniz? –Ayağa kalktı ve maroken ciltli bir kitabı eline aldı.</p>
				<p class="normal">— Onu bana verin Anna Arkadyevna, –dedi Vorkuyev kitabı göstererek.– Buna gerçekten değer.</p>
				<p class="normal">— Ah hayır, henüz tamam değil.</p>
				<p class="normal">Stepan Arkadyiç, Levin’i göstererek kız kardeşine:</p>
				<p class="normal">— Ona söz ettim, –dedi.</p>
				<p class="normal">— Boşuna etmişsin. Benim yazdıklarım, Liza Mertsalova’nın hapishanelerden alıp bana sattığı nakışlı küçük sepetlere benziyor. Liza Mertsalova bir dernekte hapishaneler kolunun başında bulunuyordu, –dedi Levin’e dönerek.– Ve bu talihsiz insanlar sabırdan mucizeler yaratıyorlardı.</p>
				<p class="normal">Levin, böylesine alışılmadık bir şekilde hoşuna giden bu kadında yeni bir özellik daha görüyordu. Akıl, zarafet, güzellik dışında doğruluk da vardı onda. Durumunun zorluğunu Levin’den saklamak gibi bir niyeti yoktu. Bunu söyledikten sonra derin bir soluk aldı ve birden sert bir ifadeye bürünen yüzü âdeta taş kesildi. Yüzündeki bu ifadeyle eskisinden daha da güzeldi; fakat bu ifade yeniydi; portrede ressamın yakaladığı mutlulukla ışıldayan ve çevresine mutluluk saçan ifadelerin dışında bir şeydi. Anna, kardeşinin elini tutup onunla birlikte yüksek kapıdan geçerken Levin bir portreye, bir Anna’nın kendisine baktı ve ona karşı içinde hayret uyandıran bir şefkat ve merhamet hissetti.</p>
				<p class="normal">Anna, Levin ve Vorkuyev’den konuk odasına geçmelerini rica etti, kendisi ise kardeşiyle konuşmak için orada kaldı. “Boşanmayla mı, Vronskiy’le ve Vronskiy’in kulüpte ne yaptığıyla mı, benimle mi ilgili?” diye düşünüyordu Levin. Anna’nın Stepan Arkadyiç’le ne konuştuğu konusu onu o kadar heyecanlandırmıştı ki, Anna Arkadyevna’nın yazdığı çocuk romanıyla ilgili olarak Vorkuyev’in kendisine anlattığı üstün özellikleri hemen hemen hiç dinlemiyordu.</p>
				<p class="normal">Bu hoş, içeriği dolu dolu konuşma çay içilirken de devam ediyordu. Konuşacak konu bulmaya çalıştıkları tek bir an olmadığı gibi, tersine söylemek istediklerini söyleyecek vakit kalmayacağını ve başkasının söylediğini dinlerken seve seve kendilerini tuttuklarını hissediyorlardı. Sadece onun değil, Vorkuyev’in ve Stepan Arkadyiç’in de konuştukları her şeyin Anna’nın dikkati ve yorumları sayesinde ayrı bir anlam kazandığını düşünüyordu Levin.</p>
				<p class="normal">Levin bu ilginç konuşmayı izlerken Anna’ya, Anna’nın güzelliğine, zekâsına, bilgisine, aynı zamanda basitliğine ve açık yürekliliğine hayran oluyordu. Levin dinliyor, konuşuyor ve duygularını tahmin etmeye çalışarak sürekli onu, onun iç dünyasını düşünüyordu. Ve eskiden Anna’yı o kadar sert bir şekilde kınamış olan Levin, şimdi tuhaf bir düşünce akışı yüzünden onu haklı buluyor, aynı zamanda ona acıyor ve Vronskiy’in onu tam olarak anlamamasından korkuyordu. Saat on birde Stepan Arkadyiç gitmek üzere ayağa kalktığında (Vorkuyev daha önce gitmişti), Levin daha yeni gelmiş gibi hissediyordu kendini. Levin de üzülerek kalktı.</p>
  <p class="normal">Anna Levin’in elini tutarak ve çekici bakışıyla gözlerinin içine bakarak:</p>
				<p class="normal">— Güle güle, –dedi.– Çok sevindim, que la glace est rompue.<sup class="calibre4"><a href="1_split_202.html#footnote-100-185" id="footnote-100-185-backlink" name="footnote-100-185-backlink">[185]</a></sup></p>
				<p class="normal">Levin’in elini bıraktı ve gözlerini süzdü.</p>
				<p class="normal">— Karınıza onu eskisi gibi sevdiğimi ve eğer durumum yüzünden beni bağışlayamıyorsa, ondan hiçbir zaman beni bağışlamasını istemediğimi iletiniz. Bağışlamak için, benim çektiğimi çekmek gerekir, bundan Tanrı korusun onu.</p>
				<p class="normal">— Mutlaka, evet mutlaka iletirim, –dedi Levin kızararak.</p>
				<p class="kapakmetin"> </p>
				<h2 class="h2baslik" id="calibre_toc_209">XI</h2>
				<p class="kapakmetin"> </p>
				<p class="normal">Levin, Stepan Arkadyiç’le buz gibi havaya çıkarken “Ne harika, ne sevimli ve ne zavallı bir kadın,” –diye düşünüyordu.</p>
				<p class="normal">Levin’in son derece etkilendiğini gören Stepan Arkadyiç:</p>
				<p class="normal">— E, ne diyorsun? Ben ne söylemiştim sana? –dedi.</p>
				<p class="normal">— Evet, –diye yanıtladı Levin dalgın bir şekilde,– olağa-<br class="calibre1"/>nüstü bir kadın! Sadece akıllı değil, ayrıca şaşırtıcı derecede samimi. Ona çok acıyorum!</p>
				<p class="normal">Stepan Arkadyiç arabanın kapısını açarken:</p>
				<p class="normal">— Tanrı izin verirse, yakında her şey yoluna girecek, –dedi.– Ha şöyle, bir daha da peşin yargıda bulunma. Hoşça kal, yollarımız ayrı.</p>
				<p class="normal">Levin, Anna’yı, onunla yaptığı bütün o çok basit konuşmaları düşünmeyi sürdürerek, bunun yanı sıra Anna’nın yüzündeki ifadenin bütün ayrıntılarını anımsayarak, içinde bulunduğu durumu gitgide daha iyi anlayarak ve ona acıyarak eve geldi.</p>
				<p class="normal">Evde Kuzma, Levin’e Katerina Aleksandrovna’nın iyi olduğunu, ablalarının biraz önce gittiklerini bildirdi ve iki mektup uzattı. Levin, daha sonra oyalanmamak için hemen oracıkta, antrede mektupları okudu. Biri kâhya Sokolov’dandı. Sokolov buğdayı satmanın olanaksız olduğunu, ancak beş buçuk ruble verdiklerini, başka yerden de para bulamadığını yazıyordu. Diğer mektup kız kardeşindendi. İşinin hâlâ halledilmemesi yüzünden ona sitem ediyordu.</p>
				<p class="normal">“E, ne yapalım, daha fazla vermiyorlarsa beş buçuğa satalım o zaman,” –diye daha önce kendisine o kadar zor görünen ilk sorunu alışılmamış bir kolaylıkla hemen çözümleyiverdi Levin. İkinci mektupla ilgili olarak “Şaşılacak şey, burası insanın ne kadar çok zamanını alıyor,” –diye düşündü. Kız kardeşinin kendisinden rica ettiği işi hâlâ yapamadığı için ona karşı kendini suçlu hissediyordu. “Bugün mahkemeye yine uğrayamadım, ama gerçekten zamanım yoktu.” Bu işi ertesi gün mutlaka yapmaya karar verip, karısının yanına gitti. Levin karısının yanına giderken o günü hızlı bir şekilde baştan sona aklından geçirdi. Günün tüm olayları konuşmalardı: Levin’in dinlediği konuşmalar ve katıldığı konuşmalar. Bu konuşmaların hepsi, onun köyde tek başınayken asla ilgilenmeyeceği, burada ise çok ilgi çeken konulardaydı. Bütün konuşmalar iyiydi; sadece iki yerde çok iyi değildi. Biri turna balığıyla ilgili söylediği söz, öbürü de Anna’ya karşı hissettiği sevecen acımada doğru olmayan bir şeyin olmasıydı.</p>
				<p class="normal">Levin karısını mahzun ve canı sıkkın buldu. Üç kız kardeşin yemeği çok neşeli geçmiş, ama sonra uzun süre Levin’i beklemişler, beklemekten hepsi de sıkılınca ablaları evlerine gitmiş, o da yalnız kalmıştı.</p>
				<p class="normal">Kiti kocasının kuşku uyandıracak kadar çok parlayan gözlerinin içine bakarak:</p>
				<p class="normal">— E, sen neler yaptın? –diye sordu. Fakat, her şeyi anlatmasına engel olmamak için dikkatini belli etmedi ve akşamı nasıl geçirdiğine ilişkin olarak anlattıklarını onaylayan bir gülümsemeyle dinledi.</p>
				<p class="normal">— Neyse, Vronskiy’le karşılaştığıma çok sevindim, –dedi Levin.– Onun yanında kendimi çok rahat, çok sade hissettim. Artık onunla görüşmemeye çalışacağım, ama bu rahatsız durum sona erdi, –dedi ve artık görüşmemeye çalışarak hemen Anna’ya gittiğini anımsayıp kızardı.– Halkın içki içtiğinden söz ediyoruz; bilmiyorum kim daha fazla içiyor, halk mı, yoksa bizim tabaka mı; halk en azından bayramlarda içiyor, oysa...</p>
				<p class="normal">Fakat halkın nasıl içki içtiğiyle ilgili bir yorum Kiti’yi ilgilendirmiyordu. Kocasının yüzünün kızardığını görüyor ve bunun nedenini bilmek istiyordu.</p>
				<p class="normal">— Peki, daha sonra nereye gittin?</p>
				<p class="normal">— Stiva Anna Arkadyevna’ya gidelim diye yalvarıp yakardı.</p>
				<p class="normal">Bunu söyledikten sonra Levin daha da çok kızardı ve Anna’ya giderek iyi mi, yoksa kötü mü yaptığı konusundaki kuşkuları kesin olarak ortadan kalktı. Bunu yapmaması gerektiğini biliyordu artık.</p>
				<p class="normal">Anna’nın adını duyunca Kiti’nin gözleri faltaşı gibi açılıp parlamıştı, ama Kiti kendine hâkim olmaya çalışarak heyecanını gizledi ve kocasını da buna inandırdı.</p>
				<p class="normal">— A! –dedi yalnızca.</p>
				<p class="normal">— Gittim diye kızmayacaksın herhalde. Stiva rica etti, Dolli de istiyormuş bunu, –diye devam etti Levin.</p>
				<p class="normal">— Ah hayır, –dedi Kiti, ama Levin onun gözlerinde hiç de iyi bir şeyler vaat etmeyen kendine hâkim olma çabasını gördü.</p>
				<p class="normal">Levin, Anna’yı, Anna’nın uğraşlarını ve söylemesini istediği şeyi anlatırken:</p>
				<p class="normal">— Çok sevimli, çok ama çok zavallı, iyi bir kadın, – dedi.</p>
				<p class="normal">— Evet, tabii, çok zavallı, –dedi Kiti Levin sözünü bitirdiğinde.– Kimden mektup aldın?</p>
				<p class="normal">Kimden mektup aldığını söyledi ve karısının sakin tavrına inanıp soyunmaya gitti.</p>
				<p class="normal">Geri döndüğünde Kiti’yi aynı koltukta buldu. Yanına yaklaştığında Kiti ona baktı ve hıçkıra hıçkıra ağlamaya başladı.</p>
				<p class="normal">— Neyin var? Neyin var? –diye soruyordu, neyi olduğunu bildiği halde.</p>
				<p class="normal">— Sen bu aşağılık kadına âşık olmuşsun, seni büyülemiş. Gözlerinden okudum. Evet, evet! Bundan başka ne çıkabilirdi zaten? Kulübe gittin, içtin, içtin, oyun oynadın, sonra da gittin... kime? Hayır, gidelim buradan... Ben yarın gideceğim.</p>
				<p class="normal">Levin karısını uzun süre sakinleştiremedi. Sonunda acıma duygusunun içkiyle birleşince kafasını karıştırdığını ve kendini Anna’nın kurnaz etkisine kaptırdığını, artık Anna’dan uzak duracağını itiraf ettikten sonra onu yatıştırabildi. Hepsinden daha samimi olarak itiraf ettiği bir şey, Moskova’da bu kadar uzun süre sadece konuşmalar, yemek ve içmek için yaşayınca kafasının karışmış olmasıydı. Gecenin üçüne kadar konuştular. Ancak saat üçte artık uyuyabilecek kadar barışmışlardı.</p>
				<p class="kapakmetin"> </p>
				<h2 class="h2baslik" id="calibre_toc_210">XII</h2>
				<p class="kapakmetin"> </p>
				<p class="normal">Anna konukları uğurladıktan sonra oturmayıp, odada bir aşağı bir yukarı dolaşmaya başladı. Levin’de kendisine karşı aşk duyguları uyandırmak için bütün bir akşam yapabileceği her şeyi farkında olmadan (şu son zamanlarda bütün genç erkeklere karşı böyle davranıyordu) yapmış olsa da, bir akşamlığına evli ve namuslu bir adama karşı ne kadar olabilirse o ölçüde bunu başardığını bilse de, Levin’i çok beğenmiş olsa da (erkeklerin bakış açısından bakınca Vronskiy’le Levin arasında keskin bir fark olmasına rağmen o, bir kadın olarak her ikisinde Kiti’nin hem Vronskiy’e, hem de Levin’e âşık olmasına yol açan ortak noktayı görmüştü), Levin odadan çıkar çıkmaz Anna onu düşünmekten vazgeçmişti.</p>
				<p class="normal">Tek, bir tek düşünce çeşitli şekillerde sırnaşıkça peşine takılmış bırakmıyordu. “Eğer başkalarını, örneğin bu evcimen, karısına âşık adamı bu kadar etkiliyorsam, o zaman o neden bana karşı bu kadar soğuk davranıyor?.. soğuk da denemez, beni seviyor, bunu biliyorum. Ancak şimdi bizi ayıran yeni bir şey var. Bütün gece neden yoktu? Stiva’ya Yaşvin’i bırakamayacağını ve onu kumar oynarken izlemek zorunda olduğunu söylemiş. Yaşvin çocuk mu? Hadi diyelim ki bu doğru. O asla yalan söylemez. Ama bu doğruda başka bir şey var. Bana kendisinin başka görevleri olduğunu gösterme fırsatı çıkması onu sevindiriyor. Bunu biliyorum, kabul de ediyorum. Ama bana bunu kanıtlamasının nedeni ne? Bana olan aşkının özgürlüğüne engel olmaması gerektiğini kanıtlamak istiyor. Ama benim için kanıta gerek yok, bana sadece aşk gerekli. Burada, Moskova’daki bu hayatımın ne kadar zor olduğunu anlamalıydı. Ben yaşıyor muyum? Yaşamıyorum, geciktikçe geciken bir çözüm bekliyorum. İşte yine yanıt yok! Stiva da Aleksey Aleksandroviç’e gidemeyeceğini söylüyor. Ben de bir daha mektup yazamam. Hiçbir şey yapamıyorum, hiçbir şeye başlayamıyorum, hiçbir şeyi değiştiremiyorum, kendimi tutuyorum, İngiliz’in ailesi, yazmak, okumak gibi eğlenceler uydurarak bekliyorum, ama bunların hepsi birer aldatmaca, hepsi de birer morfin. Bana acıması gerekirdi,” –diyor, kendisine acıdığı için gözlerine yaşlar dolduğunu hissediyordu.</p>
				<p class="normal">Vronskiy’in hızlı hızlı kapı çalışını duydu ve hemen gözyaşlarını sildi. Sadece gözyaşlarını silmekle kalmadı, lambanın yanına oturdu ve sakin görünmeye çalışarak bir kitap açtı. Söz verdiği zamanda dönmediği için mutsuz olduğunu ona göstermesi gerekiyordu. Sadece mutsuz olduğunu gösterecekti, Vronskiy’e üzüntüsünü, en önemlisi de kendi kendisine acıdığını hiçbir şekilde göstermemeliydi. Anna kendisine acıyabilirdi, ama o acımamalıydı. Kavga etmek istemiyordu, onun kavga etmek istediğini söyleyerek sitem ediyordu, ama kendisi de elinde olmadan kavga edecek bir konuma geliyordu.</p>
				<p class="normal">Vronskiy canlı ve neşeli bir tavırla yanına gelerek:</p>
				<p class="normal">— E, sıkılmadın ya? –dedi.– Ne korkunç bir tutku şu kumar!</p>
				<p class="normal">— Hayır sıkılmadım, sıkılmamayı öğreneli çok oldu. Stiva ve Levin vardı.</p>
				<p class="normal">Anna’nın yanına oturarak:</p>
				<p class="normal">— Evet, sana gelmek istiyorlardı. E, Levin’den hoşlandın mı? –dedi.</p>
				<p class="normal">— Çok. Biraz önce gittiler. Yaşvin ne yaptı?</p>
				<p class="normal">— On yedi bin kârdaydı. Onu kaldırmak için seslendim. Tam kalkmıştı, ama yine masaya döndü ve şimdi zarara geçti.</p>
				<p class="normal">Anna birden gözlerini ona doğru kaldırıp:</p>
				<p class="normal">— O zaman sen niye kaldın? –diye sordu. Yüzünün ifadesi soğuk ve intikam almak ister gibiydi.– Yaşvin’i alıp götürmek için kalacağını söylemişsin Stiva’ya. Oysa onu orada bırakmışsın.</p>
				<p class="normal">Vronskiy’in yüzünde de kavgaya hazır olduğunu gösteren o soğuk ifade belirdi.</p>
				<p class="normal">— Birincisi, sana iletmesi için ona bir şey söylemedim, ikincisi hiçbir zaman yalan söylemem. Asıl önemli olan da kalmak istedim ve kaldım, –dedi Vronskiy kaşlarını çatarak. Bir an sustuktan sonra ona doğru eğilerek,– Anna, niye, niye? –dedi ve Anna’nın elini avcuna koyacağını umarak elini açtı.</p>
				<p class="normal">Anna bu şefkat çağrısına sevindi. Ancak sanki mücadele koşulları boyun eğmesine engel oluyormuş gibi içindeki tuhaf bir kötülük gücü kendini duygularına bırakmasına izin vermiyordu.</p>
				<p class="normal">— Elbette, kalmak istedin ve kaldın. Sen istediğin her şeyi yaparsın. Ama bunu bana niye söylüyorsun? Niçin? –diyordu gitgide daha çok sinirlenerek.– Senin haklarını tanımayan biri mi var? Ama sen haklı çıkmak istiyorsun, haklı çık o zaman.</p>
				<p class="normal">Vronskiy’in eli kapandı, geri çekildi ve yüzü öncekinden daha inatçı bir ifade aldı.</p>
				<p class="normal">Anna Vronskiy’in yüzüne dikkatle bakıp, onu sinirlendiren bu yüz ifadesinin adını bularak:</p>
				<p class="normal">— Bu senin için bir inat meselesi, –dedi,– evet bir inat meselesi. Senin için sorun, bana karşı galip gelip gelmeyeceğin, benim içinse... –Yine kendisine acıdı, neredeyse ağlayacaktı.– Benim için sorunun ne olduğunu keşke bilseydin! Şimdi olduğu gibi, bana karşı düşmanca, evet düşmanca davrandığında ne hissettiğimi, bunun benim için ne demek olduğunu keşke bilseydin! Bu anlarda bir felaketin eşiğinde olduğumu, kendimden ne kadar korktuğumu keşke bilseydin! –Ve Anna hıçkırıklarını gizlemek için başını çevirdi.</p>
				<p class="normal">Vronskiy Anna’nın yüzündeki umutsuzluk ifadesinden korkuya kapılarak tekrar ona doğru eğildi, elini tutarak öptü ve:</p>
				<p class="normal">— İyi de biz neden söz ediyoruz? –dedi.– Neden? Evin dışında eğlence mi arıyorum ben? Kadınların olduğu topluluklardan kaçmıyor muyum ben?</p>
				<p class="normal">— Elbette öyle olacak! –dedi Anna.</p>
				<p class="normal">Anna’nın umutsuzluğundan duygulanan Vronskiy:</p>
				<p class="normal">— Söyle o zaman, rahatlaman için ne yapmalıyım? Senin mutlu olman için her şeyi yapmaya hazırım, –dedi.– Seni şu anki gibi bir üzüntüden kurtarmak için yapmamam gereken nedir Anna?</p>
				<p class="normal">— Hiçbir şey, hiçbir şey! Ben de bilmiyorum: Yalnız kalmaktan mı, sinirlerimin bozukluğu mu?.. Neyse, bunu konuşmayalım. –dedi Anna ve zaferin yine de kendi tarafında olduğunu gizlemeye çalışarak,– Yarış nasıldı, bana anlatmadın? –diye ekledi.</p>
				<p class="normal">Vronskiy akşam yemeği hazırlamalarını söyledi ve yarışların ayrıntılarını anlatmaya koyuldu; ancak Vronskiy’in tavrında, giderek daha soğuyan bakışlarında kazandığı zafer nedeniyle onu affetmediğini, mücadele ettiği inatçılığının tekrar ortaya çıktığını görüyordu Anna. Vronskiy ona karşı eskisinden daha soğuktu, sanki boyun eğdiği için pişmanlık duyuyordu. Anna kendisine zafer kazandıran “korkunç bir felaketin eşiğindeyim, kendimden korkuyorum,” sözlerini anımsayınca bunun tehlikeli bir silah olduğunu ve bir daha bunu kullanamayacağını anladı. Onları birbirine bağlayan aşkın yanı sıra Anna’nın, ne Vronskiy’in yüreğinden, ne de kendi yüreğinden söküp atamadığı kötü bir kavgacı ruhun aralarına girip yerleştiğini hissediyordu.</p>
				<p class="kapakmetin"> </p>
				<h2 class="h2baslik" id="calibre_toc_211">XIII</h2>
				<p class="kapakmetin"> </p>
				<p class="normal">İnsanoğlunun alışamayacağı koşul yoktur, hele de çevresindeki herkesin aynı koşullarda yaşadığını görüyorsa. Levin, bugün yaşadığı koşullarda, amaçsız ve anlamsız, üstelik aşırı para harcadığı bir yaşam sürerek, sarhoşluk ettikten (kulüpte yaptığı şeye başka bir ad veremiyordu), bir zamanlar karısının âşık olduğu adamla biçimsiz dostluk ilişkilerinden, düşmüş demekten başka bir ad verilemeyecek bir kadını daha da biçimsiz bir şekilde ziyaret ettikten ve bu kadına gönlünü kaptırdıktan ve karısını üzdükten sonra rahat rahat yatıp uyuyabileceğine bundan üç ay önce dünyada inanmazdı. Ama yorgunluğun, uykusuzluğun ve içtiği içkinin etkisiyle rahat ve derin bir uykuya dalmıştı.</p>
				<p class="normal">Saat beşte açılan bir kapının gıcırtısıyla uyandı. Yerinden fırladı ve çevresine bakındı. Kiti, yatakta, yanında değildi. Ama paravananın arkasında hareket eden bir ışık vardı ve Kiti’nin ayak seslerini duyuyordu.</p>
				<p class="normal">Uyku sersemliğiyle:</p>
				<p class="normal">— Ne var?.. Ne var?.. –dedi.– Kiti! Ne oldu?</p>
				<p class="normal">Kiti elinde şamdanla paravananın arkasından çıkarak:</p>
				<p class="normal">— Bir şey yok. Biraz rahatsızlandım da, –dedi çok sevimli ve anlamlı bir gülümsemeyle.</p>
				<p class="normal">Levin korku içinde:</p>
				<p class="normal">— Ne oldu? Başladı mı, başladı mı yoksa? Adam yollamak gerek, –dedi ve telaşla giyinmeye koyuldu.</p>
				<p class="normal">Kiti gülümseyerek ve Levin’in elini tutarak:</p>
				<p class="normal">— Hayır, hayır, –dedi.– Galiba önemli bir şey değil. Sadece biraz sancım oldu. Ama şimdi geçti.</p>
				<p class="normal">Sonra karyolanın yanına gelerek mumu söndürdü, yattı ve sesi kesildi. Kiti’nin soluğunu tutarcasına sessiz kalması ve en çok da paravananın ardından çıkarken ona “Bir şey yok” derkenki tatlı ve heyecanlı ifadesi Levin’i de kuşkulandırdığı halde o kadar çok uykusu vardı ki hemen uykuya daldı. Ancak sonradan soluklarının sessizliğini anımsadı ve bir kadının yaşamındaki en yüce olayı bekleyerek yanında kımıldamadan yattığı sırada Kiti’nin o aziz ve sevimli ruhunda olan biten her şeyi anladı. Saat yedide Kiti’nin elinin omzuna dokunmasıyla ve sakin fısıltısıyla uyandı. Kiti, sanki onu uyandırmaya kıyamamakla onunla konuşmak isteği arasında bocalıyordu.</p>
				<p class="normal">— Kostya, korkma. Bir şey yok. Ama galiba... Lizaveta Petrovna’ya haber yollamak gerek.</p>
				<p class="normal">Mum tekrar yanmıştı. Kiti yatakta oturuyordu ve elinde son günlerde ördüğü örgüyü tutuyordu.</p>
				<p class="normal">Kocasının korku içindeki yüzünü görünce:</p>
				<p class="normal">— Lütfen, korkma, bir şey yok. Ben hiç korkmuyorum, –dedi ve elini tutup önce göğsüne, sonra da dudaklarına bastırdı.</p>
				<p class="normal">Levin hemen yataktan fırladı, şaşkın bir halde, gözlerini Kiti’den ayırmaksızın ropdöşambrını giymiş, sürekli Kiti’ye bakarak duruyordu. Gitmeliydi, ama bir türlü Kiti’nin bakışından kendini alamıyordu. Kiti’nin yüzünü mü sevmemişti, yüz ifadesini, bakışlarını mı tanımamıştı, bilmiyordu ama onu hiç böyle görmemişti. Şimdi Kiti’nin bu hali karşısında dün onu ne kadar üzdüğünü anımsayınca kendisinin ne kadar iğrenç ve korkunç biri olduğunu düşündü. Kiti’nin gecelik başlığının altından taşan yumuşacık saçlarla çevrili kızarmış yüzü sevinç-le ve kararlılıkla parlıyordu.</p>
				<p class="normal">Kiti’nin genel karakterinde doğal olmayan ve gizli pek az şey bulunsa da Levin, şimdi karşısında bir anda bütün örtülerinin kalktığı ve ruhunun özünün gözlerinde parladığı şu anda ortaya çıkan şeyden etkilenmişti yine de. Levin’in âşık olduğu Kiti, bu basitlik ve çıplaklık içinde daha da açık görünüyordu. Kiti ona gülümseyerek bakıyordu; ama birden kaşları oynadı, başını yukarı kaldırdı, hemen Levin’in yanına gelip elini tuttu ve sıcak soluğuyla sararak bütün bedeniyle ona yaslandı. Kiti acı çekiyordu ve sanki çektiği acılar yüzünden ona şikâyet ediyordu. İlk anda Levin’e her zamanki alışkanlığıyla kendisi suçluymuş gibi geldi. Ama Kiti’nin bakışında bırakın ona sitem etmeyi, çektiği acılar yüzünden onu sevdiğini söyleyen bir tatlılık vardı. Levin, cezalandırmak için bu acıların suçlusunu ararken elinde olmadan “Ben değilsem bunun suçlusu kim?” diye düşündü; ancak suçlu yoktu. Kiti acı çekiyordu, şikâyet ediyordu ve bu acılara seviniyor, onları seviyordu. Levin Kiti’nin ruhunda çok güzel bir şey geçtiğini görüyordu, ama bunun ne olduğunu anlayamıyordu. Bu, onun anlayışının üstünde bir şeydi.</p>
				<p class="normal">— Anneme haber gönderdim. Sen de bir an önce Lizaveta Petrovna’ya git... Kostya!.. Önemli değil, geçti.</p>
				<p class="normal">Kiti kocasının yanından uzaklaşıp zile bastı.</p>
				<p class="normal">— Hadi git şimdi, Paşa geliyor. Benim bir şeyim yok.</p>
				<p class="normal">Ve Levin, Kiti’nin gece odaya getirdiği örgüyü eline alıp tekrar örmeye başladığını hayretle gördü.</p>
				<p class="normal">Levin bir kapıdan çıkarken öbür kapıdan hizmetçi kızın içeri girdiğini duyuyordu. Kapının önünde duruyor ve Kiti’nin kıza nasıl ayrıntılı emirler verdiğini, onunla birlikte karyolanın yerini değiştirmeye koyulduğunu işitiyordu.</p>
				<p class="normal">Levin giyindi ve henüz ortalıkta kiralık araba olmadığı için kendi atlarının koşulmasını beklerken tekrar yatak odasına koştu, ama sanki ayaklarının ucunda koşmuyordu da kanatlanmış gibi gidiyordu. İki hizmetçi kız yatak odasında kaygılı kaygılı bir şeyin yerini değiştiriyorlardı. Kiti dolaşıyor, bir yandan ilmekleri hızlı hızlı atarak örgü örerken, bir yandan da emirler veriyordu.</p>
				<p class="normal">— Şimdi doktora gidiyorum. Lizaveta Petrovna’ya adam gitmiş, ama ben de uğrayacağım. Bir şey lazım mı? Dolli’ye de uğrayayım mı?</p>
				<p class="normal">Kiti besbelli ki söylediklerini dinlemeden Levin’e baktı.</p>
				<p class="normal">Kiti kaşlarını çatarak ve ona elini sallayarak çabuk çabuk:</p>
				<p class="normal">— Evet, evet. Git, git, –dedi.</p>
				<p class="normal">Yatak odasından acıklı, ama anında kesilen bir inleme duyduğunda artık konuk odasına geçmişti Levin. Durdu ve uzun süre ne olduğunu anlayamadı.</p>
				<p class="normal">“Evet, bu o,” –dedi kendi kendine ve başını ellerinin arasına alıp aşağı koştu.</p>
				<p class="normal">— Tanrım, merhamet et! Bağışla, yardım et! –birden, beklenmedik bir anda dilinin ucuna gelen bu sözleri tekrarlayıp duruyordu. Ve inançsız bir insan olan Levin bu sözleri sadece ağzıyla tekrarlamıyordu. Şimdi, şu anda sadece kuşkularının değil, içinde var olduğunu bildiği, akıl yoluyla inanmanın olanaksız olduğu düşüncesi de Tanrı’ya seslenmesine hiç engel olmuyordu. Bunların hepsi şimdi toz gibi ruhundan uçup gitmişti. Şu anda ruhunun ve sevgisinin ellerinde olduğu varlığa değil de kime seslenecekti?</p>
				<p class="normal">Araba henüz hazır değildi, ama içinde büyük bir fiziksel güç ve yapacağı işler konusunda büyük bir dikkat hissederek, bir dakika bile kaybetmemek için arabayı beklemeden yaya olarak yola çıktı ve Kuzma’ya da kendisine yetişmesini emretti.</p>
				<p class="normal">Köşede hızla gelen bir gece arabasıyla karşılaştı. Küçük kızakta pelerinli kadife paltosuyla, başında örtüsüyle Lizaveta Petrovna oturuyordu. Lizaveta Petrovna’nın şimdi son derece ciddi, hatta sert bir ifade taşıyan küçük, beyaz yüzünü heyecan içinde tanıyıp “Çok şükür Tanrım, çok şükür!” –diye mırıldandı. Arabacıya durmamasını söyleyerek gerisin geri arabanın yanından koşmaya başladı.</p>
				<p class="normal">— İki saat oldu demek. Daha fazla olmasın? –diye sordu Lizaveta Petrovna. – Siz Pyotr Dmitriç’i bulun, yalnız acele ettirmeyin onu. Eczaneden de afyon alın.</p>
				<p class="normal">Levin kendi arabasının kapıdan çıktığını görünce:</p>
				<p class="normal">— Demek her şey yolunda diye düşünüyorsunuz? Tanrım, merhamet et, yardım et! –dedi. Kızağa, Kuzma’nın yanına sıçrayıp, doktorun evine gitmesini emretti.</p>
				<h2 class="h2baslik" id="calibre_toc_212">XIV</h2>
				<p class="kapakmetin"> </p>
				<p class="normal">Doktor henüz kalkmamıştı ve uşak, “Geç yattılar ve uyandırmamı söylemediler, ama birazdan kalkarlar,” demişti. Uşak lamba camlarını siliyor ve bu işle çok meşgul görünüyordu. Uşağın camlara gösterdiği bu dikkat ve Levin’in içinde olup bitenlere karşı ilgisizliği ilk başta Levin’i şaşırtmıştı, ama hemen kendini toparladı ve hiç kimsenin onun duygularını bilmediğini, bilmek zorunda olmadığını, daha da önemlisi, bu umursamazlık duvarını yıkmak ve amacına ulaşmak için sakin sakin, düşüne düşüne ve kararlı bir şekilde hareket etmek gerektiğini anladı. Fiziksel gücünün ve yapacağı işler konusundaki dikkatinin giderek arttığını hisseden Levin, “Acele etmemeliyim ve hiçbir şeyi gözden kaçırmamalıyım,” –diyordu kendi kendine.</p>
				<p class="normal">Levin doktorun henüz kalkmadığını öğrenince aklına gelen çeşitli planlardan şu plan üzerinde durdu: Kuzma bir notla başka bir doktora, kendisi de afyon almak için eczaneye gidecek, eğer geri döndüğünde doktor hâlâ kalkmamışsa ya uşağa rüşvet vererek ya da zorla kandıracak, uşak kabul etmezse ne olursa olsun doktoru kendisi uyandıracaktı.</p>
				<p class="normal">Eczanede çok zayıf bir eczacı kalfası, uşağın lamba camlarını silerken kendisine gösterdiği ilgisizlikle orada beklemekte olan bir arabacı için birtakım tozları kapsüllere koyuyordu ve Levin’e afyon vermedi. Levin, telaşlanmamaya ve sinirlenmemeye çalışarak doktorun, ebenin adlarını verip, afyonun ne için gerektiğini açıklayarak kalfayı inandırmaya çalıştı. Kalfa, versin mi, vermesin mi diye birine Almanca akıl danıştı ve bölmenin ardından onay aldıktan sonra eline küçük bir şişeyle bir huni aldı, büyük şişeden küçüğe yavaş yavaş doldurdu, küçük bir etiket yapıştırdı, Levin’in bunu yapmamasını rica etmesine rağmen etiketin üzerini yazdı ve şişeyi paketlemek istedi. Levin artık buna dayanamadı; kalfanın elinden şişeyi kararlı bir şekilde çekip aldı ve büyük cam kapıya doğru koştu. Doktor hâlâ kalkmamıştı ve şimdi de halı silmekle uğraşan uşak onu uyandırmayı kabul etmedi. Levin telaşlanmaksızın cebinden bir on rublelik çıkarttı ve sözcükleri tane tane söyleyerek, ancak zaman kaybetmeden parayı uşağın eline tutuşturdu ve Pyotr Dmitriç’in (daha önce o kadar önemsiz biri olan Pyotr Dmitriç şu anda Levin’e ne büyük ve önemli geliyordu!) ne zaman çağrılırsa gelmeye söz verdiğini, o yüzden şimdi uyandırılsa da kızmayacağını söyledi.</p>
				<p class="normal">Uşak razı oldu, üst kata çıktı ve Levin’i bekleme odasına buyur etti.</p>
				<p class="normal">Levin, kapının ardında doktorun öksürdüğünü, gidip geldiğini, elini yüzünü yıkadığını ve bir şeyler söylediğini duydu. Üç dakika geçmişti; Levin’e bir saatten çok zaman geçmiş gibi geldi. Daha fazla bekleyemedi.</p>
				<p class="normal">Açık kapıdan içeri yalvaran bir sesle:</p>
				<p class="normal">— Pyotr Dmitriç, Pyotr Dmitriç! –diye seslendi.– Tanrı aşkına bağışlayın beni. Olduğunuz gibi kabul edin beni. İki saatten fazla oldu.</p>
				<p class="normal">— Şimdi, şimdi! –diye yanıt verdi ses ve Levin, doktorun bunu gülümseyerek söylediğini duyunca hayretler içinde kaldı.</p>
				<p class="normal">— Bir dakikacık...</p>
				<p class="normal">— Şimdi.</p>
				<p class="normal">Doktor çizmelerini giyerken iki dakika, elbisesini giyerken ve saçlarını tararken de iki dakika daha geçti.</p>
				<p class="normal">Tam Levin tekrar acıklı bir sesle:</p>
				<p class="normal">— Pyotr Dmitriç! –diye konuşmaya başlayacaktı ki, doktor giyinmiş ve saçlarını taramış olarak çıktı. “Bu adamlarda vicdan yok, –diye düşündü Levin.– Biz burda ölürken, o saçını tarıyor!”</p>
				<p class="normal">Doktor, Levin’e elini uzatarak ve sanki sakinliğiyle onu kızdırmak istercesine:</p>
				<p class="normal">— Günaydın! –dedi.– Telaşlanmayın. Ne vardı efendim?</p>
				<p class="normal">Levin, olabildiğince açıklayıcı olmaya çalışarak ve hemen onunla gelmesi için doktora yaptığı ricalarla, kendi anlattıklarını sürekli keserek karısının durumuyla ilgili bütün gereksiz ayrıntıları anlatmaya koyuldu.</p>
				<p class="normal">— Ama o kadar acele etmeyin. Bu konuda bilginiz olmadığı belli. Bana gerek yok herhalde, ama söz vermiştim, belki gelirim. Ama aceleye gerek yok. Oturun lütfen, kahve içmez misiniz?</p>
				<p class="normal">Levin, kendisiyle alay edip etmediğini soran bakışlarla doktora baktı. Ancak doktor alay etmeyi aklından bile geçirmemişti.</p>
				<p class="normal">— Biliyorum efendim, biliyorum, –dedi doktor gülümseyerek,– ben de aile babasıyım; ama biz erkekler bu dakikalarda en acınacak insanlar oluruz. Benim bir hastam var, böyle zamanlarda kocası hep at ahırına kaçar.</p>
				<p class="normal">— Ne dersiniz Pyotr Dmitriç? Sizce her şey yolunda gidecek mi?</p>
				<p class="normal">— Bütün veriler iyi bir sonuçtan yana görünüyor.</p>
				<p class="normal">Levin kahve getiren uşağa öfkeyle bakarak:</p>
				<p class="normal">— O zaman hemen gelecek misiniz? –dedi.</p>
				<p class="normal">— Bir saat sonra.</p>
				<p class="normal">— Yo, Tanrı aşkına!</p>
				<p class="normal">— O halde izin verin de kahvemi içeyim.</p>
				<p class="normal">Doktor kahvesini eline aldı. İkisi de kısa bir süre sustular.</p>
				<p class="normal">Doktor ağzındaki ekmeği çiğnerken:</p>
				<p class="normal">— Türkler’e de çok kararlı saldırıyorlar, –dedi.– Dünkü telgrafı okudunuz mu?</p>
				<p class="normal">Levin ayağa fırlayarak:</p>
				<p class="normal">— Hayır, dayanamıyorum! –dedi.– Öyleyse on beş dakika sonra bizde olur musunuz?</p>
				<p class="normal">— Yarım saat sonra.</p>
				<p class="normal">— Şeref sözü mü?</p>
				<p class="normal">Levin eve döndüğünde prensesle karşılaştı ve ikisi birlikte yatak odasının kapısına gittiler. Prensesin gözlerinde yaşlar vardı ve elleri titriyordu. Levin’i görünce sarılıp ağlamaya başladı.</p>
				<p class="normal">Prenses, pırıl pırıl ve düşünceli bir yüzle karşılarına çıkan Lizaveta Petrovna’nın kolundan tutarak:</p>
				<p class="normal">— E, nasıl durumu, Lizaveta Petrovna, şekerim? –dedi.</p>
				<p class="normal">— İyi gidiyor, –dedi Lizaveta Petrovna.– Onu yatmaya ikna etseniz. Daha kolay olacak.</p>
				<p class="normal">Uyandığından ve neler olup bittiğini anladığından beri Levin, düşünceye dalmadan, hiçbir önyargıda bulunmadan, bütün düşüncelerine ve duygularına kilit vurarak, karısını üzmeden, tam tersine onu sakinleştirerek, cesaretini arttırarak, yapması gereken şeyleri yapmaya hazırlamıştı kendini. Başlayan bu şeyin genellikle ne kadar sürdüğü sorularına aldığı yanıtlara bakarak nasıl sonuçlanacağını düşünmeye bile izin vermeyen Levin, hayalinde kendini beş saat sabretmeye, yüreğini sağlam tutmaya hazırlamıştı ve bunu başarabileceğini sanıyordu. Ama doktordan döndüğünde ve karısının çektiği acıları tekrar gördüğünde “Tanrım, bağışla, yardım et,” sözlerini giderek daha sık tekrarlamaya, iç çekmeye, başını yukarı kaldırmaya başlamıştı; buna katlanamayacağından, ağlayacağından ya da kaçacağından korkmuştu. Öylesine büyük bir acı içindeydi. Oysa sadece bir saat geçmişti.</p>
				<p class="normal">Ancak bu bir saatten sonra bir, iki, üç saat, kendisine en uzun dayanma süresi olarak koyduğu beş saat de geçmişti ve durum aynıydı; hâlâ sabrediyordu, çünkü her an sabrının son sınırına dayandığını ve yüreğinin neredeyse acıdan yarılacağını düşünerek sabretmekten başka yapacak bir şey yoktu.</p>
				<p class="normal">Ama dakikalar geçiyor, saatler saatleri kovalıyor, acıları ve korkuları arttıkça artıyordu.</p>
				<p class="normal">İnsanın onlar olmadan hiçbir şey düşünemeyeceği tüm alışılmış yaşam koşulları Levin için artık yoktu. Zaman kavramını yitirmişti. Kiti’nin onu yanına çağırdığı ve kâh olağanüstü bir güçle sıktığı, kâh geri ittiği terli elini tuttuğu dakikalar Levin’e saatler gibi, saatler de dakikalar gibi geliyordu. Lizaveta Petrovna ondan paravananın arkasındaki mumu yakmasını rica ettiğinde şaşırmış ve akşamın beşi olduğunu anlamıştı. Şu anda sabahın onu deselerdi bundan daha az şaşırmazdı. O sırada nerede olduğunu, tıpkı ne zaman ne olduğunu bildiği kadar az biliyordu. Kiti’nin alev alev yanan, kâh şaşıran ve acı çeken, kâh gülümseyen ve teselli eden yüzünü görüyordu. Bukleleri açılmış kır saçlarıyla ve dudaklarını ısırarak inatla yuttuğu gözyaşları içinde kıpkırmızı ve gergin bir haldeki yaşlı prensesi görüyordu. Dolli’yi, kalın purolar içen doktoru, katı, kararlı ve rahatlatıcı yüzüyle Lizaveta Petrovna’yı ve asık bir suratla salonda dolaşıp duran yaşlı prensi görüyordu. Ama onlar nasıl girip çıkıyorlardı, neredeydiler bilmiyordu. Prenses kâh doktorla yatak odasında, kâh üzeri örtülü bir masanın birden ortaya çıkıverdiği çalışma odasındaydı; bazen de prenses değil, Dolli orada oluyordu. Levin kendisini bir yere gönderdiklerini sonradan anımsadı. Bir kez masa ve divan getirmeye göndermişlerdi. Bunun Kiti için gerekli olduğunu düşünerek canla başla yapmış, kendisine yatacak yer hazırladığını sonradan öğrenmişti. Sonra onu çalışma odasına, doktora bir şey sormaya gönderdiler. Doktor yanıt verdi ve sonra meclisteki karışıklıkları anlatmaya başladı. Daha sonra onu prensesin yatak odasından çerçevesi gümüş yaldızlı bir ikonayı getirmek için yolladılar. Prensesin yaşlı oda hizmetçisiyle birlikte ikonayı almak için küçük bir dolabın üstüne çıktı, kandili düşürüp kırdı ve prensesin oda hizmetçisi hem karısı, hem de kandil için onu teselli etti, ikonayı getirdi ve Kiti’nin başucuna, yastığın arkasına özenle yerleştirdi. Ama bütün bunların nerede, ne zaman ve niçin olduğunu bilmiyordu. Prensesin neden onun elini tuttuğunu ve merhametle yüzüne bakarak sakin olmasını istediğini de, Dolli’nin neden onu bir şeyler yemek için ikna ettiğini ve odadan çıkarttığını da, hatta doktorun neden ona ciddi bir ifadeyle ve acıyarak baktığını, bir ilaç içirdiğini de anlamıyordu.</p>
				<p class="normal">Bildiği ve hissettiği tek şey, bu olanların, bundan bir yıl önce bir taşra kentindeki otelde, Nikolay ağabeyi ölüm döşeğindeyken olanlara benzediğiydi. Ama o acı bir şeydi, bu ise sevinç-li. Ancak o acı da, bu sevinç de aynı şekilde hayatın tüm olağan koşullarının dışındaydı, her ikisi de bu olağan hayatın içinde sanki arasından daha yüksek bir şeyin görüldüğü bir yarıktı. Bu olan da aynı şekilde zor ve acı vericiydi, bu yüce şeyi izlerken insan ruhu aynı şekilde daha önce hiç anlamadığı ve aklının erişemediği bir yüksekliğe tırmanıyordu.</p>
				<p class="normal">Bu kadar uzun süreli ve tam gibi görünen bir yabancılaşmaya karşın Tanrı’ya tıpkı çocukluk ve ilk gençlik yıllarındaki gibi saf ve basit bir şekilde seslendiğini hissederek hiç durmadan kendi kendine “Tanrım, bağışla ve yardım et,” diye tekrarlıyordu.</p>
				<p class="normal">Bütün bu süre boyunca Levin iki farklı ruh hali içinde bulunuyordu. Biri, Kiti’den uzakta, birbiri arkasına kalın purolar içen ve bunları tepeleme dolu küllüğün kenarında söndüren doktorla, Dolli’yle ve prensle birlikte, yemekten, politikadan, Marya Petrovna’nın hastalığından söz edildiğinde ve Levin’in olan biteni bir an için tamamen unuttuğu, kendisini uykudan uyanmış gibi hissettiği ruh hali, diğeri ise Kiti’nin yanında, onun başucunda, hissettiği acıma duygusu yüzünden yüreğinin paramparça olmak istediği, yine de parçalanmadığı ve hiç durmadan Tanrı’ya dua ettiği ruh hali. Yatak odasından gelen bir çığlığın onu böyle bir unutma anından her çıkardığında ilk anda düştüğü tuhaf hataya düşüyordu; çığlığı duyup her ayağa fırladığında kendini temize çıkartmak için koşup gidiyor, giderken kendisinin bir suçu olmadığını anımsıyor ve Kiti’yi korumak, ona yardım etmek istiyordu. Ama ona bakarken yine yardımın olanaksız olduğunu görüyor ve dehşete kapılıp “Tanrım, bağışla ve yardım et,” diyordu. Ve zaman ilerledikçe her iki ruh hali de güçleniyor, Kiti’nin yanında olmadığı zamanlar onu tümden unutarak daha sakin oluyor, Kiti’nin çektiği acılar ve bu acılar karşısındaki çaresizlik duygusu daha da çok canını yakıyordu. Ayağa fırlıyor, bir yerlere koşup gitmek istiyor ve Kiti’nin yanına koşuyordu.</p>
				<p class="normal">Kiti’nin onu tekrar tekrar yanına çağırdığı zamanlar nerdeyse onu suçluyordu. Ancak Kiti’nin uysal, gülümseyen yüzünü görünce ve “Seni çok üzdüm,” dediğini duyunca Tanrı’yı suçluyordu, fakat Tanrı’yı anımsayıp hemen bağışlanmayı diliyordu.</p>
				<p class="kapakmetin"> </p>
				<h2 class="h2baslik" id="calibre_toc_213">XV</h2>
				<p class="kapakmetin"> </p>
				<p class="normal">Vakit geç mi, erken mi bilmiyordu. Mumlar artık yanıp bitmişti. Dolli biraz önce çalışma odasındaydı ve doktora biraz uzanmasını teklif etmişti. Levin oturuyor, doktorun şarlatan bir manyetizmacı hakkında anlattığı hikâyeleri dinliyor ve purosunun külüne bakıyordu. Dinlenme dönemiydi ve Levin dalıp gitmişti. Olanları şu anda tamamen unutmuştu. Doktorun hikâyesini dinliyor ve anlıyordu da. Birden daha önce duyduğu hiçbir çığlığa benzemeyen bir çığlık duyuldu. Çığlık öyle korkunçtu ki, Levin yerinden bile kalkamadı, ama soluğunu tutarak soru sorar gibi, korku içinde doktora baktı. Doktor başını yana eğdi, kulak kabarttı ve onaylar gibi gülümsedi. Her şey o kadar olağanüstüydü ki, Levin’i artık hiçbir şey şaşırtmıyordu. “Herhalde böyle olması gerekiyor,” –diye düşündü ve oturmaya devam etti. Bu kimin çığlığıydı? Fırlayıp kalktı, ayaklarının ucuna basarak yatak odasına koştu, Lizaveta Petrovna’nın, prensesin yanlarından geçti ve yatağın başucundaki yerini aldı. Çığlık kesilmişti, ama şimdi değişen bir şey vardı. Görmediği, anlamadığı, görmek ve anlamak istemediği bir şey. Ama bunu Lizaveta Petrovna’nın yüzünde görüyordu: Lizaveta Petrovna’nın yüzü, çenesi biraz titrese ve gözleri dikkatle Kiti’ye dikilmiş olsa da sert, solgun ve hep aynı şekilde kararlıydı. Kiti’nin bir tutam saçının yapıştığı terli, kırmızı ve yorgun yüzü Levin’e doğru dönmüş, onun bakışını arıyordu. Havaya kaldırdığı elleri onun ellerini istiyordu. Kiti terli elleriyle kocasının soğuk ellerini tutup yüzüne bastırmaya başladı.</p>
				<p class="normal">— Gitme, gitme! Korkmuyorum, korkmuyorum! –diyordu hızlı hızlı.– Anneciğim, küpelerimi çıkarır mısınız? Beni rahatsız ediyor. Sen korkmuyor musun? Birazdan, birazdan, Lizaveta Petrovna...</p>
				<p class="normal">Hızlı hızlı konuşuyor ve gülümsemek istiyordu. Ama birden yüzü çirkinleşti, Levin’i iterek kendinden uzaklaştırdı.</p>
				<p class="normal">— Hayır, bu korkunç bir şey! Ölüyorum, ölüyorum! Git, git! –diye bağırdı ve o hiçbir çığlığa benzemeyen çığlık tekrar duyuldu.</p>
				<p class="normal">Levin elleriyle başını tuttu ve koşarak odadan çıktı.</p>
				<p class="normal">Onun arkasından Dolli:</p>
				<p class="normal">— Bir şey yok, bir şey yok, her şey yolunda! –diyordu.</p>
				<p class="normal">Ancak onlar ne derlerse desinler, Levin artık her şeyin mahvolduğunu biliyordu. Yan odada, başını kapıya dayamış dikiliyor, birisinin daha önce hiç duymadığı ciyak ciyak bağırmalarını, inlemelerini dinliyordu ve bu seslerin daha önce Kiti olan kişiden geldiğini biliyordu. Artık çoktandır bebeği istediği falan yoktu. Bu bebekten nefret ediyordu. Hatta şimdi Kiti’nin yaşamasını da istemiyordu, sadece bu korkunç acıların sona ermesini istiyordu.</p>
				<p class="normal">Levin içeri giren doktorun eline yapışarak:</p>
  <p class="normal">— Doktor! Bu nedir? Nedir? Tanrım! –dedi.</p>
				<p class="normal">— Bitiyor, –dedi doktor. Bunu söylediği sırada doktorun yüzü o kadar ciddiydi ki, Levin bu bitiyor’u<sup class="calibre4"><a href="1_split_203.html#footnote-100-186" id="footnote-100-186-backlink" name="footnote-100-186-backlink">[186]</a></sup> ölüyor anlamında algıladı.</p>
				<p class="normal">Kendini kaybederek yatak odasına koştu. İlk gördüğü Lizaveta Petrovna’nın yüzü oldu. Lizaveta Petrovna’nın yüzü daha da asılmış, sert bir ifade almıştı. Kiti’nin yüzü yoktu. Daha önce yüzünün olduğu yerde görünüş bakımından da, oradan çıkan ses bakımından da korkunç bir şey vardı. Yüreğinin parça parça olduğunu hissederek başını karyolanın ahşabına dayadı. Korkunç çığlık kesilmiyordu, daha da korkunçlaşıyordu ve sanki dehşetin son sınırına ulaşarak birden kesildi. Levin kulaklarına inanamıyordu, ama kuşku duymak olanaksızdı: Çığlık kesilmişti ve hafif bir koşuşturma sesi, bir hışırtı, hızlı soluk sesleri duyuluyordu. Kiti’nin kesik kesik, canlı ve tatlı, mutlu sesi usulca “Bitti,” dedi.</p>
				<p class="normal">Levin başını kaldırdı. Kiti, olağanüstü güzel ve sakin bir halde bitkin kollarını battaniyenin üzerine bırakmış, hiçbir şey söylemeden Levin’e bakıyor, gülümsemek istiyor, ama gülümseyemiyordu.</p>
				<p class="normal">Ve Levin, şu son yirmi iki saattir içinde yaşadığı o gizemli ve korkunç, buraya ait olmayan dünyadan bir anda çıkıp önceki, alıştığı, ancak kendisinin dayanabileceği kadar yeni bir mutluluk ışığıyla parlayan dünyaya geçtiğini hissetti. Gerilen tellerin hepsi kopmuştu. Hiç beklemediği hıçkırıklar ve sevinç gözyaşları, bütün bedenini sarsarak içinden öyle bir güçle yükselmişti ki, bu hıçkırık ve gözyaşları konuşmasına uzun süre engel oldu.</p>
				<p class="normal">Yatağın önünde diz çökmüş, karısının elini dudaklarına götürüyor, öpüyordu ve bu el, onun öpücüklerine parmaklarının zayıf bir hareketiyle karşılık veriyordu. Bu arada yatağın ayakucunda Lizaveta Petrovna’nın becerikli ellerinde, daha önce hiç olmayan, kendisine verilen hakla ve önemle yaşayacak ve kendisine benzeyen döller yetiştirecek bir insanın hayatı kandildeki alev gibi sallanıyordu.</p>
				<p class="normal">— Yaşıyor! Yaşıyor! Hem de oğlan! İçiniz rahat olsun! –Levin, titreyen eliyle bebeğin sırtına şap şap vuran Lizaveta Petrovna’nın sesini duyuyordu.</p>
				<p class="normal">— Anne, doğru mu? –dedi Kiti’nin sesi.</p>
				<p class="normal">Prensesin hıçkırıkları yanıt verdi yalnızca.</p>
				<p class="normal">Ve sessizlikte, odada konuşan alçak seslerden çok farklı bir ses, annenin sorusuna kesin bir yanıt gibi duyuldu. Bu, nereden geldiği anlaşılmayan yeni bir insanın cesur, haddini bilmez ve hiçbir şeyi umursamayan çığlığıydı.</p>
				<p class="normal">Daha önce Levin’e, Kiti’nin öldüğünü ve onun da Kiti’yle birlikte öldüğünü, çocuklarının melek olduğunu ve Tanrı’nın karşısında durduklarını söylemiş olsalardı, hiç şaşırmazdı; ama şimdi gerçekler dünyasına geri döndükten sonra Kiti’nin hayatta ve sağlıklı olduğunu, çılgın yaygaralar koparan yaratığın ise kendi oğlu olduğunu anlamak için çok büyük çaba harcıyordu. Kiti yaşıyordu, acıları dinmişti. Levin de sözlerle anlatılamayacak kadar mutluydu. İşte bunu biliyordu ve bunu bildiği için de son derece mutluydu. Ya bebek? Nereden, niçin gelmişti, kimdi?.. Bunu hiçbir şekilde anlayamıyor ve bu düşünceye alışamıyordu. Bu, uzun bir süre alışamayacağı gereksiz bir şey, bir fazlalık gibi geliyordu ona.</p>
				<p class="kapakmetin"> </p>
				</body>
</html>