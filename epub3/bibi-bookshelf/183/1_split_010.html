<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Dördüncü Bölüm</h1>
				<p class="kapakmetin"> </p>
				<h2 class="h2baslik" id="calibre_toc_110">I</h2>
				<p class="kapakmetin"> </p>
				<p class="normal">Karıkoca Kareninler aynı evde yaşamaya devam ediyor ve her gün karşılaşıyorlardı, ama birbirlerine tamamen yabancıydılar. Aleksey Aleksandroviç, hizmetçilerin tahminlerde bulunma hakkına sahip olmaması için her gün karısını görmeyi âdet haline getirmişti, ama öğle yemeklerini evde yemekten kaçınıyordu. Vronskiy, Aleksey Aleksandroviç’in evine hiç gelmiyordu, ama Anna onu ev dışında görüyor, kocası da bunu biliyordu.</p>
  <p class="normal">Üçü için de durum acı vericiydi. Bu üzücü durumun değişeceğini, geçip gideceğini beklemeselerdi, hiçbiri bir gün bile bu halde yaşayamazdı. Aleksey Aleksandroviç, bu ihtirasın her şey gibi geçmesini, herkesin bunu unutmasını ve adının lekelenmeden kalmasını bekliyordu. Bu duruma neden olan ve herkesten çok acı çeken Anna, her şeyin çok kısa bir sürede çözümlenmesini ve açıklığa kavuşmasını beklemenin de ötesinde bundan kesinlikle emin olduğu için bu duruma katlanıyordu. Bu durumu neyin çözümleyeceğini kesin olarak bilmiyordu, ama artık çok yakında bir şey olacağından emindi. Elinde olmaksızın Anna’ya boyun eğen Vronskiy de kendisine bağlı olmayan ve bütün zorlukları çözecek bir şey bekliyordu.</p>
				<p class="normal">Kışın ortalarında Vronskiy çok sıkıcı bir hafta geçirdi. Petersburg’a gelen yabancı bir prensin emrine verilmişti ve ona Petersburg’un görülmeye değer yerlerini göstermek zorundaydı. Vronskiy gösterişli biriydi, ayrıca saygılı ve kibar davranma sanatına hâkimdi ve bu tür kişilerle temasta bulunma alışkanlığına sahipti; bu yüzden prensin emrine verilmişti. Fakat verilen görev ona çok ağır gelmişti. Prens, memleketine döndüğünde Rusya’da görüp görmediğini soracakları hiçbir şeyi gözden kaçırmak istemiyordu; Rusların eğlencelerinden kendisi de olabildiğince yararlanmak istiyordu. Vronskiy her iki konuda da ona rehberlik etmekle görevliydi. Sabahları görülmeye değer yerleri görmeye gidiyor, akşamları ulusal eğlencelere katılıyorlardı. Prens, prenslerin arasında bile alışılmamış derecede sağlıklı biriydi; hem jimnastikle, hem de vücuduna iyi bakarak öyle bir güce erişmişti ki, eğlencelerde kendini kaptırdığı aşırılıklara rağmen parlak yeşil büyük bir Hollanda hıyarı gibi tazeydi. Prens çok seyahat ediyordu ve şimdiki ulaşım kolaylıklarının en önemli yararlarından birinin ülkelerin eğlencelerini tanıma olanağı vermesi olduğunu düşünüyordu. İspanya’ya gitmiş, orada serenatlar yapmış ve mandolin çalan bir İspanyol kadınıyla yakınlık kurmuştu. İsviçre’de gemse<sup class="calibre4"><a href="1_split_090.html#footnote-100-73" id="footnote-100-73-backlink" name="footnote-100-73-backlink">[73]</a></sup> vurmuş, İngiltere’de kırmızı frak giyerek çitlerden atlamış ve bahse girerek iki yüz sülün vurmuştu. Türkiye’de hareme girmiş, Hindistan’da file binmişti, şimdi de Rusya’da Rusların özel zevklerinin hepsinin tadına bakmak istiyordu.</p>
				<p class="normal">Türlü kişiler tarafından prense önerilen bütün Rus eğlencelerini sıraya sokmak, prensin yanında âdeta bir baş protokolcü konumunda olan Vronskiy’in çok büyük emek harcamasına neden oluyordu. Bu eğlenceler arasında at gezileri, Rus gözlemeleri, ayı avları, troykalar, çingeneler, Rus usulü kadehlerin kırıldığı içki âlemleri vardı. Ve prens, Rus ruhunu olağa-nüstü bir kolaylıkla benimsemişti, tepsiler dolusu kadeh kırıyor, çingene kızlarını kucağına oturtuyor ve “Daha başka ne var, yoksa Rus ruhunun hepsi bu kadar mı?” diye soruyordu.</p>
				<p class="normal">Aslında bütün Rus eğlencelerinin içinde prensin en çok hoşuna gideni, Fransız aktrisler, bir balerin ve beyaz mühürlü şampanyaydı. Vronskiy prenslere alışkındı, ama son zamanlarda değişmiş olmasından mı, yoksa bu prensle aralarında aşırı bir benzerlik olmasından mı nedir, bu hafta ona korkunç zor gelmişti. Hafta boyunca hiç aralıksız tehlikeli bir delinin emrine verilmiş, deliden korkan, bununla birlikte ona yakın olduğu için kendi aklından da korkan bir adamınkine benzer bir duyguya kapılmıştı. Vronskiy, prens tarafından küçük düşürülmemek için çok sıkı bir şekilde takındığı resmi ve saygılı tavrını bir an bile azaltmaması gerektiğini sürekli olarak hissediyordu. Prense Rus zevklerini tattırmak için Vronskiy’i hayrete düşürerek kendini paralayan kimselere karşı prensin davranışı küçümseyiciydi. Tanımak istediği Rus kadınları hakkındaki yargıları Vronskiy’i kim bilir kaç kez öfkeden kıpkırmızı etmişti. Prensin Vronskiy’e özellikle sevimsiz gelmesinin başlıca nedeni ise Vronskiy’in bu adamda ister istemez kendisini görmesiydi. Ve bu aynada gördüğü şey gururunu okşamıyordu. Hem çok aptal, hem çok kendine güvenen, hem çok sağlıklı, hem çok temiz bir adamdı bu, başka bir şey değil. Bir centilmendi, bu doğruydu ve Vronskiy de bunu yadsıyamazdı. Kendinden yükseklere eşit davranan ve lütuf beklemeyen biriydi, kendisiyle aynı düzeydekilere karşı davranışı rahat ve basitti, kendinden daha aşağıdakilere karşıysa küçümseyici bir iyilik içindeydi. Vronskiy de aynı böyleydi ve bunu büyük bir erdem sayardı; ama prensten daha aşağı düzeyde bulunuyordu ve prensin kendisine karşı küçümseyici iyi yürekli davranışı onu çileden çıkarıyordu.</p>
				<p class="normal">“Aptal öküzün biri! Ben de öyle miyim acaba?” –diye düşünüyordu.</p>
				<p class="normal">Yedinci gün prensin Moskova’ya hareket etmeden önce onunla vedalaşıp teşekkür ettiği sırada ne olursa olsun bu rahatsız edici durumdan ve hoşuna gitmeyen aynadan kurtulduğu için mutluydu. Tam bir Rus kabadayılık gösterisinin yaşandığı gece boyunca süren ayı avı partisinden döndüklerinde prens-le istasyonda vedalaştılar.</p>
				<p class="kapakmetin"> </p>
				<h2 class="h2baslik" id="calibre_toc_111">II</h2>
				<p class="kapakmetin"> </p>
				<p class="normal">Vronskiy eve döndüğünde Anna’dan gelmiş bir not buldu. Şöyle yazıyordu notta: “Hastayım ve mutsuzum. Dışarı çıkamıyorum, ama sizi görmeden daha fazla duramayacağım. Akşam gelin. Aleksey Aleksandroviç saat yedide kurula gidecek ve ona kadar orada olacak.” Kocasının onunla evde görüşmesini istememesine karşın Anna’nın kendisini doğrudan eve çağırmasının tuhaflığını bir an düşündükten sonra gitmeye karar verdi.</p>
				<p class="normal">Vronskiy o kış albaylığa yükseltilmiş, alaydan ayrılmış, tek başına yaşıyordu. Kahvaltısını ettikten sonra hemen sedire uzandı ve son günlerde gördüğü çirkin sahnelerle ilgili anıları beş dakika içinde Anna’yla ve ayı avında ayının çevresini sarmak suretiyle önemli bir rol oynayan köylüyle ilgili düşünceleriyle birbirine karışıp birleşti ve Vronskiy uykuya daldı. Karanlıkta, korkudan titreyerek uyandı ve hemen mumu yaktı. “Bu neydi böyle? Düşümde gördüğüm o korkunç şey neydi? Evet, evet. Ayı avındaki sakalı karmakarışık, ufak tefek, pis köylü eğilmiş bir şey yapıyordu, sonra birden Fransızca tuhaf sözler söylemeye başladı. Evet, düşümde bundan başka bir şey yoktu, –dedi kendi kendine.– Ama neden bu kadar korkunç geldi?”</p>
				<p class="normal">Köylüyü ve onun ağzından çıkan anlaşılmaz Fransızca sözleri tekrar canlı bir şekilde anımsayınca korkudan sırtı ürperdi.</p>
				<p class="normal">Vronskiy, “Ne saçma!” –diye düşündü ve saate baktı.</p>
				<p class="normal">Saat sekiz buçuk olmuştu. Uşağını çağırdı, acele giyindi ve gördüğü düşü tamamen unutup, sadece geç kaldığına üzülerek kapının önüne çıktı. Kareninlerin kapısına yaklaşırken saatine bir göz attı ve dokuza on kala olduğunu gördü. Bir çift gri at koşulmuş yüksek, dar bir araba kapının önünde duruyordu. Anna’nın arabasını tanıdı. “Bana geliyor,” –diye düşündü Vronskiy, “daha iyi olur. Benim bu eve girmem hoş bir şey değil. Ama fark etmez; saklanamam,” –dedi kendi kendine ve hiçbir şeyden utanmayan bir adamın çocukluktan edindiği hareketlerle arabasından indi, kapıya doğru yürüdü. Kapı açıldı ve elinde bir İskoç battaniyesiyle kapıcı arabayı çağırdı. Ayrıntıları fark etmeye alışkın olmayan Vronskiy, şimdi kapıcının kendisine bakarken takındığı şaşkın ifadeyi fark etmişti. Vronskiy, kapıda Aleksey Aleksandroviç’le neredeyse çarpışıyordu. Gaz lambasının ışığı, siyah şapkanın altındaki avurtları çökmüş solgun yüzü ve kunduz kürkü paltonun içinden parlayan beyaz kravatı aydınlatıyordu. Karenin’in hareketsiz, donuk gözleri Vronskiy’in yüzüne dikildi. Vronskiy selam verdi ve dudaklarını ısıran Aleksey Aleksandroviç elini şapkasına götürerek yanından geçip gitti. Vronskiy, onun etrafa bakmaksızın arabaya bindiğini, battaniyeyi ve dürbünü pencereden alıp gözden kaybolduğunu gördü. Vronskiy antreye girdi. Kaşları çatılmıştı, gözlerinden öfkeli ve gururlu bir pırıltı saçılıyordu.</p>
				<p class="normal">“Şu hale bak! –diye düşündü.– Onuru için savaşmış, onurunu korumuş olsaydı ben de bir şeyler yapabilir, duygularımı ifade edebilirdim; ama bu zayıflık ya da alçaklık... Beni ihanet eden bir adam durumuna sokuyor, oysa ben öyle biri olmak istemedim ve istemiyorum.”</p>
				<p class="normal">Vrede’nin bahçesinde Anna’yla konuştukları günden bu yana Vronskiy’in düşünceleri çok değişmişti. Kendini tümden ona bırakmış ve geleceğiyle ilgili kararları sadece ondan bekleyen Anna’nın zayıflığına elinde olmaksızın boyun eğerek, daha doğrusu her şeye peşinen boyun eğerek çoktandır bu ilişkinin kendisi istediğinde bitebileceğini düşünmekten vazgeçmişti. Yükselme planları yine geriye çekilmişti ve Vronskiy, her şeyin belli, tanımlanmış olduğu iş çevresinden çıktığını hissederek kendini tümden duygularına teslim etmişti. Bu duygular onu Anna’ya giderek daha güçlü bir şekilde bağlıyordu.</p>
				<p class="normal">Daha antrede Anna’nın uzaklaşan ayak seslerini işitti. Onun kendisini beklediğini, seslere kulak verdiğini ve şimdi salona geri döndüğünü anladı.</p>
				<p class="normal">Anna onu görünce:</p>
				<p class="normal">— Hayır! –diye bağırdı ve daha ağzını açar açmaz gözlerine yaşlar doldu.– Hayır, eğer bu böyle devam edecekse, o şey çok daha önce olacak!</p>
				<p class="normal">— Ne oldu canım?</p>
				<p class="normal">— Ne mi oldu? Bekliyorum, acı çekiyorum, bir saat, iki saat... Hayır, yapmayacağım!.. Seninle kavga edemem. Herhalde gelemedin. Hayır, kavga etmeyeceğim!</p>
				<p class="normal">Anna iki elini de Vronskiy’in omuzlarına koydu ve hayranlık dolu, aynı zamanda da inceleyen derin bakışlarıyla uzun uzun Vronskiy’e baktı. Onu görmediği süre için yüzünü doya doya inceledi. Her buluşmalarında olduğu gibi Vronskiy’in hayalindeki haliyle (ki bu hali, gerçekte olamayacak, kıyaslanmaz ölçüde daha iyiydi) gerçekteki halini birleştiriyordu.</p>
				<p class="kapakmetin"> </p>
				<h2 class="h2baslik" id="calibre_toc_112">III</h2>
				<p class="kapakmetin"> </p>
				<p class="normal">Masanın başına, lambanın altına oturduklarında Anna:</p>
				<p class="normal">— Onunla karşılaştın mı? –diye sordu.– Al işte sana geç kalmanın cezası.</p>
				<p class="normal">— Karşılaştım, ama nasıl oldu bu? Kurulda olması gerekmiyor muydu?</p>
				<p class="normal">— Kuruldaydı, geri geldi ve tekrar bir yere gitti. Neyse önemli değil. Bundan söz etme. Sen neredeydin? Hep prensle birlikte miydin?</p>
				<p class="normal">Anna onun yaşantısının bütün ayrıntılarını biliyordu. Vronskiy, bütün gece uyumadığını, bu yüzden uyuyakaldığını söylemek istiyordu, ama Anna’nın heyecanlı ve mutlu yüzüne bakınca utandı, prensin gidişiyle ilgili rapor vermeye gitmesi gerektiğini söyledi.</p>
				<p class="normal">— Artık bitti mi? Prens gitti mi?</p>
				<p class="normal">— Çok şükür bitti. Benim için ne katlanılmaz bir şeydi, inanmazsın.</p>
				<p class="normal">Anna kaşlarını çatıp:</p>
				<p class="normal">— Neden? Siz genç erkeklerin hepinizin günlük yaşantısı değil mi bu zaten? –dedi ve masanın üzerinde duran örgüsünü alıp Vronskiy’e bakmadan örgünün içinden şişi çıkarmaya koyuldu.</p>
				<p class="normal">Vronskiy, Anna’nın yüz ifadesindeki değişikliğe şaşırarak ve bu değişikliğin ne anlama geldiğini anlamaya çalışarak:</p>
				<p class="normal">— Ben bu yaşantıyı bırakalı çok oldu, –dedi. Düzgün beyaz dişlerini ortaya çıkaran bir gülümsemeyle,– İtiraf edeyim, bu hafta bu yaşantıya aynada kendime bakar gibi baktım ve hiç hoşuma gitmedi.</p>
				<p class="normal">Anna örgüsünü elinde tutuyor, ama örmüyor, garip, pırıl pırıl ve pek dostça olmayan bir bakışla Vronskiy’e bakıyordu.</p>
				<p class="normal">— Bu sabah Liza uğradı bana, Kontes Lidiya İvanovna’ya rağmen bana gelmekten çekinmiyorlar hâlâ, –diye ekledi,– ve Atina gecenizi anlattı. Ne iğrençlik!</p>
				<p class="normal">— Ben de anlatmak istiyordum...</p>
				<p class="normal">Anna, onun sözünü kesti:</p>
				<p class="normal">— Daha önceden tanıdığın Thérèse miydi o?</p>
				<p class="normal">— Söylemek istiyordum ki...</p>
				<p class="normal">Anna giderek daha fazla kızarak ve böylece kızgınlığının nedenini Vronskiy’e göstererek:</p>
				<p class="normal">— Siz erkekler ne kadar iğrençsiniz! –dedi.– Bir kadının bunu unutamayacağını nasıl aklınıza getiremezsiniz? Hem de senin yaşantını bilemeyen bir kadının. Ben ne biliyorum? Ne biliyordum? –dedi Anna.– Senin bana söylediklerini. Hem bana doğru söylediğini nerden bileyim?</p>
				<p class="normal">— Anna! Bana hakaret ediyorsun. Bana inanmıyor musun? Sana açmadığım bir düşüncem olmadığını söylemedim mi?</p>
				<p class="normal">Anna kıskançlık düşüncelerini kafasından atmaya çalışarak:</p>
				<p class="normal">— Evet, evet, –dedi.– Yalnız benim için ne kadar zor olduğunu bilseydin! İnanıyorum, sana inanıyorum... Sen ne diyordun?</p>
				<p class="normal">Ancak Vronskiy, söylemek istediği şeyi hemen anımsayamadı. Son zamanlarda Anna’nın giderek daha sık geçirdiği bu kıskançlık nöbetleri Vronskiy’i korkutuyordu, bu kıskançlığın nedeninin Anna’nın kendisine duyduğu aşk olduğunu bildiği halde ne kadar gizlemeye çalışırsa çalışsın onu Anna’dan soğutuyordu. Anna’nın aşkının mutluluk olduğunu kaç kez söylemişti kendi kendine; işte Anna onu, aşkı hayattaki bütün nimetlerden üstün gören bir kadının sevebileceği gibi seviyordu, ama o, Anna’nın peşinden Moskova’dan geldiği sıradaki mutlu halinden çok uzaktı. O zaman kendini mutsuz biri sayıyordu, ama mutluluk ilerdeydi; şimdi ise mutluluğun geride kaldığını hissediyordu. Anna ilk gördüğü zamanlardaki gibi değildi hiç. Manevi olarak da, fiziksel olarak da kötüye doğru bir değişim gösteriyordu. Şişmanlamıştı ve aktristen söz ederken yüzünde onu çirkinleştiren kötü bir ifade vardı. Vronskiy, Anna’ya kopardığı ve soldurduğu bir çiçeğe bakan, ama onu koparmasına ve öldürmesine neden olan güzelliği pek zor tanıyan biri gibi bakıyordu. Buna karşın, aşkının daha güçlü olduğu günlerde kuvvetle istemiş olsaydı bu aşkı yüreğinden söküp atabileceğini hissediyordu, ama şimdi, Anna’ya karşı yüreğinde aşk hissetmediğini düşündüğü şu anda Anna’yla ilişkisinin kopamayacağını biliyordu.</p>
				<p class="normal">— E, bana prensle ilgili olarak ne söylemek istiyordun? Şeytanı kovdum artık, –diye ekledi. Kıskançlığı kendi aralarında şeytan diye adlandırıyorlardı.– Evet, prens hakkında bir şey söylüyordun. Neden o kadar zor geldi bu iş sana?</p>
				<p class="normal">Vronskiy, dağılan düşüncelerinin ucunu yakalamaya çalışarak:</p>
				<p class="normal">— Ah, dayanılmazdı! –dedi.– İnsanın onunla yakınlık kurmaktan bir kazancı olmaz. Onu tanımlamak gerekirse, panayırlarda birincilik madalyaları alan besili bir hayvandan başka bir şey olmadığını söyleyebiliriz, –dedi Vronskiy sıkıntıyla. Anna’nın ilgisini çekmişti bu.</p>
				<p class="normal">— Nasıl olur? –diye itiraz etti Anna.– Çok şey görmüş, kültürlü biri değil mi?</p>
				<p class="normal">— Bambaşka bir kültür, onların kültürü. Hayvansal zevkler dışındaki her şeyi küçümsedikleri gibi o da galiba sırf kültürü küçümseme hakkına sahip olmak için okumuş, eğitim görmüş.</p>
				<p class="normal">— Aslında bu hayvansal zevkleri hepiniz seviyorsunuz, –dedi Anna ve Vronskiy, kendisinden kaçan o karamsar bakışı yine fark etti.</p>
				<p class="normal">Vronskiy gülümseyerek:</p>
				<p class="normal">— Onu neden bu kadar koruyorsun? –dedi.</p>
				<p class="normal">— Korumuyorum, benim için hiç fark etmez; ama düşünüyorum da, eğer sen bu zevklerden hoşlanmasaydın reddedebilirdin. Ama Thérèse’i Havva kılığında seyretmek senin de hoşuna gidiyor...</p>
				<p class="normal">Vronskiy, Anna’nın masanın üzerine koyduğu elini tutup öperek:</p>
				<p class="normal">— İşte yine şeytan, yine şeytan! –dedi.</p>
				<p class="normal">— Evet, ama elimde değil! Seni beklerken ne kadar acı çektiğimi bilmiyorsun ki! Kıskanç olmadığımı düşünüyorum. Kıskanç değilim; burada, benimle birlikte olduğun zaman sana inanıyorum; ama tek başına bir yerlerde benim akıl erdiremediğim bir yaşam sürdüğünde...</p>
				<p class="normal">Geri çekilip Vronskiy’den uzaklaştı, sonunda örgünün içinden şişi çıkartıp, lambanın ışığı altında parlayan beyaz yünden işaret parmağının yardımıyla birbiri arkasına hızlı hızlı ilmekler atmaya, işlemeli yeninin içindeki ince bileği de sinirli bir şekilde hızlı hızlı hareket etmeye başladı.</p>
				<p class="normal">Birden sesi doğal olmayan bir şekilde çınladı:</p>
				<p class="normal">— E, nasıl oldu? Aleksey Aleksandroviç’le nerede karşılaştın?</p>
				<p class="normal">— Kapıda burun buruna geldik.</p>
				<p class="normal">— Ve sana şöyle bir selam verdi, değil mi?</p>
				<p class="normal">Anna yüzünü uzattı, gözlerini hafifçe kapatıp çabucak yüz ifadesini değiştirdi, kollarını kavuşturdu ve Vronskiy, Anna’nın güzel yüzünde birden Aleksey Aleksandroviç’in kendisine selam verirkenki yüz ifadesinin aynısını gördü. Vronskiy gülümsedi, Anna ise en önemli güzelliklerinden biri olan içten gelen sevimli kahkahasıyla neşe içinde gülmeye başladı.</p>
				<p class="normal">— Onu kesinlikle anlamıyorum, –dedi Vronskiy.– Yazlıktaki açıklamandan sonra seninle ilişkisini koparsaydı, beni düelloya çağırsaydı... ama bunu anlamıyorum. Böyle bir duruma nasıl katlanabiliyor? Acı çektiği besbelli.</p>
				<p class="normal">— O mu? –dedi Anna alaycı bir gülümsemeyle.–Halinden çok memnun.</p>
				<p class="normal">— Her şey o kadar iyi olabilecekken neden hepimiz de acı çekiyoruz?</p>
				<p class="normal">— O acı filan çekmiyor. Onu, onun iliklerine işlemiş yalancılığını bilmiyor muyum ben?.. Bir şeyler hisseden bir insan, onun benimle yaşadığı gibi yaşayabilir mi? Hiçbir şey anlamıyor, hiçbir şey hissetmiyor. Bir şey hisseden insan suç işleyen karısıyla aynı evde yaşayabilir mi? Onunla konuşabilir mi? Karısına sen diyebilir mi?</p>
				<p class="normal">Sonra yine elinde olmadan onu taklit etti. “Sen, ma chère, sen Anna!”</p>
				<p class="normal">— Bir erkek, bir insan değil, bir kukla! Hiç kimse bilmiyor, ama ben biliyorum. Oo, onun yerinde ben olsaydım, “Sen, ma chère, Anna,” demez, benim gibi bir kadını çoktan öldürmüş, parça parça etmiş olurdum. Bir insan değil, bakanlık makinesi. Benim senin karın olduğumu, kendisinin yabancı ve gereksiz biri olduğunu anlamıyor... Konuşmayalım, konuşmayalım artık!..</p>
				<p class="normal">Vronskiy, Anna’yı yatıştırmaya çalışarak:</p>
				<p class="normal">— Haksızsın, haksızsın canım, –dedi.– Ama fark etmez, ondan söz etmeyelim. Sen neler yaptın, anlat bana. Neyin var? Hastalığın neymiş, doktor ne dedi?</p>
				<p class="normal">Anna ona alaycı bir sevinçle bakıyordu. Herhalde kocasında gülünç ve çirkin başka yönler de bulmuştu ve bunları söyleyeceği zamanı bekliyordu.</p>
				<p class="normal">Ancak Vronskiy konuşmaya devam ediyordu:</p>
				<p class="normal">— Bunun bir hastalık değil, durumundan kaynaklanan bir şey olduğunu tahmin ediyorum. Ne zaman olacak?</p>
				<p class="normal">Anna’nın gözlerindeki alaycı parıltı söndü, ama başka bir gülümseme, Vronskiy’in bilmediği bir şeyi bilmenin ve sessiz bir hüznün verdiği bir gülümseme önceki yüz ifadesinin yerini aldı.</p>
				<p class="normal">— Yakında yakında. Durumumuzun acı verici olduğunu, bu durumu çözmek gerektiğini söylüyordun. Bu durumun bana ne kadar ağır geldiğini, seni özgürce ve korkusuzca sevebilmek için neler verebileceğimi bilseydin! Acı çekmezdim, kıskançlığımla sana da acı çektirmezdim... Yakında olacak, ama bizim düşündüğümüz gibi değil.</p>
				<p class="normal">Anna bunun nasıl olacağı düşüncesini aklına getirince kendisine o kadar acıdı ki, gözlerine yaşlar doldu ve konuşmaya devam edemedi. Lambanın altında yüzükleri ve beyazlığıyla parlayan elini Vronskiy’in koluna koydu.</p>
				<p class="normal">— Bizim düşündüğümüz gibi olmayacak. Sana bunu söylemek istemiyordum, ama beni mecbur bıraktın. Yakında, çok yakında her şey hallolacak ve hepimiz rahatlayacağız ve daha fazla acı çekmeyeceğiz.</p>
				<p class="normal">Vronskiy, Anna’nın ne demek istediğini anladığı halde:</p>
				<p class="normal">— Anlamıyorum, –dedi.</p>
				<p class="normal">— Ne zaman diye soruyordun. Yakında. Ve ben bunu görmeyeceğim. Sözümü kesme! – Anna konuşmakta acele ediyordu.– Bunu biliyorum, hem de doğru biliyorum. Öleceğim, öleceğim ve kendimi de, sizleri de kurtaracağım için çok sevinçliyim.</p>
				<p class="normal">Gözlerinden yaşlar akmaya başladı; Vronskiy, Anna’nın eline doğru eğildi ve hiçbir temeli olmadığını bildiği, ama engel olamadığı heyecanını gizlemeye çalışarak öpmeye başladı.</p>
				<p class="normal">Anna güçlü bir hareketle Vronskiy’in elini sıkarak:</p>
				<p class="normal">— İşte böyle, bu daha iyi, –dedi.– İşte bize bir tek bu kaldı.</p>
				<p class="normal">Vronskiy kendine geldi ve başını kaldırdı.</p>
				<p class="normal">— Ne saçma! Ne anlamsız şeyler söylüyorsun!</p>
				<p class="normal">— Hayır, doğru bu.</p>
				<p class="normal">— Doğru olan ne?</p>
				<p class="normal">— Benim öleceğim. Bir düş gördüm.</p>
				<p class="normal">— Düş mü? –diye yineledi Vronskiy ve hemen kendi düşündeki köylüyü anımsadı.</p>
				<p class="normal">— Evet, düş, –dedi Anna.– Çok oldu bu düşü göreli. Koşarak yatak odama gittiğimi, oradan bir şey almam, bir şey öğrenmem gerektiğini gördüm; bunun düşte nasıl bir şey olduğunu bilirsin, –dedi Anna korkudan gözlerini iri iri açarak,– yatak odasında, köşede bir şey duruyordu.</p>
				<p class="normal">— Ah, ne saçma! Nasıl inanılabilirsin ki...</p>
				<p class="normal">Ancak Anna, sözünün kesilmesine izin vermedi. Söylediği şey kendisi için son derece önemliydi.</p>
				<p class="normal">— Sonra o şey döndü, bir de ne göreyim, karmakarışık sakallı, ufak tefek, korkunç bir köylü. Kaçmak istedim, ama köylü bir çuvalın üstüne eğilmiş elleriyle orada bir şey arıyordu...</p>
  <p class="normal">Köylünün çuvalın içini nasıl karıştırdığını gösteriyordu. Yüzünde korku vardı. Vronskiy de kendi düşünü anımsayarak içini dolduran aynı korkuyu duyuyordu.</p>
				<p class="normal">— Çuvalı karıştırıyor ve r’leri g gibi telaffuz ederek hızlı hızlı Fransızca “Il faut le battre le fer, le broyer, le pétrir...”<sup class="calibre4"><a href="1_split_091.html#footnote-100-74" id="footnote-100-74-backlink" name="footnote-100-74-backlink">[74]</a></sup> diyordu. Bense korkudan gözlerimi açmak, uyanmak istiyordum, uyandım... ama düşümde uyandım. Bunun ne anlama geldiğini kendime sormaya başladım. Korney bana, “Doğum yaparken öleceksiniz, anacığım, doğum yaparken...” diyor. Sonra uyandım...</p>
				<p class="normal">— Çok saçma! –dedi Vronskiy, ama sesinde hiçbir inandırıcılık olmadığını kendisi de hissediyordu.</p>
				<p class="normal">— Ama bundan söz etmeyelim. Zili çalar mısın, çay getirmelerini söyleyeceğim. Evet bekle, artık çok geçmeden ben...</p>
				<p class="normal">Fakat ansızın durdu. Yüzünün ifadesi bir anda değişti. Korku ve heyecan bir anda yerini sakin, ciddi ve mutlu bir dikkat ifadesine bıraktı. Vronskiy bu değişikliğin anlamını kavrayamazdı. Anna içindeki yeni hayatın hareketini dinliyordu.</p>
				<p class="kapakmetin"> </p>
				<h2 class="h2baslik" id="calibre_toc_113">IV</h2>
				<p class="kapakmetin"> </p>
				<p class="normal">Aleksey Aleksandroviç, evinin kapısında Vronskiy’le karşılaştıktan sonra daha önce niyetlendiği gibi bir İtalyan operasına gitti. İki perde boyunca operada kaldı ve görmesi gereken herkesi gördü. Eve döndüğünde portmantoya dikkatle baktı ve asker paltosunun olmadığını görünce her zamanki gibi odasına geçti. Ancak her zaman yaptığının aksine yatmadı ve gece saat üçe dek çalışma odasında bir aşağı bir yukarı dolaştı. Terbiye kurallarına uymak ve kendisinden beklenen tek koşulu, yani âşığıyla evinde görüşmeme koşulunu yerine getirmek istemeyen karısına duyduğu öfke Aleksey Aleksandroviç’e rahat vermiyordu. Karısı onun isteklerini yerine getirmemişti, o da karısını cezalandırmalı, boşanma ve oğlunu elinden alma tehdidini yerine getirmeliydi. Bu işle ilgili zorlukların hepsini biliyordu, ama bunu yapacağını söylemişti, şimdi tehdidini yerine getirmek zorundaydı. Kontes Lidiya İvanovna ona bunun içinde bulunduğu durumdan en iyi çıkış yolu olduğunu ve son zamanlarda boşanmalarla ilgili uygulamanın mükemmelleştiğini ima etmişti. Aleksey Aleksandroviç de resmi zorlukları aşma olanakları olduğunu görmüştü. Ayrıca felaket tek başına gelmez, azınlıkların yerleştirilmesi ve Zaraysk ilindeki tarlaların sulanması davaları da işinde Aleksey Aleksandroviç’in başına öyle tatsızlıklar getirmişti ki, son zamanlarda aşırı sinirli olmuştu.</p>
				<p class="normal">Bütün gece uyumadı ve öfkesi iyice artarak sabaha doğru son haddine ulaştı. Hemen üstünü giyindi, sanki elinde ağzına kadar dolu bir öfke kâsesi taşıyarak ve bu kâseyi çalkalayıp dökmekten, öfkeyle birlikte karısıyla konuşmak için gereken enerjiyi kaybetmekten korkarak biraz önce kalktığını öğrendiği karısının odasına girdi.</p>
				<p class="normal">Kocasını çok iyi tanıdığını düşünen Anna, onun odasına girdiği andaki görünüşüne şaşırdı. Alnı kırışmıştı, bakışlarını Anna’dan kaçırarak karamsar bir şekilde önüne bakıyordu; ağzı sert ve küçümseyici bir biçimde büzülmüştü. Yürüyüşünde, hareketlerinde, sesinde Anna’nın daha önce hiç görmediği bir kararlılık ve sertlik vardı. Odaya girdi, Anna’ya günaydın demeden doğruca yazı masasına gitti ve anahtarları alıp çekmeceyi açtı.</p>
				<p class="normal">Anna:</p>
				<p class="normal">— Ne istiyorsunuz? –diye bağırdı.</p>
				<p class="normal">— Âşığınızın mektuplarını, –dedi Aleksey Aleksandroviç.</p>
				<p class="normal">— Burada mektup falan yok, –dedi Anna çekmeceyi kapatarak; ancak Aleksey Aleksandroviç, bu hareketten tahmininin doğru olduğunu anlamış ve kaba bir şekilde Anna’nın elini itip, içine Anna’nın en gerekli belgeleri koyduğunu bildiği çantayı hemen kapmıştı. Anna çantayı elinden almak istedi, ama Aleksey Aleksandroviç onu itti.</p>
				<p class="normal">— Oturun! Sizinle konuşmam gerek, –dedi. Çantayı kolunun altına koymuş ve dirseğiyle öyle sıkıştırmıştı ki, omzu yukarı kalkmıştı.</p>
				<p class="normal">Anna hayret ve korku içinde bir şey demeden ona bakıyordu.</p>
				<p class="normal">— Sevgilinizi evimde kabul etmenize izin vermeyeceğimi söylemiştim size.</p>
				<p class="normal">— Onu görmem gerekiyordu, şey için...</p>
				<p class="normal">Anna hiçbir yalan bulamayarak durdu.</p>
				<p class="normal">— Bir kadının neden sevgilisini görmesi gerektiği konusunun ayrıntılarına girmeyeceğim.</p>
				<p class="normal">Anna kıpkırmızı olup:</p>
  <p class="normal">— Ben sadece istiyordum ki... –dedi. Aleksey Aleksandroviç’in bu kabalığı onu sinirlendirmiş ve cesaretlendirmişti.– Bana ne kadar kolay hakaret ettiğinizi hissetmiyor musunuz acaba? –dedi.</p>
				<p class="normal">— Namuslu bir adama ve namuslu bir kadına hakaret edilebilir, ama hırsıza hırsız olduğunu söylemek sadece la constatation d’un fait’dir.<sup class="calibre4"><a href="1_split_092.html#footnote-100-75" id="footnote-100-75-backlink" name="footnote-100-75-backlink">[75]</a></sup></p>
				<p class="normal">— Bu yeni özelliğinizden, gaddarlığınızdan haberim yoktu.</p>
				<p class="normal">— Bir kocanın sadece terbiye kurallarına uyması koşuluyla karısına onurlu adını vererek serbest bırakmasına gaddarlık diyorsunuz demek. Bu mu gaddarlık?</p>
				<p class="normal">Anna bir öfke patlamasıyla:</p>
				<p class="normal">— Bu, gaddarlıktan daha kötü, eğer bilmek istiyorsanız bu alçaklık! –diye bağırdı ve gitmek istedi.</p>
				<p class="normal">Aleksey Aleksandroviç şimdi her zamankinden daha çok yükselttiği tiz sesiyle:</p>
				<p class="normal">— Hayır! –diye bağırdı ve iri parmaklarıyla Anna’nın kolunu bileziğinin kırmızı izleri kalacak kadar kuvvetle sıkıp, zorla yerine oturttu.– Alçaklık mı? Eğer bu sözcüğü kullanmak istiyorsanız, alçaklık, âşığı için kocasını ve oğlunu terk etmektir ve kocasının ekmeğini yemektir!</p>
				<p class="normal">Anna başını eğdi. Bir gün önce sevgilisine söylediği, asıl kocasının o olduğu, kocasının ise gereksiz biri olduğu sözlerini söylememekle kalmadı, bunu düşünmedi bile. Kocasının sözlerindeki haklılığı hissediyordu ve sadece sessizce şöyle dedi:</p>
				<p class="normal">— Benim durumumu benim anladığımdan daha kötü tarif edemezsiniz, ama bunları neden söylüyorsunuz?</p>
				<p class="normal">— Bunu neden mi söylüyorum? –diye aynı öfkeyle devam ediyordu Aleksey Aleksandroviç.– Terbiye kurallarına uyma isteğimi yerine getirmediğinizden bu duruma son verecek önlemleri alacağımı bilmeniz için.</p>
				<p class="normal">— Yakında, çok yakında sona erecek bu durum, –dedi Anna ve şimdi arzu ettiği, o yakın ölüm düşüncesi aklına gelince yine gözleri yaşla doldu.</p>
				<p class="normal">— Sevgilinizle birlikte planladığınızdan daha çabuk sona erecek! Sizin tek istediğiniz hayvani isteklerinizin tatmini...</p>
				<p class="normal">— Aleksey Aleksandroviç! Yere düşen birine vurmanın büyüklük olmadığını söylemiyorum, ama bu namusluluk da değildir.</p>
				<p class="normal">— Evet, siz yalnız kendinizi düşünüyorsunuz, ama kocanızın çektiği acılar sizi ilgilendirmiyor. Onun bütün hayatı mahvolmuş, ac... aç... açı çekiyormuş sizin umurunuzda değil.</p>
				<p class="normal">Aleksey Aleksandroviç o kadar hızlı konuşuyordu ki, dili dolaştı ve bu sözcüğü bir türlü söyleyemedi. Sonunda açı çekmek şeklinde söyleyebildi. Bu durum Anna’ya gülünç geldi ve böyle bir anda, bir şeyin ona gülünç gelebilmesinden utandı. İlk kez, bir an için onu anladı, kendini onun yerine koydu ve kocasına acıdı. Fakat ne söyleyebilir ya da ne yapabilirdi? Başını eğdi ve hiçbir şey söylemedi. Aleksey Aleksandroviç de kısa bir süre sustu, sonra artık daha az tiz ve soğuk bir sesle, keyfine göre seçtiği, hiçbir özel önemi olmayan sözcükleri vurgulayarak konuşmaya başladı.</p>
				<p class="normal">— Size söylemek istediğim şey... –dedi Aleksey Aleksandroviç.</p>
				<p class="normal">Anna ona baktı. Açı çekmek derkenki yüz ifadesini anımsayarak “Hayır, bana öyle gelmiş, hayır, bir insan bu donuk gözlerle, kendini beğenmiş sakinlikle bir şey hissedebilir mi?”</p>
				<p class="normal">— Hiçbir şeyi değiştiremem, –diye fısıldadı Anna.</p>
				<p class="normal">— Size yarın Moskova’ya gideceğimi, bir daha bu eve dönmeyeceğimi ve kararımı, boşanma davasını vereceğim avukat vasıtasıyla öğreneceğinizi söylemeye geldim. Oğlum da kız kardeşime gidecek, –dedi Aleksey Aleksandroviç oğluyla ilgili söylemek istediği şeyi güçlükle anımsayarak.</p>
				<p class="normal">— Seryoja’ya bana acı çektirmek için gerek duyuyorsunuz, –dedi Anna, yan gözle Aleksey Aleksandroviç’e bakarak.– Onu sevmiyorsunuz... Seryoja’yı rahat bırakın!</p>
				<p class="normal">— Evet, oğluma olan sevgimi bile kaybettim, çünkü sizden duyduğum tiksinti gidip ona bağlanıyor. Ama yine de onu alacağım. Elveda!</p>
				<p class="normal">Aleksey Aleksandroviç gitmek istedi, ama şimdi de Anna onu durdurmuştu.</p>
				<p class="normal">— Aleksey Aleksandroviç Seryoja’yı almayın! –diye fısıldadı bir kez daha.– Başka söyleyecek bir şeyim yok. Seryoja’yı bırakın... Yakında doğum yapacağım, onu almayın!</p>
				<p class="normal">Aleksey Aleksandroviç kızardı ve kolunu karısının elinden kurtarıp, hiçbir şey söylemeden odadan çıktı.</p>
				<p class="kapakmetin"> </p>
				<h2 class="h2baslik" id="calibre_toc_114">V</h2>
				<p class="kapakmetin"> </p>
				<p class="normal">Petersburglu ünlü avukatın bekleme salonu Aleksey Aleksandroviç içeri girdiğinde doluydu. Biri yaşlı, biri genç, biri de bir tüccar karısı olmak üzere üç kadın, biri parmağında yüzük olan bankacı bir Alman, diğeri sakallı bir tüccar ve üçüncüsü boynunda haç nişanı taşıyan, üniforma giymiş, sinirli bir memur olmak üzere üç erkek, anlaşılan uzun zamandır bekliyorlardı. Avukatın iki yardımcısı masalarında kalemlerini gıcırdatarak yazı yazıyordu. Aleksey Aleksandroviç’in meraklısı olduğu yazı takımları olağanüstü güzeldi. Aleksey Aleksandroviç’in bunu fark etmemesine olanak yoktu. Yardımcılardan biri ayağa kalkmadan, gözlerini süzerek, sinirli bir şekilde Aleksey Aleksandroviç’e:</p>
				<p class="normal">— Ne istemiştiniz? –diye sordu.</p>
				<p class="normal">— Avukatla işim var.</p>
				<p class="normal">Yardımcı, kalemiyle bekleyenleri göstererek:</p>
				<p class="normal">— Avukat meşgul, –diye sert bir yanıt verdi ve yazmaya devam etti.</p>
				<p class="normal">— Zaman ayıramaz mı? –dedi Aleksey Aleksandroviç.</p>
				<p class="normal">— Boş zamanı yok, her zaman meşguldür. Buyurun bekleyin.</p>
				<p class="normal">Aleksey Aleksandroviç kendini tanıtma gereği duyarak:</p>
				<p class="normal">— Zahmet olmazsa kartımı iletebilir misiniz? –dedi.</p>
				<p class="normal">Yardımcı kartı aldı ve herhalde kartın içeriğini beğenmeyerek kapıdan içeri girdi.</p>
				<p class="normal">Aleksey Aleksandroviç açık mahkemeleri ilke olarak onaylardı, ama yüksek düzeyde bir memur olarak iyi bildiği ilişkiler yüzünden bu mahkemelerin bizdeki bazı uygulama ayrıntılarını tam olarak beğenmez, bu ayrıntıları en yüksek derecede onaylanmış bir kararı ne kadar eleştirebilirse o kadar eleştirirdi. Bütün hayatı yöneticilik görevinde geçmişti, bu nedenle herhangi bir şeyi onaylamadığı zaman her işte hatalar ve bu hataları düzeltme olanakları olabileceğini kabul ederek durumu yumuşatırdı. Yeni mahkemelerde avukatların içinde bulunduğu koşulları doğru bulmuyordu. Ancak şimdiye dek avukata işi düşmemişti ve dolayısıyla doğru bulmaması sadece kuramsal yöndendi; şimdi ise bu düşüncesi avukatın bekleme salonunda edindiği tatsız izlenimle daha da güçlenmişti.</p>
				<p class="normal">— Şimdi çıkıyorlar, –dedi yardımcı; gerçekten de iki dakika sonra avukatla görüşmeye gelmiş olan uzun boylu, yaşlı bir hukukçuyla avukat kapıda göründü.</p>
				<p class="normal">Avukat kara-kızıl sakallı, açık renk uzun kaşlı, çıkık alınlı, ufak tefek, tıknaz, dazlak bir adamdı. Kravatından ve çifte saat kösteğinden cilalı ayakkabılarına kadar bir damat gibi giyinmişti. Yüzünde zeki bir köylü ifadesi vardı, giyimi ise züppece ve zevksizdi.</p>
				<p class="normal">Avukat, Aleksey Aleksandroviç’e:</p>
				<p class="normal">— Buyurun, –dedi ve asık bir suratla Karenin’e yol verip kapıyı kapattı.</p>
				<p class="normal">— Buyurmaz mısınız? –Kâğıtlarla dolu yazı masasının önündeki koltuğu gösterdi ve kendisi de başını yana eğip, beyaz tüylerle örtülü kısa parmaklı küçük ellerini ovuşturarak masanın başına geçip oturdu. Ama tam bu pozu aldığında masanın üstünden bir güve uçtu. Avukat kendisinden beklenmeyecek bir hızla ellerini açtı, güveyi yakaladı ve tekrar önceki pozunu aldı.</p>
				<p class="normal">Aleksey Aleksandroviç avukatın hareketini şaşkınlık içinde gözleriyle izleyip:</p>
				<p class="normal">— Davamla ilgili olarak konuşmaya başlamadan önce sizinle konuşmak istediğim konunun gizli kalması gerektiğini belirtmeliyim, –dedi.</p>
				<p class="normal">Belli belirsiz bir gülümseme avukatın kızıla çalan sarkık bıyıklarını araladı.</p>
				<p class="normal">— Bana verilen sırları saklayamasaydım avukat olmazdım. Ama eğer bunu kanıtlamamı istiyorsanız...</p>
				<p class="normal">Aleksey Aleksandroviç avukatın yüzüne baktı ve gri, zeki gözlerin güldüğünü ve sanki her şeyi biliyormuş gibi baktığını gördü.</p>
				<p class="normal">— Adımı biliyor musunuz? –diye devam etti Aleksey Aleksandroviç.</p>
				<p class="normal">— Sizi ve yararlı çalışmalarınızı, –tekrar bir güve yakaladı,– her Rus gibi biliyorum, –dedi avukat eğilerek.</p>
				<p class="normal">Aleksey Aleksandroviç cesaretini toplamaya çalışarak derin bir soluk aldı. Ama bir kez karar verdikten sonra da artık o tiz sesiyle çekinmeden, duraksamadan ve bazı sözcüklerin üzerine basarak devam etti.</p>
				<p class="normal">— Başımda bir dert var, –diye söze başladı Aleksey Aleksandroviç,– aldatılmış bir koca durumundayım ve karımla ilişkilerimi yasal olarak kopartmak, yani ayrılmak, ama oğlumun annesiyle kalmayacağı bir şekilde ayrılmak istiyorum.</p>
				<p class="normal">Avukatın gri gözleri gülmemeye çalışıyordu, ama bu gözler önüne geçilmez bir sevinç yüzünden yerinde duramıyordu ve Aleksey Aleksandroviç, bunda sadece kârlı bir iş almış bir adamın sevincini görmüyordu, burada zafer ve heyecan vardı, karısının gözlerinde gördüğü o kötü parıltı vardı.</p>
				<p class="normal">— Boşanmanın gerçekleşmesi için yardım etmemi mi istiyorsunuz?</p>
				<p class="normal">— Evet, bunu istiyorum, ama sizi önceden uyarmalıyım, gösterdiğiniz ilgiyi kötüye kullanma riskine girebilirim. Ben size yalnızca bir ön danışma için geldim. Boşanmak istiyorum, ama boşanmanın mümkün olacağı formaliteler benim için önemli. Formaliteler benim isteklerime uymazsa, büyük olasılıkla yasal arayışlardan vazgeçeceğim.</p>
				<p class="normal">— Hep öyledir –dedi avukat,– her zaman size bağlıdır.</p>
				<p class="normal">Avukat, önüne geçemediği sevincinin müşterisinin kalbini kırabileceğini hissederek bakışlarını Aleksey Aleksandroviç’in ayaklarına indirdi. Burnunun dibinden uçan güveye baktı ve ellerini kaldırdı, ama Aleksey Aleksandroviç’in durumuna duyduğu saygı yüzünden güveyi yakalamadı.</p>
				<p class="normal">— Bu konuyla ilgili yasa hükümlerimizi ana hatlarıyla bilsem de, –diye devam etti Aleksey Aleksandroviç,– bu tür bir davanın uygulamada genel olarak ne gibi formalitelerle gerçekleştiğini öğrenmek isterim.</p>
				<p class="normal">Avukat müşterisinin konuşma tonuna memnuniyetle girerek ve gözlerini kaldırmaksızın:</p>
				<p class="normal">— İsteğinizin yerine getirilebileceği yolları size anlatmamı istiyorsunuz, –dedi.</p>
				<p class="normal">Ve Aleksey Aleksandroviç’in başını eğerek onaylamasından sonra arada sırada onun leke leke kızarmış yüzüne kaçamak bir bakış atarak devam etti.</p>
				<p class="normal">— Yasalarımıza göre boşanma, –dedi yasalarımızı beğenmediğini hafiften belirterek,– bildiğiniz gibi şu durumlarda olabilir... –Kapıdan başını uzatan yardımcısına– Bekle! –dedi, ama yine de kalktı, birkaç şey söyledi ve tekrar yerine oturdu.– Evet şu durumlarda: Eşlerin bedensel kusurları, sonra habersiz olarak beş yıl ortadan kaybolma, –dedi kıllarla kaplı küt parmağını bükerek,– sonra zina (bu sözcüğü belirgin bir memnuniyetle söylemişti). Yan durumlar şöyle ( Durumlarla yan durumlar birlikte sınıflandırılamayacağı halde kalın parmaklarını bükmeye devam ediyordu): Kocanın ya da karının bedensel kusurları, sonra kocanın ya da karının zina yapması. –Bütün parmakları kapanmıştı, hepsini açtı ve devam etti.– Bu kuramsal bir görüş, ama sanırım siz uygulama kısmını öğrenmek için bana başvurmak onurunu bağışladınız. Bu yüzden geçmişteki örneklere bakarak size bütün boşanma olaylarının şu yola döküldüğünü söylemeliyim: Bedensel kusur yok, anlayabildiğime göre habersiz ortadan kaybolmak da?..</p>
				<p class="normal">Aleksey Aleksandroviç onaylayarak başını eğdi.</p>
				<p class="normal">— Durum şuna gelip dayanıyor: Eşlerden birinin zina yapması ve karşılıklı anlaşmayla suçlu tarafın suçunun ortaya çıkarılması. Böyle bir anlaşma yoksa da suçüstü yapılabilir. Uygulamada bu sonuncu duruma ender olarak rastlandığını söylemek zorundayım, –dedi avukat ve Aleksey Aleksandroviç’e kaçamak bir bakış atıp, şu ya da bu silahın üstünlüklerini anlatıp alıcının seçimini bekleyen bir silah satıcısı gibi sustu. Fakat Aleksey Aleksandroviç bir şey söylemiyordu, bu yüzden avukat devam etti.– Ben, en alışılmış, en basit ve en akıllıca olanın, karşılıklı anlaşmaya dayanan zina olduğu görüşündeyim. Cahil biriyle konuşurken böyle demezdim, –dedi avukat,– ama sanırım sizin için anlaşılır bir şeydir bu.</p>
				<p class="normal">Ancak Aleksey Aleksandroviç o kadar şaşırmıştı ki, karşılıklı anlaşmaya dayanan zinanın akıllıca bir şey olduğunu birden anlamadı ve anlamadığını bakışlarıyla belli etti; ama avukat hemen onun yardımına koştu:</p>
				<p class="normal">— İnsanlar artık bir arada yaşayamıyor, bu bir gerçek. Eğer her ikisi de bu konuda uzlaşıyorsa, ayrıntılar ve formaliteler onlar için fark etmiyor. Ayrıca bu en basit ve en güvenilir yöntemdir.</p>
				<p class="normal">Aleksey Aleksandroviç şimdi tam olarak anlamıştı. Ancak bu yönteme izin vermesini engelleyen dinsel kuralları vardı onun.</p>
				<p class="normal">— Bu olayda bu durum konu dışı, –dedi Aleksey Aleksandroviç.– Burada bir tek şey yapılabilir, elimdeki mektuplarla kanıtlanan zina ortaya çıkarılabilir.</p>
				<p class="normal">Mektuplardan söz edilince avukat dudaklarını büktü ve acıyan, küçümseyen ince bir ses çıkarttı.</p>
				<p class="normal">— Bildiğiniz gibi bu tür işlere dinsel makamlar bakıyor, –diye söze başladı avukat.– Pederler de, papazlar da bu tür işlerin en küçük ayrıntılarına girmeye pek meraklıdır, –dedi papazların zevkini beğendiğini gösteren bir gülümsemeyle.– Mektuplar işi kısmen doğrulayabilir; ama kanıtların doğrudan yani görgü tanıkları tarafından elde edilmesi zorunludur. Eğer bana güvenmek lütfunda bulunursanız, kullanılacak yöntemlerin seçimini de bana bırakınız. Sonuç almak isteyen insan, yöntemleri de hoş görür.</p>
				<p class="normal">Aleksey Aleksandroviç birden sararıp:</p>
				<p class="normal">— Öyleyse... –diye konuşmaya başladı, ama o sırada avukat ayağa kalktı ve kapıya, konuşmalarını kesen yardımcısına doğru gitti.</p>
				<p class="normal">— Ucuz mal satmadığımızı söyleyin o kadına! –dedi ve Aleksey Aleksandroviç’in yanına döndü.</p>
				<p class="normal">Yerine dönerken sezdirmeden bir güve daha yakaladı. Kaşlarını çatarak “Yaza kadar bizim koltukların kumaşı hapı yutacak!” –diye geçirdi içinden.</p>
				<p class="normal">— Evet, diyordunuz ki... –dedi.</p>
				<p class="normal">Aleksey Aleksandroviç ayağa kalkarak:</p>
				<p class="normal">— Kararımı size yazılı olarak bildireceğim, –dedi ve masaya dayandı. Kısa bir süre bir şey söylemeden durduktan sonra şöyle dedi.– Sözlerinizden boşanmanın mümkün olduğu sonucunu çıkarabiliyorum. Sizden ayrıca koşullarınızı bana bildirmenizi de rica edeceğim.</p>
				<p class="normal">Avukat soruya yanıt vermeksizin:</p>
				<p class="normal">— Bana tam bir hareket serbestliği verirseniz her şey mümkündür, –dedi. Hem gözleri, hem de cilalı çizmeleri parlayarak kapıya yöneldi,– Sizden ne zaman haber alabilirim? –diye sordu.</p>
				<p class="normal">— Bir hafta sonra. Bu davayı alıp almayacağınıza ve koşullarınıza ilişkin yanıtınızı bildirmenizi rica ederim.</p>
				<p class="normal">— Çok güzel efendim.</p>
				<p class="normal">Avukat saygıyla eğilerek selam verdi, müşterisini kapıdan uğurladı ve yalnız kaldıktan sonra kendini bir sevinç duygusuna kaptırdı. O kadar neşelenmişti ki, kurallarına aykırı olarak pazarlık eden bir hanıma indirim yaptı ve gelecek kıştan önce Sigonin’inki gibi mobilyalara kadife kaplatmak gerektiğine kesin karar verip güve yakalamaktan vazgeçti.</p>
				<h2 class="h2baslik" id="calibre_toc_115">VI</h2>
				<p class="kapakmetin"> </p>
				<p class="normal">Aleksey Aleksandroviç komisyonun 17 Ağustos toplantısında parlak bir zafer kazanmış, ama bu zafer onun için can sıkıcı sonuçlar doğurmuştu. Azınlıkların yaşantısını her bakımdan incelemek amacıyla yeni bir komisyon oluşturulmuş ve Aleksey Aleksandroviç’i şaşırtan olağanüstü bir çabukluk ve canlılıkla yerinde incelemeler yapmaya gönderilmişti. Üç ay sonra bir rapor sunuldu. Azınlıkların yaşantısı siyasi, idari, ekonomik, etnografik, maddi ve dini bakımlardan incelenmişti. Bütün soruların yanıtları mükemmel bir şekilde verilmişti. Bunlar her zaman hatalara açık insan düşüncesinin değil, memuriyet çalışmalarının bir sonucu olduğu için kuşkuya yer bırakmayacak yanıtlardı. Bunların hepsi, bucak yönetimlerinin ve köy papazlarının raporlarına dayanarak, ilçe yöneticilerinin ve ruhani mec-lislerin hazırladığı raporları esas alarak valilerin ve piskoposların verdikleri resmi bilgilerin ve düzenledikleri raporların sonuçlarıydı; bu yüzden de hepsi hiçbir kuşkuya yer bırakmayacak yanıtlardı. Örneğin neden kıtlık oluyor, neden insanlar inançlarına bağlı kalıyor vb. gibi memuriyet mekanizması kolaylık göstermeden yüzyıllarca çözümlenemeyecek sorunların hepsi açık ve kesin çözüme ulaşmıştı. Çözüm Aleksey Aleksandroviç’in düşündüğü gibiydi. Fakat son toplantıda damarına basıldığını hisseden Stremov, komisyon raporları gelince Aleksey Aleksandroviç’in hiç beklemediği bir taktik uyguladı. Stremov, diğer bazı üyeleri de peşinden sürükleyerek birden Aleksey Aleksandroviç’in tarafına geçti ve Karenin tarafından önerilen önlemlerin yürürlüğe sokulmasını ateşli bir şekilde savunmakla kalmadı, aynı anlamda başka aşırı önlemler önerdi. Aleksey Aleksandroviç’in ana düşüncesine karşı daha da güçlenen bu önlemler kabul edildi ve Stremov’un taktiği işte o zaman anlaşıldı. Aşırıya kaçan bu önlemler bir anda öyle aptalca göründü ki, devlet adamları, kamuoyu, akıllı kadınlar ve gazeteler öfkelerini ve hem bu önlemlere, hem de onların babası olarak kabul edilen Aleksey Aleksandroviç’e karşı olduklarını belirterek aynı anda hep birden önlemleri topa tuttular. Stremov ise, tek yaptığı şeyin Karenin’in hazırladığı planı körü körüne izlemek olduğu ve şimdi yapılanlardan kendisinin de şaşkınlığa düştüğü görüntüsü yaratarak bir kenara çekildi. Bu durum Aleksey Aleksandroviç’i zora soktu. Ancak sağlığının bozulmasına, ailevi dertlerine karşın Aleksey Aleksandroviç pes etmedi. Komisyon ikiye bölündü. Başta Stremov olmak üzere bazı üyeler, Aleksey Aleksandroviç’in yönettiği denetleme komisyonunun verdiği bilgilere güvenmekle hata ettiklerini ve komisyon raporunun saçmasapan bir kâğıt parçası olduğunu söyleyerek kendilerini temize çıkarıyorlardı. Aleksey Aleksandroviç belgelere karşı bu türden devrimci bir tavrın tehlikesini gören bir grup insanla birlikte denetleme komisyonu tarafından verilen bilgileri desteklemeyi sürdürüyordu. Bunun sonucunda en yüksek çevrelerde ve hatta toplumda her şey birbirine karıştı ve herkesi son derece ilgilendirdiği halde hiç kimse azınlıklar gerçekten yoksullaşıyor mu, yoksa refah düzeyleri yükseliyor mu anlayamadı. Bunun ve kısmen de karısının sadakatsizliği yüzünden üzerine kuşku düşmesi sonucunda Aleksey Aleksandroviç’in konumu epeyce sarsıldı. Bu durumda Aleksey Aleksandroviç önemli bir karar aldı. Komisyonu şaşkınlığa düşürerek konuyu yerinde incelemek üzere bizzat gitmek için izin isteyeceğini açıkladı. Ve Aleksey Aleksandroviç izni alıp, uzak illere doğru yola çıktı.</p>
				<p class="normal">Aleksey Aleksandroviç’in gidişi, hele tam yola çıkarken gideceği yere kadar on iki posta atı için kendisine verilen yol parasını resmi bir yazıyla geri çevirmesi büyük gürültü kopardı.</p>
				<p class="normal">Betsi, Prenses Myagkaya’yla konuşurken bununla ilgili olarak:</p>
				<p class="normal">— Bu davranışı çok soylu buluyorum, –diyordu.– Artık her yerde demiryolu olduğunu herkes bilirken, posta atı için para vermek de ne oluyor?</p>
				<p class="normal">Ancak Prenses Myagkaya aynı görüşte değildi; üstelik Prenses Tverskaya’nın düşüncesi kızdırmıştı onu.</p>
				<p class="normal">— Bilmem kaç milyonunuz varken söylemesi kolay sizin için, –dedi Prenses Myagkaya,– oysa ben kocamın yazın teftişe gitmesinden çok memnunum. Gezmek ona iyi geliyor, hem de hoşuna gidiyor, bu paralarla arabanın ve arabacının masrafını ödemeye alıştım artık.</p>
				<p class="normal">Aleksey Aleksandroviç uzak illere giderken üç gün Moskova’da kaldı.</p>
				<p class="normal">Moskova’ya gelişinin ertesi günü genel valiyi ziyarete gitti. Her zaman özel ve kiralık arabaların toplandığı Gazetnıy Sokağı’nın kavşağında Aleksey Aleksandroviç birden öyle yüksek ve neşeli bir sesle adının seslenildiğini duydu ki, çevresine bakmaktan kendini alıkoyamadı. Kaldırımın köşesinde, sırtında son moda kısa bir palto, başında yana yıkılmış son moda alçak bir şapkayla neşeli, genç Stepan Arkadyiç gülümserken kırmızı dudakları arasından pırıl pırıl beyaz dişlerini göstererek dikiliyor, kararlı ve ısrarlı bir şekilde bağırarak durmasını istiyordu. Bir eliyle köşede duran ve içinden kadife şapkalı bir kadın başıyla iki küçük çocuk başının göründüğü bir arabanın penceresini tutuyor ve gülümseyerek eniştesine el sallıyordu. Kadın da tatlı bir gülümsemeyle Aleksey Aleksandroviç’e el sallıyordu. Dolli’yle çocuklardı bunlar.</p>
				<p class="normal">Aleksey Aleksandroviç Moskova’da kimseyi, hele hele karısının erkek kardeşini görmeyi hiç istemiyordu. Şapkasını kaldırdı ve geçip gitmek istedi, ama Stepan Arkadyiç, Aleksey Aleksandroviç’in arabacısına durmasını söyleyip karların üstünden koşarak yanına geldi.</p>
				<p class="normal">— Geldiğini haber vermemen ne kadar ayıp! Çok oldu mu geleli? Dün Düsso’daydım ve tahtada “Karenin” adını gördüm, ama senin olacağın aklıma gelmedi! –dedi Stepan Arkadyiç arabanın penceresinden içeri başını uzatarak.– Yoksa uğrardım. Seni gördüğüme ne kadar sevindim! –dedi karları silkelemek için bir ayağını diğerine vurarak.– Haber vermemen ne ayıp! –diye yineledi.</p>
				<p class="normal">— Zamanım olmadı, çok işim var, –diye sert bir yanıt verdi Aleksey Aleksandroviç.</p>
				<p class="normal">— Karımın yanına gidelim, seni çok görmek istiyor.</p>
				<p class="normal">Aleksey Aleksandroviç üşüyen bacaklarına sardığı battaniyeyi kaldırdı, arabadan inerek karların üstünden Darya Aleksandrovna’ya doğru yürüdü.</p>
				<p class="normal">— Ne o Aleksey Aleksandroviç, neden bizi çiğneyip geçiyorsunuz? –dedi Dolli gülümseyerek.</p>
				<p class="normal">— Çok meşguldüm. Sizi gördüğüme çok sevindim, –dedi Aleksey Aleksandroviç buna üzüldüğünü açıkça gösteren bir ses tonuyla.– Nasılsınız?</p>
				<p class="normal">— Sevgili Anna’m nasıl?</p>
				<p class="normal">Aleksey Aleksandroviç bir şeyler mırıldandı ve gitmeye niyetlendi. Fakat Stepan Arkadyiç onu durdurdu.</p>
				<p class="normal">— Bak, yarın şöyle yapalım. Dolli onu yemeğe çağırsana! Ona Moskovalı aydınları tanıtmak için Koznışev ve Pestsov’u da çağıralım.</p>
				<p class="normal">— Tamam, lütfen gelin, –dedi Dolli,– eğer isterseniz sizi beş-altı civarında bekleriz. E, benim sevgili Anna’m nasıl? Ne zamandır...</p>
				<p class="normal">Aleksey Aleksandroviç suratını asarak:</p>
				<p class="normal">— İyi, –diye mırıldandı.– Çok memnun oldum! –dedi ve kendi arabasına yöneldi.</p>
				<p class="normal">— Gelecek misiniz? –diye seslendi Dolli.</p>
				<p class="normal">Aleksey Aleksandroviç, hareket eden arabaların gürültüsü içinde Dolli’nin duyamadığı bir şeyler söyledi.</p>
				<p class="normal">Stepan Arkadyiç:</p>
				<p class="normal">— Yarın uğrarım! –diye bağırdı.</p>
				<p class="normal">Aleksey Aleksandroviç arabaya bindi, görmemek ve görülmemek için iyice gömüldü.</p>
				<p class="normal">Stepan Arkadyiç karısına:</p>
				<p class="normal">— Tuhaf adam! –dedi ve saatine bir göz atıp, yüzünün önünde eliyle karısına ve çocuklara sevgisini gösteren bir hareket yaptıktan sonra kaldırımda fiyakalı fiyakalı yürüdü.</p>
				<p class="normal">Dolli kıpkırmızı olmuş:</p>
				<p class="normal">— Stiva! Stiva! diye bağırıyordu.</p>
				<p class="normal">Stepan Arkadyiç başını çevirdi.</p>
				<p class="normal">— Grişa’yla Tanya’ya palto almam gerek. Bana para ver!</p>
				<p class="normal">— Boş ver, benim sonra vereceğimi söyle, –dedi ve yoldan geçen bir tanıdığına başıyla neşeli bir selam verip, gözden kayboldu.</p>
				<p class="kapakmetin"> </p>
				<h2 class="h2baslik" id="calibre_toc_116">VII</h2>
				<p class="kapakmetin"> </p>
  <p class="normal">Ertesi gün pazardı. Stepan Arkadyiç, Bolşoy Tiyatrosu’ndaki bale provasına uğradı ve onun himayesiyle baleye yeni giren güzel Maşa Çibisova’ya bir gün önce söz verdiği mercan kolyeyi verip, kuliste, tiyatronun gündüz karanlığında genç balerinin aldığı armağan nedeniyle aydınlanan küçük, güzel yüzünü öpmeyi başardı. Armağanı vermenin dışında baleden sonra buluşmak üzere kızla sözleşmesi gerekiyordu. Kıza bale başlamadan gelmesinin olanaksız olduğunu açıklayıp, son perdeye doğru geleceğine ve onu akşam yemeğine götüreceğine söz verdi. Stepan Arkadyiç tiyatrodan çıktıktan sonra Ohotnıy Pazarı’na uğrayıp, öğle yemeği için balığı ve kuşkonmazı kendi elleriyle seçti, saat on ikide artık Düsso Oteli’ndeydi. Şansına görüşmesi gereken üç kişi de burada kalıyordu: Geçenlerde yurtdışından dönen Levin, bu çok yüksek göreve yeni yükseltilmiş ve Moskova’yı denetlemeye gelmiş olan yeni amiri ve yemeğe götürmeye kesin kararlı olduğu eniştesi Karenin.</p>
				<p class="normal">Stepan Arkadyiç yemek yemeyi severdi, ama asıl sevdiği, küçük, ancak hem yiyecek, hem içecek, hem de konukların seçimi bakımından zarif yemekler vermekti. Bu yemeğin programı çok hoşuna gitmişti: canlı canlı tatlısu levreği, kuşkonmaz ve la pièce de résistance<sup class="calibre4"><a href="1_split_093.html#footnote-100-76" id="footnote-100-76-backlink" name="footnote-100-76-backlink">[76]</a></sup> olarak harika ama basit bir rozbif ve bunlarla iyi gidecek şaraplar. Yiyecek ve içecekler bunlardı. Konuklar ise Kiti ve Levin, ikisinin bir arada oluşunu maskelemek için bir kuziniyle genç Şçerbatskiy ve konuklardan la pièce de résistance olarak da Sergey Koznışev ve Aleksey Aleksandroviç olacaktı. Sergey İvanoviç bir filozoftu ve Moskovalıydı, Aleksey Aleksandroviç ise Petersburglu ve bir icracıydı; Koznışev ve Karenin’e sos ve garnitür olarak da tuhaflığı ve heyecanıyla tanınmış, liberal, geveze, müzisyen, tarihçi ve elli yaşında çok sevimli bir delikanlı olan Pestsov’u çağıracaktı. Pestsov, Koznışev’le Karenin’i kızdıracak ve birbirine düşürecekti.</p>
				<p class="normal">Ormanın ikinci taksidi tüccardan alınmış ve henüz harcanmamıştı. Dolli son zamanlarda çok sevimli, çok iyiydi ve bu yemek düşüncesi Stepan Arkadyiç’i her bakımdan sevindiriyordu. Çok neşeli bir ruh hali içindeydi. Birazcık tatsız olan iki durum vardı; fakat Stepan Arkadyiç’in ruhunda dalgalanmakta olan neşe denizinde her ikisi de boğulup gitmişti. Bu iki tatsız durumdan birincisi, dün sokakta Aleksey Aleksandroviç’le karşılaştığında onun kendisine karşı soğuk ve sert davrandığını fark etmesi ve Aleksey Aleksandroviç’in yüzündeki bu ifadeyi, kendilerine gelmeyişini ve geldiğini haber vermeyişini Anna ve Vronskiy hakkında duyduklarıyla birleştiren Stepan Arkadyiç’in karıkoca arasında yolunda gitmeyen bir şeyler olduğunu tahmin etmesiydi.</p>
				<p class="normal">Tatsızlıklardan biri buydu. Diğer tatsızlık ise yeni amirin, bütün yeni amirler gibi sabahın altısında kalkıp at gibi çalışan ve emrindekilerden de aynı çalışmayı bekleyen korkunç bir adam ününe sahip olmasıydı. Ayrıca bu yeni amir davranışlarında ayı ününe sahipti ve dedikodulara göre önceki amirin benimsediği ve Stepan Arkadyiç’in de hâlâ bağlı olduğu politik görüşe taban tabana zıt bir adamdı. Stepan Arkadyiç bir gün önce işe resmi giysisiyle gitmişti ve yeni amir Oblonskiy’e çok nazik davranmış, onunla bir arkadaş gibi konuşmuştu; bu yüzden Stepan Arkadyiç sivil ceketiyle onu ziyaret etmeyi bir görev bilmişti. Yeni amirin bunu hoş karşılamayabileceği düşüncesi diğer tatsız konuydu. Fakat Stepan Arkadyiç her şeyin yolunda gideceğini içgüdüsel olarak hissediyordu. Otele girerken “Bütün insanlar, hepimiz gibi günahkârdır, neden kızıp tartışmalı?” diye düşünüyordu.</p>
				<p class="normal">Şapkasını yana yatırmış koridordan geçerken tanıdığı bir uşağa:</p>
				<p class="normal">— Merhaba Vasiliy, –dedi,– favori mi bıraktın? Levin yedi numarada kalıyor değil mi? Yolu göster lütfen. Bir de Kont Aniçkin’in (yeni amirin adı buydu) ziyaretçi kabul edip etmeyeceğini öğreniver.</p>
				<p class="normal">Vasiliy gülümseyerek:</p>
				<p class="normal">— Emredersiniz efendim, –diye yanıtladı.– Uzun zamandır teşrif buyurmamıştınız.</p>
				<p class="normal">— Dün geldim, ama öbür kapıdan. Yedi bu mu?</p>
				<p class="normal">Stepan Arkadyiç içeri girdiğinde Levin, Tverli bir köylüyle odanın ortasında duruyor ve yeni yüzülmüş bir ayı postunu arşınla ölçüyordu.</p>
				<p class="normal">— Demek vurdunuz? –diye bağırdı Stepan Arkadyiç.– Çok güzel bir parça! Dişi mi? Merhaba Arhip!</p>
				<p class="normal">Köylünün elini sıktı ve paltosuyla şapkasını çıkartmadan bir sandalyeye ilişti.</p>
				<p class="normal">Levin, başından şapkasını alarak:</p>
				<p class="normal">— Üstünü çıkart da otur! dedi.</p>
				<p class="normal">— Yo, zamanım yok, bir saniyeliğine uğradım, –dedi Stepan Arkadyiç. Paltosunun önünü açtı, ama daha sonra paltoyu çıkarıp Levin’le avdan, çok özel konulardan konuşarak tam bir saat oturdu.</p>
				<p class="normal">Köylü dışarı çıkınca Stepan Arkadyiç:</p>
				<p class="normal">— E, anlat lütfen, yurtdışında neler yaptın? Nerelere gittin? –dedi.</p>
				<p class="normal">— Almanya’ya, Prusya’ya, Fransa’ya, İngiltere’ye gittim, ama başkentlerine değil, fabrika kentlerine, pek çok yenilik gördüm. Gittiğime memnunum.</p>
				<p class="normal">— Evet, işçilerin durumuyla ilgili düşünceni biliyorum.</p>
				<p class="normal">— Hiç bilmiyorsun: Rusya’da işçi sorunu olamaz. Rusya’da çalışan halkın toprakla ilişkisi sorunu var; bu sorun oralarda da var, ama oralarda bu, bozuk olanın onarılması, bizde ise...</p>
				<p class="normal">Stepan Arkadyiç, Levin’i dikkatle dinliyordu.</p>
				<p class="normal">— Evet, evet! –dedi.– Çok haklı olabilirsin. Ama moralinin iyi olduğuna sevindim; hem ayıların peşinde koşuyorsun, hem çalışıyorsun, hem de eğleniyorsun. Oysa Şçerbatskiy, seninle karşılaştığını, senin bir tür bezginlik içinde olduğunu, sürekli ölümden söz ettiğini söylemişti bana...</p>
				<p class="normal">— Evet, ölümü düşünmekten vazgeçmedim ki, –dedi Levin.– Aslında ölmenin tam zamanı. Neyse bunların hepsi saçma. Sana doğrusunu söyleyeyim: Düşüncelerime ve çalışmalarıma müthiş bir değer veriyorum, ama aslında sen bunu, tüm dünyamızın ufacık bir gezegenin üzerine yapışmış küçük bir küf tanesinden başka bir şey olmadığı şeklinde düşün. Biz ise düşünceler, işler gibi çok yüce bir şeyimiz olabileceğini düşünüyoruz. Birer kum tanesi bunların hepsi.</p>
				<p class="normal">— İyi de dünyamız kadar eski şeyler bunlar kardeşim!</p>
				<p class="normal">— Eski, ama bunu açıkça anladığın zaman her şeyin bir hiç olacağını biliyorsun. Bugün yarın öleceğini ve geriye hiçbir şey kalmayacağını anladığın zaman her şey ne kadar önemsiz oluyor! Ve ben düşüncemi çok önemli sayıyorum, oysa bu düşünceyi gerçekleştirmiş olsam bile bu, ayıyı avlamak kadar önemsiz bir şey. Avla, işle oyalanarak hayatını sürdürüyorsun, sırf ölümü düşünmemek için.</p>
				<p class="normal">Stepan Arkadyiç Levin’i dinlerken kibarca, tatlı tatlı gülümsüyordu.</p>
				<p class="normal">— Elbette! İşte sen de bana benzedin. Hatırlıyor musun, hayatta hep zevk peşinde koştuğum için bana saldırıyordun.</p>
				<p class="kapakmetin"> </p>
				<p class="normal">Bu kadar sert olma ey ahlakçı!..</p>
				<p class="kapakmetin"> </p>
				<p class="normal">— Hayır, yine de hayatta iyi olan bir şey var ki... –Levin şaşırmıştı.– Aman bilmiyorum. Sadece yakında öleceğimi biliyorum.</p>
				<p class="normal">— Niçin yakında?</p>
				<p class="normal">— Hem bilirsin, ölümü düşündüğün zaman hayatın güzellikleri azalır, ama daha sakin olursun.</p>
				<p class="normal">— Tam tersine son günlerini daha neşeli geçirirsin, –dedi Stepan Arkadyiç onuncu kez ayağa kalkarak.</p>
				<p class="normal">Levin onu tutarak:</p>
				<p class="normal">— Olmaz, biraz daha otur! –dedi. Bir daha ne zaman görüşeceğiz? Yarın gideceğim.</p>
				<p class="normal">— Ben de iyiyim yani! Aslında ne için gelmiştim... Bugün mutlaka bana öğle yemeğine gel. Ağabeyin gelecek, eniştem Karenin de gelecek.</p>
				<p class="normal">— O burada mı? –dedi Levin ve Kiti’yi sormak istedi. Kışın başında Kiti’nin Petersburg’da bir diplomatla evli olan ablasında olduğunu duymuştu ve dönüp dönmediğini bilmiyordu, ama sormaktan vazgeçti. “Olsa da olmasa da ne fark eder.”</p>
				<p class="normal">— Gelirsin değil mi?</p>
				<p class="normal">— Elbette gelirim.</p>
				<p class="normal">— O zaman saat beşte redingotla.</p>
				<p class="normal">Stepan Arkadyiç kalktı ve yeni amirini ziyaret için aşağı indi. İçgüdüleri Stepan Arkadyiç’i yanıltmadı. Korkunç denilen yeni amir son derece nazik ve saygılı bir adam çıktı. Stepan Arkadyiç onunla kahvaltı etti ve o kadar çok oturdu ki, Aleksey Aleksandroviç’in yanına ancak saat dörtte gidebildi.</p>
				<p class="kapakmetin"> </p>
				<h2 class="h2baslik" id="calibre_toc_117">VIII</h2>
				<p class="kapakmetin"> </p>
				<p class="normal">Aleksey Aleksandroviç ayinden döndükten sonra bütün sabahı evde geçirdi. Sabah iki işi vardı: Birincisi, Petersburg’a giden ve şimdi Moskova’da bulunan azınlıklar heyetini kabul etmek ve göndermek; ikincisi, avukata söz verdiği mektubu yazmak. Bu heyet, Aleksey Aleksandroviç’in girişimiyle çağrılmış olsa da pek çok rahatsız edici, hatta tehlikeli duruma neden olabilirdi ve Aleksey Aleksandroviç heyeti Moskova’da yakaladığına çok sevinmişti. Bu heyetin üyeleri, üzerlerine düşen rol ve görevleri konusunda en küçük bir bilgiye sahip değildi. İşlerinin hükümetten yardım isteyerek gereksinimlerini ve işlerin şimdiki durumunu bildirmek olduğuna saflıkla inanıyorlar ve bazı açıklamalarıyla ve isteklerinin muhalif partiye destek olduğunu, dolayısıyla bütün işlerini berbat ettiğini kesinlikle anlamıyorlardı. Aleksey Aleksandroviç onlarla uzun süre uğraştı, dışına hiç çıkmamaları gereken bir program hazırladı, onları gönderdikten sonra da heyetin yönlendirilmesi için Petersburg’a çeşitli mektuplar yazdı. Bu işte en büyük yardımcısı Kontes Lidiya İvanovna olmak zorundaydı. Heyetlerin işinde uzmandı ve hiç kimse heyetlerin işini abartmayı ve onlara yön vermeyi onun kadar beceremezdi. Aleksey Aleksandroviç bu işi bitirdikten sonra avukata da mektup yazdı. En küçük bir kararsızlık göstermeden avukata istediği gibi hareket etme izni verdi. Zorla aldığı dosyada bulunan, Vronskiy’in Anna’ya yazdığı üç tane notu da mektubun içine koydu.</p>
				<p class="normal">Aleksey Aleksandroviç geri dönmemek niyetiyle evinden çıktığından ve avukata gittikten, bir tek kişiye de olsa niyetinden söz ettikten, özellikle de bu yaşamsal meseleyi resmi bir işe dönüştürdükten bu yana gerçekleştirmek istediği niyete giderek daha fazla alışıyor ve bunu gerçekleştirme olanağını şimdi açıkça görüyordu.</p>
				<p class="normal">Stepan Arkadyiç’in gürültülü konuşmalarını duyduğu sırada avukatın mektubunu kapatıyordu. Stepan Arkadyiç, Aleksey Aleksandroviç’in uşağıyla tartışıyor ve geldiğini haber vermesi için ısrar ediyordu.</p>
				<p class="normal">“Fark etmez, –diye düşündü Aleksey Aleksandroviç,– daha bile iyi: Kız kardeşiyle ilişkimizdeki durumumu ve neden onunla yemeğe gidemeyeceğimi şimdi açıklarım.”</p>
				<p class="normal">Kâğıtlarını toplayıp bir dosyaya koyarken:</p>
				<p class="normal">— İçeri al! –diye seslendi.</p>
				<p class="normal">Stepan Arkadyiç kendisini içeri bırakmayan uşağa:</p>
				<p class="normal">— Gördün mü, yalan söylüyormuşsun, içerdeymiş! –dedi ve yürürken paltosunu çıkartarak içeri girdi.– Seni bulduğuma çok sevindim! Öyle umuyordum ki... –diye neşeli bir şekilde konuşmaya başladı.</p>
				<p class="normal">Aleksey Aleksandroviç, kendisi ayakta durarak, konuğunu da oturtmaksızın, soğuk bir tavırla:</p>
				<p class="normal">— Ben gelemem, –dedi.</p>
				<p class="normal">Aleksey Aleksandroviç, aleyhinde boşanma davası açtığı karısının erkek kardeşiyle arasında olması gereken soğuk ilişkilere hemen girmeyi düşünüyordu; fakat Stepan Arkadyiç’in ruhundaki kıyılardan dökülen iyi yüreklilik denizini hesaba katmamıştı.</p>
				<p class="normal">Stepan Arkadyiç parlak gözlerini geniş geniş açtı.</p>
				<p class="normal">— Neden gelemiyorsun? Ne demek istiyorsun? –dedi şaşkınlıkla Fransızca olarak.– Hayır, söz vermiştin. Hepimiz de senin sözüne güveniriz.</p>
				<p class="normal">— Aramızdaki akrabalık ilişkileri sona ermek zorunda olduğu için gelemeyeceğimi söylemek istiyorum.</p>
				<p class="normal">— Nasıl? Yani ne demek bu? Niçin? –dedi Stepan Arkadyiç gülümseyerek.</p>
				<p class="normal">— Çünkü kız kardeşinize, yani karıma karşı boşanma davası açıyorum. Ben mecburen...</p>
				<p class="normal">Ancak Aleksey Aleksandroviç daha sözünü bitirmemişti ki, Stepan Arkadyiç hiç onun beklemediği bir davranışta bulundu. Stepan Arkadyiç oflayarak bir koltuğa oturdu.</p>
				<p class="normal">— Hayır, Aleksey Aleksandroviç sen ne diyorsun? –diye haykırdı Oblonskiy ve yüzünde bir acı ifadesi belirdi.</p>
				<p class="normal">— Öyle işte.</p>
				<p class="normal">— Bağışla beni, buna inanamıyorum, inanamıyorum...</p>
				<p class="normal">Aleksey Aleksandroviç, sözlerinin beklediği etkiyi yapmadığını, daha fazla açıklama yapması gerektiğini ve neyi açıklarsa açıklasın kayınbiraderine karşı ilişkilerinin aynı kalacağını hissederek oturdu.</p>
				<p class="normal">— Evet, boşanma talebinde bulunmak gibi ağır bir gereklilikle karşı karşıya bırakıldım, –dedi Aleksey Aleksandroviç.</p>
				<p class="normal">— Bir tek şey söyleyeceğim Aleksey Aleksandroviç. Seni mükemmel, adil bir adam olarak, Anna’yı da, kusura bakma onunla ilgili düşüncelerimi değiştiremem, güzel, mükemmel bir kadın olarak tanırım ve bu yüzden, bağışla beni buna inanamıyorum. Burada bir yanlışlık var, –dedi Stepan Arkadyiç.</p>
				<p class="normal">— Keşke sadece bir yanlışlık olsaydı...</p>
				<p class="normal">— İzninle, anlıyorum, –diye onun sözünü kesti Stepan Arkadyiç.– Ama, elbette... Bir şey var: Acele etmemek gerek. Aceleye gerek yok, yok!</p>
				<p class="normal">Aleksey Aleksandroviç soğuk bir şekilde:</p>
				<p class="normal">— Ben acele etmedim, ama böyle bir meselede hiç kimseye danışamıyor insan. Kesin kararımı verdim.</p>
				<p class="normal">Stepan Arkadyiç derin bir iç geçirip:</p>
				<p class="normal">— Bu korkunç bir şey! –dedi.– Ben olsam bir tek şey yapardım Aleksey Aleksandroviç. Sana yalvarıyorum, bunu yap! –dedi.– Anladığım kadarıyla dava henüz başlamamış. Davayı açmadan önce karımla görüş, onunla konuş. O, Anna’yı kardeşi gibi sever, seni de sever, hem olağanüstü bir kadındır. Tanrı aşkına onunla bir konuş! Bana bu dostluğu yap, sana yalvarıyorum!</p>
				<p class="normal">Aleksey Aleksandroviç düşünmeye başlamıştı ve Stepan Arkadyiç, onun sessizliğini bozmadan merakla yüzüne bakıyordu.</p>
				<p class="normal">— Onu görmeye gideceksin, değil mi?</p>
				<p class="normal">— Bilmiyorum. Bu yüzden size gelmemiştim. İlişkilerimizin değişmek zorunda olduğunu düşünüyorum.</p>
				<p class="normal">— Neden ki? Ben öyle düşünmüyorum. Akrabalık ilişkilerimizin dışında senin bana karşı, biraz da olsa benim her zaman sana karşı beslediğim dostluk duygularına sahip olduğunu düşünmeme izin ver. Ve gerçek bir saygıya... –dedi Stepan Arkadyiç Aleksey Aleksandroviç’in elini sıkarak.– Senin kötü tahminlerin haklı bile olsa ben şu veya bu tarafı yargılama sorumluluğunu üzerime almam ve ilişkilerimizin değişmesi için de bir neden görmüyorum. Ama şimdi şu dediğimi yap, karımı görmeye gel.</p>
				<p class="normal">Aleksey Aleksandroviç soğuk bir şekilde:</p>
				<p class="normal">— Pekâlâ, biz bu meseleye farklı bakıyoruz, –dedi.– Neyse bu konuda konuşmayalım artık.</p>
				<p class="normal">— Hayır, neden gelmeyeceksin ki? Niçin bugün gelip bir öğle yemeği yemiyorsun? Karım seni bekliyor. Lütfen gel. Asıl önemlisi, onunla bir konuş. Olağanüstü bir kadındır. Tanrı aşkına, diz çöküp yalvarıyorum sana!</p>
				<p class="normal">— Bu kadar çok istiyorsanız, gelirim, –dedi Aleksey Aleksandroviç derin bir iç çekip.</p>
				<p class="normal">Sonra konuşmayı değiştirmek için her ikisini de ilgilendiren bir konuyu, Stepan Arkadyiç’in henüz yaşını başını almadan birdenbire böyle yüksek bir göreve getirilen yeni amirini sordu.</p>
				<p class="normal">Aleksey Aleksandroviç eskiden de Kont Aniçkin’i sevmezdi ve her zaman onunla görüşleri farklı olurdu, ancak şimdi görevinde yenilgiye uğramış bir adamın terfi etmiş birine karşı duyduğu, memurların çok iyi anlayabileceği nefret duygusundan kendini alamıyordu.</p>
				<p class="normal">Aleksey Aleksandroviç kinayeli bir gülüşle:</p>
				<p class="normal">— E, gördün mü onu? –diye sordu.</p>
				<p class="normal">— Nasıl görmem, dün daireye geldi. Galiba işi çok iyi biliyor ve çok çalışkan biri.</p>
				<p class="normal">— Evet ama çalışmaları hangi yönde? –dedi Aleksey Aleksandroviç.– İş yapmaya mı, yoksa yapılmış bir işi yeniden yapmaya mı? Onun değerli bir temsilcisi olduğu kırtasiyeci yönetim, devletimizin bir şanssızlığıdır.</p>
				<p class="normal">— Doğrusu, onu kınamak mümkün müdür bilmiyorum. Düşüncelerini de bilmiyorum, ama sadece iyi bir adam olduğunu biliyorum, –diye karşılık verdi Stepan Arkadyiç.– Biraz önce yanındaydım, doğrusu mükemmel bir adam. Birlikte kahvaltı ettik ve ben ona portakallı şarap yapmayı öğrettim. Çok serinletici bir içkidir. Şaşılacak şey, bundan haberi yokmuş. Çok hoşuna gitti. Hayır, doğrusu çok iyi bir adam.</p>
				<p class="normal">Stepan Arkadyiç saatine bir göz attı.</p>
				<p class="normal">— Ah, azizim, saat beş olmuş, ben daha Dolgovuşin’e gideceğim! Bak, lütfen yemeğe gel. Beni ve karımı ne kadar üzeceğini tasavvur edemezsin.</p>
				<p class="normal">Aleksey Aleksandroviç, kayınbiraderini buyur ettiği biçimde uğurlamaktan çok uzaktı artık.</p>
				<p class="normal">— Söz verdim ve geleceğim, –diye yanıtladı bezgin bir sesle.</p>
				<p class="normal">Stepan Arkadyiç gülümseyerek:</p>
				<p class="normal">— Bu hareketine değer verdiğime inan. Pişman olmayacağını umuyorum, –diye karşılık verdi.</p>
				<p class="normal">Bir yandan yürürken paltosunu giydi, eliyle uşağın başına dokundu, gülmeye başladı ve dışarı çıktı.</p>
				<p class="normal">Kapıya doğru dönerek:</p>
				<p class="normal">— Saat beşte, redingotlu lütfen! –diye bir kez daha seslendi.</p>
				<p class="kapakmetin"> </p>
				<h2 class="h2baslik" id="calibre_toc_118">IX</h2>
				<p class="kapakmetin"> </p>
				<p class="normal">Ev sahibi geldiğinde saat altı olmuştu ve bazı konuklar gelmişti. Ev sahibi, kapının önünde karşılaşmış olan Sergey İvanoviç Koznışev ve Pestsov’la birlikte içeri girdi. Bunlar, Oblonskiy’in deyimiyle Moskovalı aydınların en önemli iki temsilcisiydi. Her ikisi de karakter bakımından da, zekâ bakımından da saygın insanlardı. Birbirlerine saygı gösterirlerdi, ama kendi aralarında hemen hemen her konuda tam ve uzlaşmaz bir fikir ayrılığı içindeydiler. Bunun nedeni, karşıt eğilimlerde değil, aynı kampta olmaları (düşmanları onları tek bir adam olarak görüyordu), ancak bu kampta her birinin kendi görüş farkının olmasıydı. Yarı soyut konulardaki düşünce ayrılığı kadar uzlaşmaya yardım etmeyen bir başka şey olmadığı için asla aynı görüşte birleşemezlerdi, ama birbirlerinin düzeltilmesi olanaksız yanlışlarına da bıyık altından, hiç sinirlenmeden gülmeye epeydir alışmışlardı.</p>
				<p class="normal">Stepan Arkadyiç peşlerinden yetiştiğinde havadan sudan konuşarak kapıdan içeri giriyorlardı. Oblonskiy’in kayınpederi, Prens Aleksandr Dmitriyeviç, genç Şçerbatskiy, Turovtsın, Kiti ve Karenin konuk salonunda oturuyordu.</p>
				<p class="normal">Stepan Arkadyiç, kendisi yokken konuk salonunda işlerin iyi gitmediğini hemen anladı. Gri ipekten bayramlık elbisesini giymiş olan Darya Aleksandrovna besbelli ki hem yemeklerini çocuk odasında yalnız başlarına yemek zorunda olan çocukları, hem de kocasının henüz ortada olmaması yüzünden kaygılanıyor, bütün bu topluluğu kocası olmadan birbiriyle kaynaştıramıyordu. Herkes misafirliğe gitmiş papaz kızları gibi (yaşlı prens böyle diyordu) buraya neden geldiğine hayret ederek ve susmamak için bir iki laf geveleyerek oturuyordu. İyi yürekli Turovtsın galiba kendisini yabancı bir ortamda hissediyordu ve Stepan Arkadyiç’i görünce kalın dudaklarında beliren gülümseme, “E, kardeşim, bu akıllıların arasında bıraktın beni! Bir iki kadeh içsek, Château des fleurs’e gitsek, anlarım,” diyordu. Yaşlı prens, parlak gözleriyle yandan Karenin’e bakarak sesini çıkarmadan oturuyordu, Stepan Arkadyiç kayınpederinin, çığa balığı gibi konukların önüne çıkarmak için çağrılan bu devlet adamının mührünü söküp içini ortaya çıkaracak isabetli sözü bulduğunu anlamıştı. Kiti, Konstantin Levin içeri girdiğinde kıpkırmızı olmamak için gücünü toplayarak kapıya bakıyordu. Karenin’le tanıştırılmayan genç Şçerbatskiy, bunun onu zerre kadar rahatsız etmediğini göstermeye çalışıyordu. Karenin, Petersburg alışkanlığıyla hanımların olduğu bir yemeğe frak giyerek ve beyaz kravat takarak gelmişti. Stepan Arkadyiç, onun yüz ifadesinden sırf verdiği sözü tutmak için geldiğini ve bu topluluk içinde bulunarak zor bir görevi yerine getirdiğini anlamıştı. Stepan Arkadyiç gelmeden önce konukların hepsini donduran soğuk havanın başlıca suçlusu da Karenin’di.</p>
				<p class="normal">Stepan Arkadyiç salona girerken özür diledi, bütün gecikmelerinin her zamanki bahanesi olan prensin kendisini alıkoyduğunu söyledi ve hemen herkesi tanıştırdı, Aleksey Aleksandroviç’i Sergey Koznışev’le bir araya getirerek her ikisini de Pestsov’la birlikte bir anda saran Polonya’nın Ruslaştırılması konusunu önlerine attı. Turovtsın’ın omzunu okşayıp, ona gülünç bir şeyler fısıldadı ve karısıyla prensin yanına oturttu. Sonra Kiti’ye bugün çok güzel olduğunu söyledi ve Şçerbatskiy’i Karenin’le tanıştırdı. Bu topluluk hamurunu bir anda öyle bir yoğurdu ki, salonda herkesin keyfi yerine geldi ve sesler canlandı. Bir tek Konstantin Levin yoktu. Ama iyi olmuştu, çünkü Stepan Arkadyiç yemek salonuna girerken Porto ve Heres şarabının Leve’den değil, Depre’den alındığını dehşetle görmüş ve arabacının bir an evvel Leve’ye yollanmasını emretmiş, sonra tekrar konuk salonuna yönelmişti.</p>
				<p class="normal">Yemek salonunda karşısına Konstantin Levin çıktı.</p>
				<p class="normal">— Geç kalmadım ya?</p>
				<p class="normal">— Sen geç kalmadan edebilir misin? –dedi Stepan Arkadyiç Levin’in koluna girerek.</p>
				<p class="normal">Levin eldiveniyle şapkasındaki karları silkelerken, elinde olmadan kıpkırmızı kesilerek:</p>
				<p class="normal">— İçerisi kalabalık mı? Kimler var? –diye sordu.</p>
				<p class="normal">— Hepsi bizden. Kiti burada. Gidelim, seni Karenin’le tanıştırayım.</p>
				<p class="normal">Stepan Arkadyiç liberalliğine karşın Karenin’le tanışmanın gurur okşayıcı bir şey olduğunu biliyor ve bu yüzden en iyi dostlarına bu ikramı yapıyordu. Ancak Konstantin Levin o anda bu tanışıklıktan memnuniyet duyacak halde değildi. Anayolda arabada gördüğü dakikayı saymazsak, Vronskiy’le karşılaştığı ve belleğinde yer eden o akşamdan sonra Kiti’yi görmemişti. Onu bugün burada göreceğini ruhunun derinlerinden biliyordu. Ancak kafasını rahatlatmak için kendini bunu bilmediğine inandırmaya çalışıyordu. Şimdi onun burada olduğunu duyduğunda ise birden öyle bir sevinç ve aynı zamanda öyle bir korku duymuştu ki, soluğu kesildi ve söylemek istediği şeyi söyleyemedi.</p>
				<p class="normal">“O nasıl, nasıl acaba? Eskisi gibi mi, yoksa arabadaki gibi mi? Ya Darya Aleksandrovna doğru söylediyse? Hem neden doğru olmasın?” –diye düşünüyordu.</p>
				<p class="normal">— Ah, lütfen beni Karenin’le tanıştır, –dedi güçlükle ve umutsuz bir kararlılıkla konuk salonuna girdiğinde Kiti’yi gördü.</p>
				<p class="normal">Kiti ne eskisi gibiydi, ne de arabadaki gibi; bambaşkaydı.</p>
				<p class="normal">Ürkek, çekingen, utangaç ve bu yüzden daha da güzeldi. Kiti, Levin’i salona girdiği anda gördü. Onu bekliyordu. Sevinmiş ve sevincinden öyle utanmıştı ki, Levin’in ev sahibesinin yanına gidip, ona tekrar bir göz attığı dakikada kendisine de, Levin’e de, her şeyi gören Dolli’ye de sanki Kiti gözyaşlarını tutamayıp ağlamaya başlayacak gibi gelmişti. Kızarmış, bembeyaz olmuş, sonra yine kızarmış ve Levin’i beklerken belli belirsiz dudakları titreyerek donup kalmıştı. Levin, Kiti’nin yanına geldi, eğilerek selam verdi ve hiçbir şey demeden elini uzattı. Eğer dudaklarının hafiften titremesi ve gözlerini kaplayan, onlara parlaklık veren ıslaklık olmasaydı şu sözleri söylediğinde gülümsemesi oldukça sakin sayılırdı:</p>
				<p class="normal">— Görüşmeyeli ne kadar çok zaman oldu! –ve buz gibi elini uzatıp umutsuz bir kararlılıkla Levin’in elini sıktı.</p>
				<p class="normal">Levin mutluluktan pırıl pırıl bir gülümsemeyle:</p>
				<p class="normal">— Siz beni görmediniz, ama ben sizi gördüm, –dedi.– İstasyondan Yerguşovo’ya gelirken gördüm sizi.</p>
				<p class="normal">— Ne zaman? –diye sordu Kiti hayretle.</p>
				<p class="normal">Ruhunu dolduran mutluluktan boğulacağını hisseden Levin:</p>
				<p class="normal">— Arabayla Yerguşovo’ya gidiyordunuz, –dedi. İçinden de “Masum olmayan bir düşünceyi bu duyarlı varlıkla bağdaştırmaya nasıl cüret ettim? Evet, galiba Darya Aleksandrovna’nın söylediği şey doğru,” –diye düşünüyordu.</p>
				<p class="normal">Stepan Arkadyiç, Levin’in elinden tuttu ve Karenin’nin yanına götürdü.</p>
				<p class="normal">— İzin verirseniz sizi tanıştırayım. –İkisinin de adlarını söyledi.</p>
				<p class="normal">Aleksey Aleksandroviç, Levin’in elini sıkarak soğuk bir şekilde:</p>
				<p class="normal">— Sizinle tekrar karşılaşmak çok hoş, –dedi.</p>
				<p class="normal">— Siz tanışıyor musunuz? –diye hayretle sordu Stepan Arkadyiç.</p>
				<p class="normal">Levin gülümseyerek:</p>
				<p class="normal">— Bir vagonda birlikte üç saat geçirmiştik, –dedi,– ama bir maskeli balodan çıkar gibi merak içinde ayrılmıştık, en azından ben öyleydim.</p>
				<p class="normal">Stepan Arkadyiç yemek salonunu göstererek:</p>
				<p class="normal">— Demek öyle! Lütfen buyurunuz, –dedi.</p>
				<p class="normal">Erkekler yemek salonuna geçti, üzerinde altı çeşit votka, gümüş kaşıklı ve kaşıksız bir o kadar peynir çeşidi, havyar, ringa balığı, çeşitli konserveler ve incecik dilimlenmiş tabak tabak Fransız ekmeğinin olduğu meze masasına yaklaştılar.</p>
				<p class="normal">Erkekler kokulu votkaların ve mezelerin çevresinde ayakta duruyordu. Polonya’nın Ruslaştırılmasıyla ilgili Sergey İvanoviç Koznışev, Karenin ve Pestsov arasındaki konuşma yemek servisini beklerken durmuştu.</p>
				<p class="normal">En soyut ve ciddi bir tartışmayı bitirmek için beklenmedik bir anda ince, zekice bir espri yapmayı herkesten daha iyi bilen Sergey İvanoviç şimdi de bunu yapmıştı.</p>
				<p class="normal">Aleksey Aleksandroviç, Polonya’nın Ruslaştırılmasının ancak Rus yönetimince ortaya konacak yüksek ilkeler sonucunda gerçekleşebileceğini ileri sürüyordu.</p>
				<p class="normal">Pestsov, bir halkın diğer bir halkı ancak yoğun bir nüfusa sahip olduğunda etkisi altına alacağı düşüncesinde ısrar ediyordu.</p>
				<p class="normal">Koznışev ikisini de kabul ediyordu, ama bazı sınırlamalarla. Konuk salonundan çıktıkları sırada konuşmayı bitirmek için Koznışev gülümseyerek:</p>
				<p class="normal">— Bu yüzden azınlıkların Ruslaştırılması için bir tek yol vardır, olabildiğince çok çocuk yapmak. Kardeşimle ben bu konuda herkesten daha az etkili oluruz. Oysa siz evli beyler, özellikle de siz Stepan Arkadyiç, çok yurtseverce davranıyorsunuz, –dedi. Sonra ev sahibine tatlı tatlı gülümseyerek ve küçük bir kadehi uzatarak,– Kaç çocuğunuz vardı? –diye sordu.</p>
				<p class="normal">Herkes gülmeye başladı, özellikle Stepan Arkadyiç çok neşeliydi.</p>
				<p class="normal">Ağzındaki peyniri çiğneyerek ve uzatılan kadehe özel bir cins votka doldurarak:</p>
				<p class="normal">— Evet, işte en iyi yöntem! –dedi Stepan Arkadyiç. Konuşma gerçekten de bir espriyle bitmişti.</p>
				<p class="normal">— Bu peynir fena değil. Emreder misiniz? –dedi ev sahibi. Levin’e dönüp, sol eliyle onun pazusunu yoklayarak.– Yine jimnastik mi yaptın? –diye sordu. Levin gülümsedi, kolunu büktü ve Stepan Arkadyiç’in parmaklarının arasında, ince ceket kumaşının altından yuvarlak bir peynir gibi çelik bir tepecik yükseldi.</p>
				<p class="normal">— Pazuya bak! Samson!</p>
				<p class="normal">Av konusunda son derece belirsiz bilgilere sahip olan Aleksey Aleksandroviç, üzerine peynir sürerken örümcek ağı gibi incecik bir ekmek dilimini delerek:</p>
				<p class="normal">— Ayı avlamak için sanırım büyük bir güce sahip olmak gerekir, –dedi.</p>
				<p class="normal">Levin gülümsedi, ev sahibesiyle birlikte meze masasına doğru gelen hanımların önünde hafifçe eğilerek kenara çekildi ve:</p>
				<p class="normal">— Hiç değil. Tam tersine, bir çocuk bile ayıyı öldürebilir, –dedi.</p>
				<p class="normal">Kaygan ve inatçı bir mantarı çatalıyla yakalamaya çalışan ve arasından beyaz elinin göründüğü dantelleri sallayan Kiti:</p>
				<p class="normal">— Bana söylediklerine göre bir ayı vurmuşsunuz, –dedi. Güzel başını hafifçe ona doğru çevirip gülümseyerek,– Sizin oralarda ayı var mı sahi? –diye sordu.</p>
				<p class="normal">Kiti’nin söylediğinde olağanüstü hiçbir şey yoktu, ama bunu söylerken kızın dudakları, gözleri, elinin her hareketi, ağzından çıkan her ses Levin için sözlerle ifade edilemeyecek bir anlam taşıyordu. Aynı zamanda bir bağışlanma ricası, Levin’e karşı güven, bir okşama, tatlı, ürkek bir okşama, bir söz verme, bir umut ve inanmaması mümkün olmayan ve onu mutluluğa boğan bir aşk da vardı.</p>
				<p class="normal">— Hayır, Tver iline gittik. Oradan dönerken trende eniştenizle ya da eniştenizin eniştesiyle karşılaştım, –dedi gülümseyerek.– Gülünç bir karşılaşmaydı.</p>
				<p class="normal">Sonra neşeli ve eğlenceli bir şekilde nasıl bütün gece uyumayıp, sırtında gocukla Aleksey Aleksandroviç’in kompartımanına girdiğini anlattı.</p>
				<p class="normal">— Kondüktör, atasözünün aksine, giysilerim yüzünden beni dışarı çıkartmak istedi; ama ben o arada yüksek bir üslupla konuşmaya başladım, siz de, –dedi adını unutup Karenin’e dönerek,– ilk başta gocuğuma bakıp beni kovmak istemiştiniz, ama daha sonra arka çıktınız bana. Bunun için size minnettarım.</p>
				<p class="normal">Aleksey Aleksandroviç peçeteyle parmaklarının ucunu silerken:</p>
				<p class="normal">— Yolcuların yer seçme hakları genellikle son derece belirsiz, –dedi.</p>
				<p class="normal">Levin saf bir gülümsemeyle:</p>
				<p class="normal">— Benimle ilgili olarak kararsız kaldığınızı gördüm, –dedi,– ama gocuğumun etkisini hafifletmek için hemen akıllıca bir konuşmaya giriştim.</p>
				<p class="normal">Sergey İvanoviç ev sahibesiyle konuşmaya devam ederken, bir kulağıyla da kardeşini dinleyerek yan gözle ona baktı. “Ona bugün ne olmuş? Zafer kazanmış gibi,” –diye geçirdi içinden. Levin’in kendini kanatlanmış gibi hissettiğini bilmiyordu. Levin, söylediği sözleri Kiti’nin duyduğunu ve kendisini dinlemekten hoşlandığını biliyordu. Onu ilgilendiren tek şey de buydu. Sadece bu odada değil, bütün dünyada kendisi için çok büyük anlam ve önem kazanmış olan Levin ve Kiti vardı yalnızca. Başını döndüren bir yükseklikte durduğunu hissediyordu ve bütün bu iyi insanlar, ünlü Kareninler, Oblonskiyler ve bütün dünya aşağıda, uzaklarda bir yerdeydi.</p>
				<p class="normal">Stepan Arkadyiç ikisine de bakmadan ve hiç fark ettirmeden, sanki başka oturtacak yer kalmamış gibi Levin’le Kiti’yi masada yan yana oturttu.</p>
				<p class="normal">— Hadi sen de şuraya oturuver, –dedi Levin’e.</p>
				<p class="normal">Yemek Stepan Arkadyiç’in meraklısı olduğu servis takımları kadar güzeldi. Marie-Louise çorbası güzel yapılmıştı; ağızda eriyen minik börekler kusursuzdu. Beyaz kravatlı iki uşak ve Matvey yemek ve şarap servislerini fark ettirmeden, sessiz ve hızlı bir şekilde yapıyorlardı. Yemek maddi yönden başarılıydı; manevi yönden de en az o kadar başarılıydı. Kâh genel, kâh özel devam eden konuşma durmamıştı ve yemeğin sonuna doğru o kadar canlanmıştı ki, erkekler konuşmaya ara vermeksizin masadan kalktı. Aleksey Aleksandroviç bile canlanmıştı.</p>
				<p class="kapakmetin"> </p>
				<h2 class="h2baslik" id="calibre_toc_119">X</h2>
				<p class="kapakmetin"> </p>
				<p class="normal">Pestsov sonuna dek tartışmayı severdi ve Sergey İvanoviç’in sözlerinden hoşnut olmamıştı. Bu arada kendi düşüncesinin haksız olduğunu da hissetmişti.</p>
				<p class="normal">Çorba içerken Aleksey Aleksandroviç’e hitaben:</p>
				<p class="normal">— Ben hiçbir zaman tek başına nüfus yoğunluğunu kastetmedim, ama bu yoğunluğun ilkelerle değil, esaslarla birleşmesini kastettim, –dedi.</p>
				<p class="normal">Aleksey Aleksandroviç acele etmeden ve isteksizce:</p>
				<p class="normal">— Bana kalırsa, ikisi de aynı şey, –dedi.– Bence başka bir halkı ancak yüksek bir gelişime sahip olan bir halk etkileyebilir...</p>
				<p class="normal">Her zaman konuşmakta acele eden ve söylediği şeye her zaman âdeta bütün ruhunu katan Pestsov kalın sesiyle Aleksey Aleksandroviç’in sözünü kesti:</p>
				<p class="normal">— Ama mesele de bu zaten, –dedi,– yüksek gelişimden ne anlıyoruz? İngilizler, Fransızlar, Almanlar, en yüksek gelişim düzeyinde bulunan hangisi? Kim bir başkasını ulusallaştıracak? Ren’in Fransızlaştırıldığını görüyoruz, ama Almanlar daha aşağıda bulunmuyor ki! –dedi yüksek sesle.– Burada başka bir kural var!</p>
				<p class="normal">Aleksey Aleksandroviç kaşlarını hafifçe kaldırarak:</p>
				<p class="normal">— Bana kalırsa gerçek kültür her zaman etkili olur, –dedi.</p>
				<p class="normal">— Fakat gerçek kültürün işaretlerini nerede görmeliyiz? –dedi Pestsov.</p>
				<p class="normal">— Sanırım, bu işaretler bellidir, –dedi Aleksey Aleksandroviç.</p>
				<p class="normal">— Tam olarak belli mi? –diye ince bir gülümsemeyle lafa karıştı Sergey İvanoviç.– Artık gerçek kültürün ancak saf klasik kültür olduğu kabul ediliyor; ama biz iki tarafın sert tartışmalarını görüyoruz ve düşman kampın kendi lehine güçlü kanıtlara sahip olmadığını da yadsıyamayız.</p>
				<p class="normal">— Siz klasiksiniz Sergey İvanoviç. Kırmızı şarap emreder misiniz? –dedi Stepan Arkadyiç.</p>
				<p class="normal">Sergey İvanoviç, yüzünde bir çocuğa gülümsüyormuş gibi hoşgörülü bir gülümsemeyle bardağını masaya koyarak:</p>
				<p class="normal">— Her iki kültür için de düşüncemi belirtmiyorum, ben yalnız iki tarafın da güçlü kanıtlara sahip olduğunu söylüyorum, –diye devam etti Aleksey Aleksandroviç’e dönerek.– Ben klasik öğrenim gördüm, ama bu tartışmada şahsen kendime yer bulamıyorum. Modern bilimler karşısında klasik bilimlere neden üstünlük verildiği konusunda açık kanıtlar görmüyorum.</p>
				<p class="normal">— Doğa bilimlerinin o kadar çok öğretici-geliştirici etkisi var ki, –diye atıldı Pestsov.– Alın astronomiyi, botaniği, genel yasalar sistemiyle birlikte zoolojiyi!</p>
				<p class="normal">— Buna tümüyle katılamam, –diye yanıtladı Aleksey Aleksandroviç.– Bana kalırsa, dillerin biçimlerini inceleme süreci manevi gelişmeyi özellikle olumlu etkiliyor. Ayrıca klasik yazarların etkisinin en yüksek derecede ahlaki bir etki olduğunu yadsımak olanaksızdır, oysa günümüzün yarasını oluşturan zararlı ve yalanlarla dolu öğretiler ne yazık ki doğa bilimleri eğitimiyle birleşiyor.</p>
				<p class="normal">Sergey İvanoviç bir şey söylemek istiyordu, ama Pestsov kalın sesiyle onun sözünü kesti. Pestsov hararetle bu düşüncenin haksızlığını kanıtlamaya girişti. Sergey İvanoviç karşısındakini mat etmeye hazır bir görünüşle sakin sakin söylenenleri dinliyordu.</p>
  <p class="normal">Sergey İvanoviç hafifçe gülümseyerek Karenin’e döndü ve:</p>
				<p class="normal">— Fakat, –dedi,– şu veya bu bilimlerin yararlarını ve zararlarını tam olarak tartmanın zor olduğu ve şayet biraz önce sözünü ettiğiniz ahlaki üstünlük, disons le mot<sup class="calibre4"><a href="1_split_094.html#footnote-100-77" id="footnote-100-77-backlink" name="footnote-100-77-backlink">[77]</a></sup> antinihilist etki, klasik eğitim tarafında değilse bu bilimlerden hangilerinin yeğleneceği sorununun öyle kısa bir sürede ve kesin olarak çözümlenemeyeceğini kabul etmemek de elde değildir.</p>
				<p class="normal">— Kuşkusuz.</p>
				<p class="normal">— Eğer bu antinihilist etki üstünlüğü klasik bilimlerden yana olmasaydı, daha fazla düşünür, her iki tarafın kanıtlarını daha fazla ölçüp biçerdik, her iki eğilime de geniş bir alan verirdik, –dedi Sergey İvanoviç ince bir gülümsemeyle.– Ancak şimdi bu klasik eğitim haplarında antinihilizmin iyileştirici gücünün olduğunu biliyoruz ve hastalarımıza bunları cesaretle öneriyoruz... Ya iyileştirici gücü olmasaydı? –diyerek sözünü bir espriyle tamamladı.</p>
				<p class="normal">Sergey İvanoviç’in haplarına herkes gülmeye başlamıştı, özellikle de konuşmayı dinlerken sadece gülünç şeyler söylenmesini bekleyen ve sonunda muradına eren Turovtsın yüksek sesle ve neşeyle gülüyordu.</p>
				<p class="normal">Stepan Arkadyiç Pestsov’u çağırmakla hata etmemişti. Pestsov’la yapılan akıllı bir konuşmanın bir an bile durması mümkün değildi.</p>
				<p class="normal">Sergey İvanoviç konuşmasını espriyle bitirir bitirmez, Pestsov hemen yeni bir konuşma başlattı.</p>
				<p class="normal">— Hükümetin böyle bir amacı olduğunu kabul etmek de mümkün değil, –dedi Pestsov.– Görünüşe bakılırsa hükümet, alınan önlemlerin yapabileceği etkilere karşı ilgisiz kalarak genel düşüncelerle hareket ediyor. Örneğin kadınların eğitim görmesi sorunu zararlı sayılmalıydı, ama hükümet kadınlar için kurslar ve üniversiteler açıyor.</p>
				<p class="normal">Ve konuşma hemen yeni bir konuya, kadınların öğrenim görmesi konusuna atladı.</p>
				<p class="normal">Aleksey Aleksandroviç, kadınların eğitim görmesi düşüncesinin kadın özgürlüğü sorunuyla karıştığını ve bu nedenle zararlı sayılabileceğini ifade etti.</p>
				<p class="normal">— Ben tam tersine, bu iki sorunun kopmaz bağlarla birbirine bağlı olduğunu düşünüyorum, –dedi Pestsov.– Bu bir kısır döngüdür. Kadın eğitim eksikliği yüzünden haklarından yoksundur, eğitim eksikliği ise hakların yoksunluğundan kaynaklanmaktadır. Unutmamak gerekir, kadınların köleleştirilmesi o kadar büyük ve eski bir konudur ki, onları bizden ayıran uçurumu genellikle anlamak istemeyiz, –dedi Pestsov.</p>
				<p class="normal">Pestsov’un susmasını bekleyen Sergey İvanoviç:</p>
				<p class="normal">— Haklar dediniz, jüri üyesi, belediye meclis üyesi, meclis başkanı, memur, parlamento üyesi olma hakkı... –dedi.</p>
				<p class="normal">— Elbette.</p>
				<p class="normal">— Ancak az görülen bir istisna olarak kadınlar bu yerleri işgal edebilseler bile “haklar” deyimini bence siz yanlış kullandınız. Görevler demek daha doğru olurdu. Jüri üyeliği, belediye meclis üyeliği, telgraf memurluğu görevlerini yerine getirirken bir görev yerine getirdiğimiz duygusu içinde olduğumuzu herkes kabul eder. İşte bu yüzden kadınların kendilerine görev aradıklarını, bunun da son derece haklı olduğunu söylemek daha doğru olur. Onların bu genel erkek emeğine yardım etme isteklerine sadece anlayış gösterilebilir.</p>
				<p class="normal">— Son derece doğru, –diye onayladı Aleksey Aleksandroviç.– Sanırım, sorun sadece kadınların bu görevleri yapabilecek yetenekte olup olmadıklarında.</p>
				<p class="normal">Stepan Arkadyiç:</p>
				<p class="normal">— Kadınlar arasında eğitim yaygınlaştığı zaman herhalde çok yetenekli oldukları görülecektir, –dedi.– Bunu görüyoruz...</p>
				<p class="normal">Uzun süredir konuşmaya kulak kabartan prens, alaycı, küçük gözleri pırıl pırıl parlayarak:</p>
				<p class="normal">— Ya atasözü? –dedi.– Kızlarımın yanında söyleyebilirim: Saçı uzun...</p>
				<p class="normal">— Özgürleşmeden önce zenciler hakkında da tam tamına aynı şey düşünülüyordu, –dedi Pestsov öfkeli bir şekilde.</p>
				<p class="normal">— Ne yazık ki, biz erkeklerin genellikle görevden kaçtığını görürken, –dedi Sergey İvanoviç,– kadınların kendilerine yeni görevler aramalarını sadece garip bulurum.</p>
				<p class="normal">— Görevler haklara bağlıdır: güç, para, şeref. Kadınlar işte bunları arıyorlar, –dedi Pestsov.</p>
				<p class="normal">— Benim sütnine olma hakkını aramam ve kadınlara para ödenirken bana para vermek istememelerine kızmamla aynı şey, –dedi yaşlı prens.</p>
				<p class="normal">Turovtsın gürültülü bir kahkaha patlattı ve Sergey İvanoviç bunu söyleyenin kendisi olmadığına üzüldü. Aleksey Aleksandroviç bile gülümsemişti.</p>
				<p class="normal">— İyi de bir erkek emziremez ki, –dedi Pestsov,– oysa kadın...</p>
				<p class="normal">Kızlarının yanında rahatça konuşmakta herhangi bir sakınca görmeyen yaşlı prens:</p>
				<p class="normal">— Yo, bir İngiliz erkeği gemide bebeğini emzirmişti, –dedi.</p>
				<p class="normal">— Bu erkeklerin sayısı ne kadarsa, memur olacak kadınların sayısı da o kadardır, –dedi Sergey İvanoviç.</p>
				<p class="normal">Hep göz önünde tuttuğu Çibisova’yı anımsayan Stepan Arkadyiç, Pestsov’a yakınlık duyarak ve onu destekleyerek:</p>
				<p class="normal">— Evet ama ailesi olmayan bir kız ne yapsın? –dedi.</p>
				<p class="normal">Darya Aleksandrovna, Stepan Arkadyiç’in hangi kızı kastettiğini galiba tahmin ederek bir anda konuşmaya girip, sinirli bir şekilde:</p>
				<p class="normal">— Bu kızın hikâyesini iyice inceleyecek olursanız, kendi ailesini ya da yanında bir kadın işi bulabileceği kız kardeşinin ailesini terk ettiğini görürsünüz, –dedi.</p>
				<p class="normal">— Ama biz bir ilkeyi, bir ideali savunuyoruz! –diye Pestsov kalın sesiyle itiraz etti.– Kadın, bağımsız ve eğitimli olma hakkını istiyor. Bunun olanaksızlığıyla rahatsız oluyor, eziliyor.</p>
				<p class="normal">Yaşlı prens, gülmekten kalın uçlu bir kuşkonmazı sosun içine düşüren Turovtsın’ı çok memnun ederek:</p>
				<p class="normal">— Ben de beni bakımevine sütnine olarak almıyorlar diye rahatsız oluyor ve eziliyorum, –dedi.</p>
				<h2 class="h2baslik" id="calibre_toc_120">XI</h2>
				<p class="kapakmetin"> </p>
				<p class="normal">Kiti ve Levin dışında herkes genel konuşmaya katılıyordu. İlk başta bir halkın diğeri üzerinde sahip olduğu etki konuşulduğunda Levin’in aklına elinde olmadan bu konuda söyleyecek şeyleri olduğu gelmişti; fakat eskiden onun için çok önemli olan bu düşünceler kafasında sanki düş görüyormuş gibi bir görünüp bir kayboluyor ve artık birazcık da olsa ilgisini çekmiyordu. Hatta hiç kimse için gerekli olmayan bir konuda konuşmaya bu kadar çaba harcamaları da tuhafına gidiyordu. Kiti için de aynı şekilde kadınların haklarından ve eğitiminden söz etmeleri ilginç olabilirdi. Yurtdışındaki arkadaşı Varenka’yı, onun ağır bağımlılık halini anımsayarak bu konuyu, kendisini, evlenmeyecek olursa ne yapacağını kaç kez düşünmüş ve ablasıyla kaç kez konuşmuştu! Fakat şimdi bu konu onu zerre kadar ilgilendirmiyordu. Levin’le aralarında bir konuşma, konuşma da değil, her geçen dakika onları birbirine daha yakınlaştıran ve her ikisinde de içine girdikleri bilinmezlik karşısında sevinçli bir korku uyandıran bir tür gizemli görüşme vardı.</p>
				<p class="normal">Önce Levin, Kiti’nin geçen yıl onu arabanın içinde nasıl olup da görebildiği sorusuna karşılık anayolda ot biçmekten gelirken gördüğünü anlattı.</p>
				<p class="normal">— Sabah çok erkendi. Galiba siz yeni uyanmıştınız. Anneniz çekildiği köşede uyuyordu. Büyüleyici bir sabahtı. Yürüyor ve düşünüyordum, kim bu dört atlı arabayla gelen diye. Çıngıraklı çok güzel bir araba ve siz bir an görünüp kayboldunuz. Pencereye baktım, işte böyle iki elinizle başlığınızın bağcıklarını tutarak oturuyordunuz ve düşüncelere dalmıştınız, –dedi gülümseyerek.– O sırada ne düşündüğünüzü öğrenmek isterdim. Önemli bir şey miydi?</p>
				<p class="normal">“Saçım başım dağınık mıydı acaba?” –diye düşündü Kiti; ama Levin’in belleğinde bu anıları canlandıran hayranlık dolu gülümsemeyi görünce, tersine, bıraktığı izlenimin çok iyi olduğunu hissetti. Yüzü kızardı ve sevinçle güldü.</p>
				<p class="normal">— Doğrusu, anımsamıyorum.</p>
				<p class="normal">Levin, Turovtsın’ın ıslak gözlerine ve sarsılan gövdesine hayranlıkla bakarak:</p>
				<p class="normal">— Turovtsın ne kadar güzel gülüyor! –dedi.</p>
				<p class="normal">— Onu uzun zamandır mı tanıyorsunuz? –diye sordu Kiti.</p>
				<p class="normal">— Kim tanımaz ki onu?</p>
				<p class="normal">— Sanırım, onun kötü biri olduğunu düşünüyorsunuz.</p>
				<p class="normal">— Kötü değil de önemsiz biri.</p>
				<p class="normal">— Doğru değil! Böyle düşünmekten bir an önce vazgeçin! –dedi Kiti.– Benim de onunla ilgili düşüncelerim çok iyi değildi, ama çok sevimli ve şaşılacak kadar iyi bir adamdır. Altın gibi yüreği vardır.</p>
				<p class="normal">— Yüreğinin nasıl olduğunu nereden öğrendiniz?</p>
				<p class="normal">— Onunla çok yakın dostuz. Onu çok iyi tanıyorum. Geçen kış, bize gelmenizden kısa bir süre sonra... –dedi suçlu ve aynı zamanda saf bir gülümsemeyle,– Dolli’nin çocuklarının hepsi birden kızıl olmuştu, o da her nasılsa Dolli’ye uğramıştı. Ve düşünebiliyor musunuz, –fısıltıyla konuşuyordu,– Dolli’ye öyle acımıştı ki, kalıp çocukların bakımına yardımcı olmuştu. Evet, üç hafta onların evinde kaldı ve bir dadı gibi çocuklara baktı.</p>
				<p class="normal">Kiti ablasına doğru eğilerek:</p>
				<p class="normal">— Konstantin Dmitriç’e, kızıl hastalığı sırasında Turovtsın’ın yaptıklarını anlatıyorum, –dedi.</p>
				<p class="normal">Dolli, kendisinden söz edildiğini hisseden Turovtsın’e bakarak ve tatlı tatlı gülümseyerek:</p>
				<p class="normal">— Evet, şaşırtıcı, çok güzel! –dedi. Levin Turovtsın’e bir kez daha baktı ve bu adamdaki güzelliği daha önce nasıl olup da anlamadığına şaşırdı.</p>
				<p class="normal">Hissettiği şeyi içtenlikle ifade ederek neşeyle:</p>
				<p class="normal">— Suçluyum, suçlu, bundan böyle insanlar hakkında kötü düşünmeyeceğim! –dedi.</p>
				<h2 class="h2baslik" id="calibre_toc_121">XII</h2>
				<p class="kapakmetin"> </p>
				<p class="normal">Kadınların haklarıyla ilgili başlayan konuşmada, evlilikte hak eşitsizliği gibi hanımların yanında konuşulması nazik konular vardı. Pestsov yemek sırasında birkaç kez bu konuların üstüne atlamıştı, ama Sergey İvanoviç ve Stepan Arkadyiç, onu dikkatle bu konulardan uzaklaştırmıştı.</p>
				<p class="normal">Kadınlar da masadan kalkıp yemek salonundan çıktıklarında Pestsov onların peşinden gitmeyerek Aleksey Aleksandroviç’le konuşmaya, eşitsizliğin en önemli nedenini anlatmaya girişti. Pestsov’un düşüncesine göre karıkoca arasındaki eşitsizlik, kadının sadakatsizliğiyle erkeğin sadakatsizliğinin hem yasa tarafından, hem de toplum tarafından eşit cezalandırılmamasındaydı.</p>
				<p class="normal">Stepan Arkadyiç hemen Aleksey Aleksandroviç’in yanına gelip, sigara içmeyi önerdi.</p>
				<p class="normal">— Hayır, ben sigara içmiyorum, –diye sakince yanıtladı Aleksey Aleksandroviç ve bu konuşmadan korkmadığını göstermek istercesine dudaklarında soğuk bir gülümsemeyle Pestsov’la konuşmaya başladı.</p>
				<p class="normal">— Sanırım, böyle bir görüşün temelleri olayların kendinde yatmaktadır, –dedi ve konuk salonuna geçmek istedi; fakat tam o anda Turovtsın, Aleksey Aleksandroviç’le konuşmaya başladı.</p>
				<p class="normal">İçtiği şampanyayla canlanmış olan ve uzayıp giden sessizliğini bozacak fırsatı epeydir bekleyen Turovtsın, Aleksey Aleksandroviç’e dönerek:</p>
				<p class="normal">— Pryaçnikov meselesini duydunuz mu? –dedi. Daha ziyade en önemli konuk olan Aleksey Aleksandroviç’e hitap ederek, ıslak ve kırmızı dudaklarının iyilik dolu gülümsemesiyle– Vasya Pryaçnikov, –diye devam etti,– bugün bana anlattıklarına göre Tver’de Kvıtskiy’le düello yapmış ve onu öldürmüş.</p>
				<p class="normal">Nasıl insan mahsus yapıyormuş gibi gidip, hep tam da ağrıyan yerini çarpıp daha çok acıttığını düşünürse, Stepan Arkadyiç de ne yazık ki, bugün konuşmanın her dakika Aleksey Aleksandroviç’in ağrıyan yerine dokunduğunu hissediyordu. Eniştesini tekrar uzaklaştırmak istedi, ama Aleksey Aleksandroviç merakla sordu:</p>
				<p class="normal">— Pryaçnikov niçin düello etmiş?</p>
				<p class="normal">— Karısı yüzünden. Erkekçe davranmış! Düelloya davet etmiş ve öldürmüş!</p>
				<p class="normal">Aleksey Aleksandroviç ilgisiz bir şekilde:</p>
				<p class="normal">— Ya! –dedi ve kaşlarını kaldırıp konuk salonuna geçti.</p>
				<p class="normal">Salona geçilen odada onu karşılayan Dolli çekingen bir gülümsemeyle:</p>
				<p class="normal">— Geldiğinize ne kadar sevindim, –dedi,– sizinle konuşmam gerek. Şuraya oturalım...</p>
				<p class="normal">Aleksey Aleksandroviç yukarı kaldırdığı kaşlarının verdiği aynı ilgisiz ifadeyle Darya Aleksandrovna’nın yanına oturdu ve yapmacık bir şekilde gülümsedi.</p>
				<p class="normal">— Oysa ben sizden özür dileyip, hemen veda etmek istiyordum, –dedi.– Yarın yola çıkmam gerekiyor.</p>
				<p class="normal">Darya Aleksandrovna, Anna’nın suçsuzluğundan kesinlikle emindi ve onun masum arkadaşını böylesine sakin bir şekilde mahvetmeye niyetlenen bu soğuk ve duygusuz adama hıncından benzinin attığını ve dudaklarının titrediğini hissediyordu.</p>
				<p class="normal">Aleksey Aleksandroviç’in gözlerine umutsuz bir kararlılıkla bakarak:</p>
				<p class="normal">— Aleksey Aleksandroviç, –dedi Dolli.– Size Anna’yı sordum, ama bana yanıt vermediniz. Nasıl Anna?</p>
				<p class="normal">Aleksey Aleksandroviç Dolli’nin yüzüne bakmadan:</p>
				<p class="normal">— Herhalde iyidir Darya Aleksandrovna, –diye yanıtladı.</p>
				<p class="normal">— Aleksey Aleksandroviç, bağışlayın beni, buna hakkım yok... ama ben Anna’yı kardeş gibi sever ve sayarım; aranızda ne varsa bana anlatmanızı rica ediyor, size yalvarıyorum. Onu neyle suçluyorsunuz?</p>
				<p class="normal">Aleksey Aleksandroviç yüzünü ekşitti ve gözlerini neredeyse tamamen kapatıp, başını yere eğdi.</p>
				<p class="normal">Dolli’nin gözlerine bakmadan, konuk odasına geçen Şçerbatskiy’e ise hoşnutsuzca bir göz atarak:</p>
				<p class="normal">— Anna Arkadyevna’ya karşı neden eski ilişkilerimi değiştirme gereği duyduğumu kocanız sanırım size anlatmıştır, –dedi.</p>
				<p class="normal">— İnanmıyorum, inanmıyorum, buna inanamam! – Dolli kemikli ellerini önünde kavuşturarak enerjik bir hareketle konuşuyordu. Hızla ayağa kalktı ve elini Aleksey Aleksandroviç’in koluna koydu.– Burada bizi rahatsız ediyorlar. Şuraya gidelim lütfen.</p>
				<p class="normal">Dolli’nin heyecanı Aleksey Aleksandroviç’i etkilemişti. Ayağa kalktı ve uysal uysal Dolli’nin peşinden çocukların ders odasına gitti. Çakıyla çizilmiş bir muşambanın örtülü olduğu masanın başına oturdular.</p>
				<p class="normal">Dolli Aleksey Aleksandroviç’in kendisinden kaçırdığı bakışını yakalamaya çalışarak:</p>
				<p class="normal">— İnanmıyorum, buna inanmıyorum! –dedi.</p>
				<p class="normal">— Gerçeklere inanmamak olanaksızdır Darya Aleksandrovna, –dedi. Gerçekler sözcüğünü üzerine basa basa söylemişti.</p>
				<p class="normal">— İyi ama Anna ne yaptı? –dedi Darya Aleksandrovna.– Tam olarak ne yaptı?</p>
				<p class="normal">— Görevlerini önemsemedi ve kocasına ihanet etti. İşte bunu yaptı, –dedi Aleksey Aleksandroviç.</p>
				<p class="normal">Dolli elleriyle şakaklarına dokunarak ve gözlerini kapatarak:</p>
				<p class="normal">— Hayır, hayır, olamaz! Hayır, Tanrı aşkına, yanılmışsınızdır! –diyordu.</p>
				<p class="normal">Aleksey Aleksandroviç düşüncesinin kesinliğini Dolli’ye de, kendisine de göstermek isteyerek sadece dudaklarıyla soğuk bir şekilde gülümsedi; ancak bu ateşli savunma düşüncesini değiştirmese de yarasını tazelemişti. Aleksey Aleksandroviç büyük bir canlılıkla konuşmaya başladı.</p>
				<p class="normal">— Kadın bunu kocasına kendisi söylemişse yanılmak son derece zordur. Hayatının sekiz yılının ve oğlunun bir yanlışlık olduğunu, hayata yeniden başlamak istediğini söylüyor, –dedi Aleksey Aleksandroviç öfkeli bir şekilde burnundan sesli sesli soluyarak.</p>
				<p class="normal">— Anna ve kötülük, ikisini bağdaştıramıyorum, buna inanamıyorum.</p>
				<p class="normal">Aleksey Aleksandroviç, artık Dolli’nin heyecanlı ve iyilik dolu yüzüne dosdoğru bakarak ve dilinin elinde olmadan çözüldüğünü hissederek:</p>
				<p class="normal">— Darya Aleksandrovna! –dedi.– Hâlâ kuşku edebilmek için neler vermezdim. Kuşkulandığım zamanlar benim için zordu, ama şimdikinden daha kolay geliyordu. Kuşkulandığım sıralar bir umut vardı; ama artık umut yok ve yine de her şeyden kuşkulanıyorum. Oğlumdan nefret edecek ve zaman zaman onun benim oğlum olduğuna inanmayacak kadar her şeyden kuşku duyuyorum. Çok mutsuzum.</p>
				<p class="normal">Bunu söylemesine gerek yoktu. Darya Aleksandrovna, Aleksey Aleksandroviç onun yüzüne bakar bakmaz bunu anlamıştı; hem ona acımış, hem de arkadaşının suçsuzluğuna olan inancı sarsılmıştı.</p>
				<p class="normal">— Ah! Korkunç bir şey bu, korkunç! Boşanmaya karar verdiğiniz doğru mu?</p>
				<p class="normal">— Son çare olarak karar verdim. Yapabilecek başka bir şey kalmadı.</p>
				<p class="normal">— Başka bir şey kalmadı, başka bir şey kalmadı... –diyordu Dolli gözlerinde yaşlarla.– Hayır, başka bir şey kalmadı değil! –dedi.</p>
				<p class="normal">Aleksey Aleksandroviç sanki Dolli’nin düşüncesini tahmin etmiş gibi:</p>
				<p class="normal">— Bu tür bir acının en korkunç yanı da, bir kayıp ya da ölümde olduğu gibi acıyı içine atamamak ve gerekeni yapmak ya zaten, –dedi.– İçine sokulduğun bu aşağılayıcı durumdan kurtulmak gerekiyor, üç kişi bir arada yaşanmaz ya...</p>
				<p class="normal">— Anlıyorum, bunu çok iyi anlıyorum, –dedi Dolli ve başını önüne eğdi. Kendisini, kendi ailesindeki üzüntüyü düşünerek bir an sustu, sonra birden hızlı bir hareketle başını kaldırdı ve elleriyle yalvarır gibi bir hareket yaparak,– Ama durun! Siz Hıristiyansınız. Onu düşünün! Siz terk ederseniz ona ne olacak?</p>
				<p class="normal">— Düşündüm Darya Aleksandrovna, hem de çok düşündüm, –dedi Aleksey Aleksandroviç. Yüzü leke leke kızarmıştı ve donuk gözlerini Dolli’nin yüzüne dikmişti. Darya Aleksandrovna artık ona bütün kalbiyle acıyordu.– Yüzkarası durumumu bana kendi ağzıyla açıkladıktan sonra yaptım bunu; her şeyi eskisi gibi bıraktım. Düzelmesi için fırsat tanıdım, onu kurtarmaya çalıştım. Ne mi oldu? Çok kolay bir isteği, nezaket kurallarına uyma isteğimi yerine getirmedi,–dedi Aleksey Aleksandroviç heyecanlanarak.– Mahvolmak istemeyen insan kurtarılabilir; ama eğer ahlakı, ölümü kurtuluş olarak görecek kadar bozulmuşsa ne yapılabilir?</p>
				<p class="normal">— Boşanma hariç her şey! –diye yanıtladı Darya Aleksandrovna.</p>
				<p class="normal">— Her şeyle neyi kastediyorsunuz?</p>
				<p class="normal">— Hayır, bu korkunç bir şey. Hiç kimsenin karısı olmayacak, mahvolacak!</p>
				<p class="normal">Aleksey Aleksandroviç omuzlarını ve kaşlarını kaldırıp:</p>
				<p class="normal">— Ne yapabilirim ki? –dedi. Karısının son kabahatini hatırlamak onu öyle sinirlendirdi ki, konuşmanın başındaki soğuk halini aldı tekrar.– İlginiz için size çok teşekkür ederim, ama gitmem gerek, –dedi ayağa kalkarak.</p>
				<p class="normal">— Hayır, durun! Onu mahvetmemelisiniz. Durun, size kendimden söz edeceğim. Evlendim, kocam beni aldatıyordu; öfke ve kıskançlık içinde her şeyi bırakmak istedim, hatta kendimi... Ama sonra aklım başıma geldi; kim yaptı bunu? Anna kurtardı beni. Ve işte yaşıyorum. Çocuklar büyüyor, kocam yuvasına dönüyor ve yanlış yaptığını hissediyor, daha temiz, daha iyi oluyor ve ben yaşıyorum... Ben affettim, siz de affetmelisiniz!</p>
				<p class="normal">Aleksey Aleksandroviç dinliyordu, ama Dolli’nin sözleri onu artık etkilemiyordu. Boşanmaya karar verdiği gün hissettiği öfke ruhunda yeniden kabarmıştı. Silkindi, tiz ve yüksek bir sesle konuşmaya başladı:</p>
				<p class="normal">— Affedemem, hem istemem, hem de haksızlık sayarım. Ben bu kadın için her şeyi yaptım ve o, her şeyi kendi pisliğine bulaştırdı. Ben kötü kalpli biri değilim, hiçbir zaman hiç kimseden nefret etmedim, ama ondan ruhumun bütün gücüyle nefret ediyorum ve bana yaptığı kötülük yüzünden o kadar nefret ediyorum ki, onu affedemiyorum! –dedi Aleksey Aleksandroviç. Sesinde öfke gözyaşları vardı.</p>
				<p class="normal">Darya Aleksandrovna utana sıkıla:</p>
				<p class="normal">— Sizden nefret edenleri seviniz... –diye mırıldandı.</p>
				<p class="normal">Aleksey Aleksandroviç küçümser gibi gülümsedi. Bunu çok eskiden beri biliyordu, ama onun durumuna uygulanamazdı.</p>
				<p class="normal">— Sizden nefret edenleri seviniz, ama nefret ettiğiniz insanları sevemezsiniz. Canınızı sıktığım için bağışlayın. Herkesin derdi kendine yeter! –Ve Aleksey Aleksandroviç kendini toparlayıp, sakin bir şekilde vedalaşarak gitti.</p>
				<p class="kapakmetin"> </p>
				<h2 class="h2baslik" id="calibre_toc_122">XIII</h2>
				<p class="kapakmetin"> </p>
				<p class="normal">Masadan kalktıklarında Levin Kiti’nin peşinden konuk salonuna gitmek istiyordu; ama ona bu kadar açık kur yapmasından Kiti’nin hoşlanmayacağından korktu. Erkeklerin yanında kalıp, genel konuşmaya katıldı. Hareketlerini, bakışlarını, konuk salonunda bulunduğu yeri Kiti’ye bakmaksızın hissediyordu.</p>
				<p class="normal">Kiti’ye verdiği, bütün insanlar hakkında her zaman iyi düşünmek ve her zaman herkesi sevmek sözünü en ufak bir çaba harcamadan yerine getiriyordu. Konuşma dönüp dolaşıp, Pestsov’un koro esası adını verdiği ve bir tür özel temel olarak gördüğü köy cemaatlerine gelmişti. Levin, ne Pestsov’la, ne de Rus köy cemaatlerinin önemini kendi görüşüne göre hem kabul eden, hem de etmeyen ağabeyiyle aynı düşüncede değildi. Ama onlarla konuşurken tek çabası ikisini uzlaştırmak ve itirazlarını yumuşatmaktı. Kendi ağzından çıkanlarla ilgilenmiyor hatta onların söyledikleriyle hiç ilgilenmiyordu, tek istediği onların da, herkesin de iyi, memnun olmasıydı. Şu anda bir tek şeyin önemli olduğunu biliyordu. Bu tek önemli şey önce orada, konuk salonundaydı, sonra harekete geçmişti ve kapının yanında duruyordu. Üzerine dikilmiş bakışı ve gülümsemeyi dönüp arkasına bakmaksızın hissetti ve elinde olmaksızın döndü. Kiti, Şçerbatskiy’le birlikte kapıda durmuş, ona bakıyordu.</p>
				<p class="normal">Kiti’nin yanına giderek:</p>
				<p class="normal">— Piyanoya doğru gittiğinizi sanmıştım, –dedi.– Köyde tek eksiğim müzik.</p>
				<p class="normal">— Hayır, biz sadece sizi davet etmek için gelmiştik, –dedi ona bir armağan verir gibi gülümseyerek,– geldiğiniz için teşekkür ederim. Tartışmaktan ne zevk alıyorlar? Hiçbir zaman biri öbürünü ikna edemeyecek.</p>
				<p class="normal">— Evet, gerçekten de, –dedi Levin,– sırf karşındakinin neyi kanıtlamak istediğini anlayamadığın için hararetle tartıştığın durumlar çok olur.</p>
				<p class="normal">Levin, en zeki insanlar arasındaki tartışmalarda bile tartışan kişilerin harcadıkları çok büyük çabaların, çok sayıda mantık ve sözcük inceliklerinin ardından uzun süredir birbirlerine kanıtlamak için çarpışıp durdukları şeyin tartışmanın en başından beri bildikleri bir şey olduğunu sonunda anladıklarını, ama farklı şeyleri sevdiklerini, bu yüzden de yenik düşmemek için sevdikleri şeyi söylemek istemediklerini çok görmüştü. Tartışma sırasında zaman zaman karşındakinin ne sevdiğini anladığını, birden aynı şeyi sevdiğini ve hemen uzlaştığını, o zaman da kanıtlara gerek kalmayıp çürüdüğünü sık sık hissetmişti; ama bazen de tam tersini hissediyordu: Sonunda sevdiğin ve kanıt uydurmaya çalıştığın şeyi sen söylüyorsun, eğer bunu güzel ve samimi bir şekilde anlatmışsan karşındaki bir anda senin düşünceni kabul ediyor ve tartışma bitiyordu. Onun söylemek istediği de işte buydu.</p>
				<p class="normal">Kiti anlamaya çalışarak alnını kırıştırdı. Ancak Levin açıklamaya giriştiğinde o ne demek istediğini anlamıştı.</p>
				<p class="normal">— Anlıyorum: Ne için tartışıyor, ne seviyor bilmek gerekiyor o zaman...</p>
				<p class="normal">Levin’in iyi ifade edemediği düşünceyi Kiti tam olarak anlamış ve ifade etmişti. Levin sevinçle gülümsedi: Pestsov’la ve ağabeyiyle yaptığı karmakarışık, laf kalabalığı bir tartışmadan en karmaşık düşüncelerin hemen hemen hiçbir söz söylemeden bu kadar özlü ve açık bir şekilde ifadesine geçmek onu çok etkilemişti.</p>
				<p class="normal">Şçerbatskiy yanlarından uzaklaştı ve Kiti oyun masasına gidip oturdu, eline bir tebeşir alıp yepyeni yeşil çuhanın üstüne gelişigüzel daireler çizmeye başladı.</p>
				<p class="normal">Kadınların özgürlüğü ve çalışmaları üzerine yemek sırasında yaptıkları konuşmaya yeniden döndüler. Levin, Darya Aleksandrovna’nın evlenmeyen bir genç kızın kendisine bir aile yanında kadınlara uygun bir iş bulacağı düşüncesine katılıyordu. Hiçbir ailenin yardımcı bir kadın almadan işlerin üstesinden gelemeyeceğini, her yoksul ve zengin ailede dadıların, ücretli işçilerin ya da akrabaların olduğunu ve olması gerektiğini söyleyerek bu düşünceyi doğruluyordu.</p>
				<p class="normal">Kıpkırmızı olan, ama dürüst gözleriyle Levin’e daha cesur bakan Kiti:</p>
				<p class="normal">— Hayır, –dedi,– kız öyle bir duruma sokulmuş olabilir ki, küçük düşmeden bir ailenin yanına giremeyebilir, kendisi de...</p>
				<p class="normal">Levin onun sözlerindeki imayı anlamıştı.</p>
				<p class="normal">— Ah, evet! –dedi.– Evet, evet siz haklısınız, siz haklısınız!</p>
				<p class="normal">Öğle yemeğinde Pestsov’un kadın özgürlüğü konusunda söylediği her şeyi, ancak Kiti’nin yüreğinde bu genç kızlık ve küçük düşme korkusunu görünce anladı. Kiti’yi seven biri olarak bu korkuyu ve küçük düşmeyi kendisi de hissetti ve birtakım kanıtlar ileri sürmekten hemen vazgeçti.</p>
				<p class="normal">Bir sessizlik olmuştu. Kiti hâlâ masaya tebeşirle daireler çiziyordu. Gözleri sakin bir pırıltı saçıyordu. Kiti’nin ruh haline uyan Levin, bütün benliğinde gittikçe artan bir mutluluk hissediyordu.</p>
				<p class="normal">— Ah! Masayı berbat ettim! –dedi Kiti ve tebeşiri bırakıp kalkmak istiyormuş gibi bir hareket yaptı.</p>
				<p class="normal">“Onsuz tek başıma nasıl kalabilirim?” –diye düşündü Levin korkuyla ve tebeşiri eline aldı.– Durun, –dedi masaya oturarak.– Uzun zamandır size bir şey sormak istiyordum.</p>
				<p class="normal">Dosdoğru Kiti’nin ürkek, ama sevgi dolu gözlerine baktı.</p>
				<p class="normal">— Buyurun sorun.</p>
				<p class="normal">— İşte, –dedi ve baş harflerini yazmaya başladı: b, b, o, d, y, v, b, h, z, m, y, o, z, m, o? Bu harfler şu anlama geliyordu: “Bana bu olamaz diye yanıt verdiğinizde bu hiçbir zaman mı yoksa o zaman mı olamaz,” anlamındaydı? Kiti’nin bu karışık tümceyi anlama olasılığı hiç yoktu; fakat Levin Kiti’ye hayatı onun bu sözleri anlamasına bağlıymış gibi bakmıştı.</p>
				<p class="normal">Kiti, Levin’e ciddi ciddi baktı, sonra kırışan alnını eline dayadı ve okumaya başladı. Arada bir “Düşündüğüm şey mi bu?” diye bakışlarıyla sorarak Levin’e bakıyordu.</p>
				<p class="normal">Kıpkırmızı olup:</p>
				<p class="normal">— Anladım, –dedi Kiti.</p>
				<p class="normal">Levin hiçbir zaman anlamına gelen h ve z harflerini göstererek:</p>
				<p class="normal">— Bu hangi sözcük? –dedi.</p>
				<p class="normal">— Bu hiçbir zaman demek, –dedi Kiti,– ama bu doğru değil!</p>
				<p class="normal">Levin yazdıklarını çabucak sildi, tebeşiri Kiti’ye verdi ve ayağa kalktı. Kiti şu harfleri yazdı: o, z, b, y, v.</p>
				<p class="normal">Dolli, ikisini görünce Aleksey Aleksandroviç’le yaptığı konuşmanın verdiği acıyı tamamen unutmuştu. Kiti elinde tebeşir, yüzünde ürkek ve mutlu bir gülümsemeyle yukarı, Levin’e doğru bakıyordu. Levin ise masanın üstüne eğilmiş, alev alev yanan gözlerini kâh masaya, kâh Kiti’ye dikiyordu. Birden yüzü aydınlandı: Anlamıştı. Bu “O zaman başka yanıt veremezdim,” demekti.</p>
				<p class="normal">Kiti’ye soru sorar gibi ürkek ürkek baktı.</p>
				<p class="normal">— Sadece o zaman mı?</p>
				<p class="normal">— Evet, –diye yanıtladı Kiti’nin gülümsemesi.</p>
				<p class="normal">— Ya şim... Ya şimdi? –diye sordu Levin.</p>
				<p class="normal">— Hadi, o zaman okuyun. İstediğim bir şeyi söyleyeceğim. Çok istediğim bir şeyi! –Baş harflerini yazdı: o, u, v, b, b. Bu harfler “Olanları unutabilmenizi ve beni bağışlayabilmenizi,” anlamına geliyordu.</p>
				<p class="normal">Levin gerilmiş, titreyen parmaklarıyla tebeşiri aldı, ikiye bölüp “Unutacağım ve bağışlayacağım bir şey yok, sizi sevmekten vazgeçmedim,” sözlerinin baş harflerini yazdı.</p>
				<p class="normal">Kiti yüzünde silinmeyen gülümsemesiyle ona baktı.</p>
				<p class="normal">— Anladım, –dedi fısıltıyla.</p>
				<p class="normal">Levin oturdu ve uzun bir tümce yazdı. Kiti hepsini anladı ve öyle mi diye sormadan tebeşiri aldı, hemen yanıtladı.</p>
				<p class="normal">Levin, onun yazdığı şeyi uzun zaman anlayamadı ve sık sık kızın gözlerine baktı. Mutluluktan aklı karışmıştı. Kiti’nin kastettiği sözcükleri hiçbir şekilde çıkaramıyordu, fakat mutluluktan parlayan güzel gözlerinden bilmesi gereken her şeyi anlamıştı. Ve Levin üç harf yazdı. Ama o daha yazmayı bitirmeden Kiti hemen okumuş ve “Evet,” diye yanıtı yazmıştı.</p>
				<p class="normal">Yaşlı prens yanlarına gelerek:</p>
				<p class="normal">— Kâtipçilik mi oynuyorsunuz? –dedi.– Tiyatroya yetişmek istiyorsan gidelim artık.</p>
				<p class="normal">Levin ayağa kalktı ve Kiti’yi kapıya kadar geçirdi.</p>
				<p class="normal">Aralarındaki konuşmada her şey söylenmişti; Kiti’nin onu sevdiği ve Levin’in yarın sabahtan geleceğini annesiyle babasına haber vereceği söylenmişti.</p>
				<p class="kapakmetin"> </p>
				<h2 class="h2baslik" id="calibre_toc_123">XIV</h2>
				<p class="kapakmetin"> </p>
				<p class="normal">Levin, Kiti gidip de yalnız kaldığında onsuz öyle büyük bir huzursuzluk, onu tekrar göreceği ve sonsuza dek birleşeceği ertesi sabaha bir an evvel varmak için öyle sabırsızca bir istek duydu ki, Kiti’siz geçirmek zorunda olduğu bu on dört saatten ölümden korkar gibi korktu. Yalnız kalmamak ve zaman geçirmek için birisiyle birlikte olması ve konuşması gerekiyordu. Stepan Arkadyiç onun için en hoş arkadaştı, ama söylediği gibi akşam gerçekten de baleye gidiyordu. Levin ona ancak mutlu olduğunu ve onu sevdiğini, onun kendisi için yaptıklarını asla, asla unutmayacağını söyleyebilmişti. Stepan Arkadyiç’in bakışı ve gülümsemesi Levin’e onun bu duyguyu gerektiği gibi anladığını göstermişti.</p>
				<p class="normal">Stepan Arkadyiç duygulu bir şekilde Levin’in elini sıkarken:</p>
				<p class="normal">— Hayrola, ölme zamanı gelmemiş miydi? –dedi.</p>
				<p class="normal">— Haayır! –dedi Levin.</p>
				<p class="normal">Darya Aleksandrovna Levin’le vedalaşırken âdeta kutlar gibi şu sözleri söylemişti:</p>
				<p class="normal">— Kiti’yle yeniden görüştüğünüze ne kadar sevindim, eski dostlukların kadrini bilmek gerek.</p>
				<p class="normal">Ancak Darya Aleksandrovna’nın bu sözleri Levin’in hoşuna gitmedi. Darya Aleksandrovna bunların ne kadar yüksek ve aklının ermeyeceği şeyler olduğunu anlayamazdı ve bundan söz etmeye kalkışmamalıydı.</p>
				<p class="normal">Levin onlarla vedalaştı, ama yalnız kalmamak için ağabeyinin peşine takıldı.</p>
				<p class="normal">— Sen nereye gidiyorsun?</p>
				<p class="normal">— Toplantıya.</p>
				<p class="normal">— Ben de seninle geleceğim. Olur mu?</p>
				<p class="normal">— Neden olmasın? Hadi gidelim, –dedi Sergey İvanoviç gülümseyerek.– Bugün ne oldu sana?</p>
				<p class="normal">— Bana mı? Mutluyum! –dedi Levin bindikleri arabanın camını indirerek.– Sana zararı yok ya? Boğulacağım yoksa. Mutluyum! Sen neden hiç evlenmedin?</p>
				<p class="normal">Sergey İvanoviç gülümsedi.</p>
				<p class="normal">— Çok sevindim, galiba iyi bir kız... diye söze başlamıştı Sergey İvanoviç.</p>
				<p class="normal">Levin, iki eliyle ağabeyinin kürkünün yakasından tutup kapatarak:</p>
				<p class="normal">— Söyleme, söyleme, söyleme! –diye bağırıyordu. “İyi bir kız” sözleri, onun duygularına hiç uygun düşmeyen basit, bayağı sözlerdi.</p>
				<p class="normal">Sergey İvanoviç pek yapmadığı bir şey yaptı, neşeli kahkahalar atarak gülmeye başladı.</p>
				<p class="normal">— Yine de buna çok sevindiğimi söyleyebilirim.</p>
				<p class="normal">— Yarın söyleyebilirsin, yarın, artık bir şey deme! Hiçbir şey, hiçbir şey, sessizlik! –dedi Levin ve ağabeyinin kürkünün önünü bir kez daha örterken ekledi.– Seni çok seviyorum! Ne dersin, toplantıya gelebilir miyim?</p>
				<p class="normal">— Elbette gelebilirsin.</p>
				<p class="normal">— Bugün ne konuşulacak toplantınızda? –diye sordu Levin gülümsemeye devam ederek.</p>
				<p class="normal">Toplantıya gittiler. Levin, kâtibin belli ki kendisinin de pek anlamadığı bir tutanağı dura dura okumasını dinledi; fakat Levin, kâtibin yüzüne bakınca onun ne kadar sevimli, iyi bir insan olduğunu gördü. Bu, tutanağı okurken şaşırmasından ve utanmasından anlaşılıyordu. Sonra konuşmalar başladı. Birtakım ödeneklerin ayrılmasını ve birtakım boruların döşenmesini tartışıyorlardı. Sergey İvanoviç iki üyeyi azarladı ve muzaffer bir edayla uzun süre konuştu; başka bir üye bir kâğıda bir şeyler yazıp önce çekingen çekingen konuştu, fakat sonra ona çok kinayeli ve sevimli bir şekilde yanıt verdi. Daha sonra Sviyajskiy de (o da buradaydı) çok güzel ve efendice bir şeyler söyledi. Levin onları dinliyor ve ne ayrılan ödeneklerin, ne boruların, hiçbir şeyin olmadığını ve onların hiç sinirlenmediklerini, hepsinin iyi insanlar olduğunu, aralarında her şeyin yolunda ve efendice yürüdüğünü görüyordu. Hiç kimseye karışmıyorlardı ve herkes memnundu. Şimdi hepsinin içinin dışının Levin için görünür olması ve her birinin ruhunu küçük, daha önceden fark etmediği işaretlerden tanımayıp, hepsinin iyi insanlar olduğunu açıkça görmesi harika bir şeydi. Şimdi hepsi de özellikle onu, Levin’i çok seviyordu. Onunla konuşmalarından, tanımadığı insanların bile ona şefkatle ve sevgiyle bakmalarından belliydi bu.</p>
				<p class="normal">Sergey İvanoviç Levin’e:</p>
				<p class="normal">— E, nasıl, memnun musun? –diye sordu.</p>
				<p class="normal">— Çok. Bu kadar ilginç olacağını asla düşünmemiştim. Harika, çok güzel!</p>
				<p class="normal">Sviyajskiy Levin’in yanına geldi ve onu evine, çay içmeye çağırdı. Levin, Sviyajskiy’den neden memnun olmadığını, onda ne aradığını hiç anlayamadı ve anımsayamadı. Sviyajskiy zeki ve şaşırtıcı derecede iyi bir insandı.</p>
				<p class="normal">— Çok sevinirim, –dedi ve karısıyla baldızını sordu. Sviyajskiy’in baldızıyla ilgili düşüncesini hayalinde evlilikle bağladığı için kafasındaki düşüncelerin tuhaf dizilişine göre mutluluğunu Sviyajskiy’in karısından ve baldızından başka hiç kimseye daha iyi anlatamazmış gibi geldi ve onlara gitmekten çok memnun oldu.</p>
				<p class="normal">Sviyajskiy her zamanki gibi Avrupa’da bulunmamış bir şeyin Rusya’da hiç bulunamayacağını ileri sürerek Levin’e köydeki işleri hakkında sorular soruyordu ve şimdi bunlar Levin’i zerre kadar kızdırmıyordu. Tam tersine Sviyajskiy’in haklı olduğunu, bunların önemsiz işler olduğunu hissediyor ve haklı olduğunu söylemekten kaçınırken Sviyajskiy’in takındığı olağanüstü yumuşaklığı ve tatlılığı görüyordu. Sviyajskiy’in karısı ve baldızı çok sevimliydi. Her şeyi biliyor ve sevincini paylaşıyorlarmış, ama sırf nezaketlerinden konuşmuyorlarmış gibi geliyordu Levin’e. Levin, Sviyajskiylerde çeşitli konular üzerine sohbet ederek bir, iki, üç saat oturdu, ama ruhunu dolduran bir tek şeyi düşünüyor, onları korkunç derecede bıktırdığını, uyku saatlerinin çoktan geldiğini fark etmiyordu. Sviyajskiy esneyerek ve arkadaşının içinde bulunduğu bu garip duruma şaşırarak onu antreye kadar geçirdi. Saat ikiydi. Levin otele döndü ve şimdi kalan on saati tek başına sabırsızlık içinde nasıl geçireceğini düşünerek korktu. Uyumamış olan nöbetçi uşak, mumları yakıp gitmek istedi, ama Levin onu durdurdu. Levin’in daha önce dikkatini çekmeyen Yegor adındaki bu uşağın çok akıllı ve asıl önemlisi iyi bir insan olduğu ortaya çıktı.</p>
				<p class="normal">— E, Yegor, uykusuz kalmak zor oluyor mu?</p>
				<p class="normal">— Ne yaparsınız? İşimiz bu. Beylerin evlerinde iş daha rahat; ama burada da kazanç daha fazla.</p>
				<p class="normal">Yegor’un karısı, üç oğlu ve terzilik yapan bir kızı olduğu, kızını saraç dükkânında çalışan bir tezgâhtarla evlendirmek istediği anlaşıldı.</p>
				<p class="normal">Levin bunun üzerine Yegor’a evlilikte en önemli şeyin sevgi olduğuna ve sevgi varsa insanın her zaman mutlu olacağına, çünkü mutluluğun sadece insanın içinde olduğuna ilişkin kendi düşüncesini söyledi.</p>
				<p class="normal">Yegor dikkatle dinledi, görünüşe bakılırsa Levin’in düşüncesini tam olarak anlamış gibiydi, ancak bu düşünceyi doğrulamak için Levin’in hiç beklemediği, iyi beylerin yanında çalıştığı zamanlarda hep beylerinden memnun olduğuna, şimdi de Fransız olmasına karşın efendisinden tamamen memnun olduğuna ilişkin sözler söyledi.</p>
				<p class="normal">“Olağanüstü iyi bir insan,” –diye düşündü Levin.</p>
				<p class="normal">— Peki sen ne zaman evlendin Yegor, karını sevdin mi?</p>
				<p class="normal">— Nasıl sevmem? –diye yanıtladı Yegor.</p>
				<p class="normal">Levin Yegor’un da heyecan içinde olduğunu ve bütün içten duygularını ifade etmek istediğini gördü.</p>
				<p class="normal">Esnemenin bir insandan diğerine bulaştığı gibi Levin’in heyecanı bulaşan Yegor, gözleri pırıl pırıl:</p>
				<p class="normal">— Benim hayatım da olağanüstüdür. Çocukluğumdan beri... –diye söze başladı.</p>
				<p class="normal">Fakat tam bu sırada bir zil sesi duyuldu; Yegor gitti ve Levin yalnız kaldı. Öğle yemeğinde hemen hemen hiçbir şey yememişti, Sviyajskiylerde de çay içmeyi ve akşam yemeği yemeyi reddetmişti, zaten akşam yemeğini düşünebilecek durumda değildi. Dün gece uyumamıştı, ama uykuyu düşünecek durumda da değildi. Odası serindi, fakat o sıcaktan boğuluyordu. Her iki vasistası da açtı ve vasistasların karşısındaki masanın üzerine oturdu. Karla kaplı çatının arkasından zincir oymalı bir haç ve ondan daha yukarda da sarı sarı parlayan Kapella yıldızıyla Arabacı takımyıldızının üçgeni görünüyordu. Levin kâh haça, kâh yıldıza bakıyor, düzgün bir şekilde odanın içine giren buz gibi soğuk havayı içine çekiyor ve hayalinde canlanan yüzleri, anıları izliyordu. Saat dörtte koridorda ayak sesleri duydu ve kapıyı aralayıp baktı. Tanıdık kumarbaz Myaskin kulüpten dönüyordu. Kaşlarını çatmış, öksürerek yürüyordu. “Zavallı, talihsiz adam!” –diye düşündü Levin ve bu adama duyduğu sevgi ve acıma yüzünden gözlerine yaşlar doldu. Onunla konuşmak, onu teselli etmek istedi; ama üstünde sadece gömlek olduğunu anımsayıp vazgeçti. Soğuk hava banyosu yapmak ve garip bir biçimde suskun, ama onun için anlam dolu haça ve yükselen parlak sarı yıldıza bakmak üzere tekrar vasistasın karşısına oturdu. Saat yedide tahta cilalayanların gürültüleri başladı, bir kilisenin ayini haber veren çanları çaldı ve Levin üşümeye başladığını hissetti. Vasistası kapattı, elini yüzünü yıkadı, giyindi ve sokağa çıktı.</p>
				<p class="kapakmetin"> </p>
				<h2 class="h2baslik" id="calibre_toc_124">XV</h2>
				<p class="kapakmetin"> </p>
				<p class="normal">Sokaklar henüz boştu. Levin Şçerbatskiylerin evine doğru yürüdü. Ana kapı kapalıydı ve herkes uyuyordu. Geri döndü, tekrar odasına geldi ve kahve istedi. Gündüz uşağı artık Yegor değildi, kahvesini getirdi. Levin sohbet etmek istedi, ama uşağı çağırdılar, o da gitti. Levin kahveden bir yudum içmeyi ve çöreği ağzına atmayı denedi, ama ağzı, çöreği ne yapacağını kesinlikle bilmiyordu. Levin çöreği ağzından çıkardı, paltosunu giydi ve tekrar dolaşmaya çıktı. Şçerbatskiylerin kapısına ikinci kez geldiğinde saat on olmuştu. Evdekiler yeni kalkmıştı ve aşçı erzak almaya gidiyordu. En azından iki saat daha oyalanmak gerekiyordu.</p>
				<p class="normal">Levin bütün geceyi ve sabahı tamamen bilinçsiz geçirmişti ve kendini maddi hayat koşullarının son derece dışında hissediyordu. Bütün bir gün yemek yememiş, iki gece uyumamış, birkaç saatini ayazda soyunuk olarak geçirmişti ve kendini sadece her zamankinden daha dinç, daha sağlıklı hissetmekle kalmıyor, aynı zamanda bedeninden son derece bağımsız da hissediyordu: Kasları çaba harcamadan hareket ediyordu ve her şeyi yapabileceğini hissediyordu. Gerekirse havaya uçabileceğinden, evi köşesinden tutup itebileceğinden emindi. Kalan zamanı durmadan saatine göz atarak ve etrafına bakınarak sokaklarda geçirdi.</p>
				<p class="normal">İşte o sırada sonradan bir daha hiç görmeyeceği bir şey gördü. Özellikle okula giden çocuklar, çatıdan kaldırıma uçan mavimsi kır güvercinler ve görünmeyen bir elin ortaya koyduğu üzerine un dökülmüş küçük francalalar onu çok duygulandırdı. Bu francalalar, güvercinler ve iki erkek çocuk başka bir dünyanın varlıklarıydı. Her şey bir anda olmuştu: Çocuklardan biri güvercine doğru koşmuş ve gülümseyerek Levin’e bakmıştı; güvercin kanatlarını çırpmış ve güneşte, havada titreşen kar tozları arasında parlayarak havalanmış, küçük bir pencereden taze ekmek kokusu gelmiş ve francalalar ortaya çıkmıştı. Bunların hepsi bir arada öylesine alışılmamış bir güzellikteydi ki, Levin sevinçten gülmeye ve ağlamaya başlamıştı. Gazetnıy Sokağı’nda ve Kislovka’da büyük bir daire çizdikten sonra yine otele döndü ve saati önüne koyup, on iki olmasını bekleyerek oturdu. Yan odada makinelerle ve aldatmayla ilgili bir şeyler konuşuyorlardı ve sabah öksürükleri duyuluyordu. Akrebin on ikiye yaklaştığını bilmiyorlardı. Akrep on ikiye geldi. Levin kapının önüne çıktı. Arabacılar herhalde her şeyi biliyordu. Aralarında tartışarak ve hizmet etmeyi teklif ederek mutlu yüzleriyle Levin’in çevresini sardılar. Diğer arabacıları gücendirmemeye çalışarak ve diğerlerine de binme sözü vererek bir araba tuttu ve Şçerbatskiylere gitmesini söyledi. Arabacı kaftanının içinden dışarı çıkmış, dolgun, güçlü, kırmızı boynunu gergin bir şekilde saran beyaz gömlek yakasıyla çok hoştu. Bu arabacının kızağı o kadar yüksek ve rahattı ki, Levin daha sonra böyle bir kızağa hiç binemeyeceğini düşündü. Atı da iyiydi ve koşmaya çalışıyor, ama yerinden oynamıyordu. Arabacı Şçerbatskiylerin evini biliyordu, müşterisine saygılı davranarak kollarını göğsünde birleştirdi ve “Hop” diye atı kapının önünde durdurdu. Şçerbatskiylerin kapıcısı galiba her şeyi biliyordu. Gözlerinin gülümsemesinden ve:</p>
				<p class="normal">— Çoktandır gelmediniz Konstantin Dmitriç! –demesinden belliydi.</p>
				<p class="normal">Sadece her şeyi bilmekle kalmıyor, aynı zamanda seviniyor ve sevincini saklamak için çaba harcıyordu. Kapıcının yaşlı, sevimli gözlerine bakan Levin, içindeki mutlulukta yeni bir şey daha fark etti.</p>
				<p class="normal">— Kalktılar mı?</p>
				<p class="normal">— Buyurun efendim!</p>
				<p class="normal">Levin şapkasını almak için geri dönmek istediğinde gülümseyerek:</p>
				<p class="normal">— Burada bırakın, –dedi. Bunun da bir anlamı vardı.</p>
				<p class="normal">— Kime haber vermemi emredersiniz? –diye sordu uşak.</p>
				<p class="normal">Uşak hem genç, hem de yeni uşaklardan şık giyimli biri olsa da çok iyi bir adamdı ve o da her şeyi anlıyordu.</p>
				<p class="normal">Levin:</p>
				<p class="normal">— Prenses... Prense... Genç prensese... –dedi.</p>
				<p class="normal">İlk gördüğü kişi Mademoiselle Linon’du. Salondan geçiyordu, bukleleri de, yüzü de parlıyordu. Levin onunla konuşmaya başlar başlamaz kapının ardından bir elbise hışırtısı işitildi. Mademoiselle Linon, Levin’in gözlerinden hemen silindi ve mutluluğuna yakın olmanın sevinçli korkusu sardı Levin’i. Mademoiselle Linon acele ediyordu, onu bırakıp öbür kapıya yöneldi. Mademoiselle çıkar çıkmaz parkelerin üstünde hızlı hızlı yürüyen hafif ayakların sesi duyuldu ve Levin’in mutluluğu, hayatı, kendisi, kendisinden de daha iyi birisi, bu kadar uzun zamandır aradığı ve istediği şey hızlı hızlı ona doğru yaklaştı. Kiti yürümüyor, sanki görünmeyen bir güç tarafından ona getiriliyordu.</p>
				<p class="normal">Levin sadece onun parlak, dürüst, kendisinin de yüreğini dolduran aşk sevincinden ürkmüş gözlerini görüyordu. Bu gözler aşk ışığıyla Levin’in gözlerini kamaştırarak yaklaştıkça yaklaşıyordu. Tam yanında ona değerek durdu. Elleri havaya kalktı ve Levin’in omuzlarına kondu.</p>
				<p class="normal">Kiti yapabildiği her şeyi yapmış, ona koşmuş, korkarak ve sevinerek tümüyle kendini ona vermişti. Levin Kiti’ye sarıldı ve öpücüğünü arayan dudaklarıyla kendi dudaklarını birleştirdi.</p>
				<p class="normal">Kiti de bütün gece uyumamıştı ve sabahtan beri onu bekliyordu. Annesiyle babası tartışmasız bir şekilde anlaşmış ve Kiti’nin mutluluğu onları mutlu etmişti. Kiti onu bekliyordu. Kendisinin ve Levin’in mutluluğunu ilk kendisi söylemek istiyordu ona. Levin’i yalnız karşılamaya hazırlanmış ve bu düşünceden hem sevinç duymuş, hem ürkmüş, hem utanmış, hem de ne yapacağını bilememişti. Levin’in ayak seslerini ve sesini duymuş, kapının arkasında Mademoiselle Linon’un gitmesini beklemişti. Mademoiselle Linon gitmişti. Nasıl ve ne olduğunu düşünmeden, kendi kendisine sormadan Levin’in yanına gelmiş ve deminki hareketi yapmıştı.</p>
				<p class="normal">Levin’in elini tutup:</p>
				<p class="normal">— Annemin yanına gidelim! –dedi. Levin uzun süre hiçbir şey diyemedi. Bunun nedeni bir sözle duygularının yüceliğini bozmaktan korkmasından çok, bir şey söylemek istediği her defasında sözcüklerin yerine mutluluk gözyaşlarının kopmak üzere olduğunu hissetmesiydi. Kiti’nin elini tutup öptü.</p>
				<p class="normal">Sonunda boğuk bir sesle:</p>
				<p class="normal">— Gerçek mi bu? –dedi.– Senin beni sevdiğine inanamıyorum!</p>
				<p class="normal">Kiti bu “sen” sözüne ve Levin’in kendisine bakışındaki ürkekliğe gülümsedi.</p>
				<p class="normal">— Evet! –dedi Kiti ciddi ve ağır bir şekilde.– Öyle mutluyum ki!</p>
				<p class="normal">Levin’in elini bırakmaksızın konuk odasına girdi. Onları görünce prensesin soluğu sıklaştı, hemen ağlamaya, sonra da gülmeye başladı ve Levin’in beklemediği kadar canlı adımlarla yanlarına koşup, Levin’in başına sarılarak onu öptü, gözyaşlarıyla yanaklarını ıslattı.</p>
				<p class="normal">— Her şey oldu bitti demek! Çok sevindim. Onu sev. Çok mutluyum... Kiti!</p>
				<p class="normal">Yaşlı prens ilgisiz görünmeye çalışarak:</p>
				<p class="normal">— İşi çabuk hallettiniz! –dedi; ama Levin prensin gözlerinin kendisiyle konuştuğu sırada ıslak olduğunu fark etti.</p>
				<p class="normal">Levin’in elini tutup, onu kendisine doğru çekerken:</p>
				<p class="normal">— Uzun zamandır hep bunu istiyordum! –dedi.– Daha bu havai kızın aklına esip...</p>
				<p class="normal">— Baba! –diye bağırdı Kiti ve elleriyle babasının ağzını kapattı.</p>
				<p class="normal">— Tamam, söylemeyeceğim! –dedi prens.– Ben çok, çok... mut... Ah ne budalayım...</p>
				<p class="normal">Prens, Kiti’ye sarıldı, yüzünü, elini, sonra yine yüzünü öptü ve haç çıkararak onu kutsadı.</p>
				<p class="normal">Kiti’nin, babasının tombul elini uzun uzun, tatlı tatlı öpüşüne baktığı sırada daha önce yabancı olan bu yaşlı prense karşı yeni bir sevgi sarmıştı Levin’i.</p>
				<p class="kapakmetin"> </p>
				<h2 class="h2baslik" id="calibre_toc_125">XVI</h2>
				<p class="kapakmetin"> </p>
				<p class="normal">Prenses koltukta sessizce oturmuş gülümsüyordu; prens de onun yanına oturmuştu. Kiti babasının koltuğunun yanında hâlâ elini tutarak ayakta duruyordu. Herkes susuyordu.</p>
				<p class="normal">İlk defa prenses her şeyi söze döktü, bütün düşünceleri ve duyguları hayat konularına çevirdi. İlk anda bu hepsine de aynı şekilde garip ve can yakıcı geldi.</p>
				<p class="normal">— Ne zaman olacak? Duasını yapmak ve ilan etmek gerek. Düğün ne zaman olacak? Sen ne diyorsun Aleksandr?</p>
				<p class="normal">Yaşlı prens, Levin’i göstererek:</p>
				<p class="normal">— İşte o, –dedi,– bu işin en önemli kişisi o.</p>
				<p class="normal">— Ne zaman? –dedi Levin kızararak.– Yarın. Bana sorarsanız, bence bugün duasını yapalım, yarın da düğünü.</p>
				<p class="normal">— Bırak saçmalamayı mon cher!</p>
				<p class="normal">— O zaman bir hafta sonra.</p>
				<p class="normal">— Delirmiş sanki.</p>
				<p class="normal">— Olmaz mı, neden?</p>
				<p class="normal">Bu aceleciliğe sevinçle gülümseyen prenses:</p>
				<p class="normal">— Ama insaf et! –dedi.– Ya çeyiz ne olacak?</p>
				<p class="normal">“Çeyiz ve bütün bunlar olacak mı? –diye düşündü Levin korkuyla.– Bununla birlikte çeyiz, söz duası, bütün bunlar benim mutluluğumu bozabilir mi? Hiçbir şey bozamaz!” Kiti’ye baktı ve çeyiz düşüncesinin onu zerre kadar incitmediğini fark etti. “Demek ki gerekli,” –diye düşündü.</p>
				<p class="normal">— Aslında ben bir şey bilmiyorum, sadece isteğimi söyledim, –dedi özür dileyerek.</p>
				<p class="normal">— Öyleyse biz karar verelim. Şimdi söz duasını yapabilir ve ilan edebiliriz. Bu şekilde olur.</p>
				<p class="normal">Prenses kocasına yaklaştı ve onu öptü, gitmek istedi; fakat prens karısını durdurdu, sarıldı genç bir âşık gibi, gülümseyerek onu birkaç kez öptü. İhtiyarlar anlaşılan bir anlığına şaşırmışlardı ve onlar mı yeniden âşık olmuşlardı, yoksa kızları mı pek iyi bilmiyorlardı. Prensle prenses çıktıktan sonra Levin nişanlısının yanına geldi ve elini tuttu. Artık kendisine hâkim olabiliyor, konuşabiliyordu. Kiti’ye söylemesi gereken pek çok şeyi vardı. Ama söylemesi gerekenlerden çok farklı şeyler söyledi.</p>
				<p class="normal">— Bunun böyle olacağını nasıl da biliyordum! Hiçbir zaman umutlanmadım; ama içimden her zaman emindim, –dedi Levin.– Alnıma böyle yazıldığına inanıyorum.</p>
				<p class="normal">— Ya ben? –dedi Kiti.– O zaman bile... –Durdu ve dürüst gözleriyle Levin’e kararlı bir şekilde bakarak devam etti,– mutluluğu elimle itip kendimden uzaklaştırdığım o zaman bile. Ben hep sizi sevdim, ama kendimi kaptırmıştım. Söylemek zorundayım... Bunu unutabilir misiniz?</p>
				<p class="normal">— Belki böylesi daha iyi oldu. Siz beni pek çok konuda affetmelisiniz. Size söylemek zorunda olduğum...</p>
				<p class="normal">Bu, onun Kiti’ye söylemeye karar verdiği şeylerden biriydi. Daha ilk günden ona iki şey söylemeye karar vermişti: Biri, kendisinin Kiti kadar temiz olmadığı ve öbürü, dinsiz olduğuydu. Bu acı veren bir şeydi, ama her ikisini de söylemek zorunda olduğunu düşünüyordu.</p>
				<p class="normal">— Hayır, şimdi değil, sonra! –dedi Levin.</p>
				<p class="normal">— İyi, sonra olsun, ama mutlaka söyleyin. Ben hiçbir şeyden korkmuyorum. Her şeyi bilmem gerek. Şimdi bu konu kapandı.</p>
				<p class="normal">Levin sözünü şöyle bitirdi:</p>
				<p class="normal">— Nasıl olursam olayım beni kabul edeceğiniz, benden yüz çevirmeyeceğiniz anlamında mı kapandı konu?</p>
				<p class="normal">— Evet öyle.</p>
				<p class="normal">Yapmacık olsa da tatlı bir gülümsemeyle sevgili öğrencisini kutlamaya gelen Mademoiselle Linon tarafından konuşmaları kesildi. O daha çıkmadan hizmetçiler kutlamaya geldi. Sonra akrabalar geldi ve Levin’in düğünün ertesi gününe dek içinden çıkamadığı mutlu bir karışıklık başladı. Levin sürekli olarak kendisini rahatsız ve sıkıntılı hissediyordu, ama mutluluk gerilimi gittikçe artıyordu. Sürekli olarak kendisinden bilmediği pek çok şey istendiğini hissediyordu ve söylenen her şeyi yapıyordu, bunların hepsi ona mutluluk veriyordu. Nişanlılığının başkalarınınkine benzer bir yanı olmadığını, alışılmış nişanlılık koşullarının onun özel mutluluğunu bozacağını düşünüyordu; ancak sonuçta o da başkalarının yaptığını yapıyordu ve mutluluğu sadece artıyor, daha özel, benzeri olmayan bir hal alıyordu.</p>
				<p class="normal">Mademoiselle Linon:</p>
				<p class="normal">— Şimdi şekerleme yiyeceğiz, –diyordu ve Levin şekerleme almaya gidiyordu.</p>
				<p class="normal">—          Çok sevindim, –demişti Sviyajskiy.– Çiçekleri Fomin’den almanızı tavsiye ederim.</p>
				<p class="normal">— Gerekli mi? –demiş ve Fomin’e yollanmıştı.</p>
				<p class="normal">Ağabeyi ona masrafların çok olacağını, armağanlar alması gerektiğini, bunun için borç alması gerektiğini söylüyordu.</p>
				<p class="normal">— Armağan gerekir mi? –diyor ve mücevherci Fulde’ye koşuyordu.</p>
				<p class="normal">Şekercide de, Fomin’de de, Fulde’de de kendisini beklediklerini, onu görmekten memnun olduklarını ve bu günlerde karşılaştığı herkes gibi mutluluğuna sevindiklerini görüyordu. Herkesin onu sevmekle kalmayıp, aynı zamanda daha önce yakınlık göstermeyen, soğuk ve ilgisiz davranan herkesin hayran olarak her konuda ona boyun eğmeleri, duygularına saygı göstermeleri ve nişanlısı mükemmelin ötesinde bir insan olduğu için dünyanın en mutlu insanı olduğu yolundaki inancını paylaşmaları olağanüstü bir şeydi. Kiti de aynı şeyi hissediyordu. Kontes Nordston onun için daha iyi bir kısmet dilediğini ima ettiğinde öyle kızmış, dünyada Levin’den daha iyi hiçbir şey olmadığını öyle inandırıcı bir şekilde kanıtlamıştı ki, Kontes Nord-ston, bunu kabul etmek zorunda kalmıştı ve Kiti’nin yanında artık Levin’i yüzünde bir hayranlık gülümsemesi olmadan karşılamıyordu.</p>
				<p class="normal">Levin’in söz verdiği açıklama o günlerin tek üzücü olayıydı. Yaşlı prense akıl danıştı ve onun iznini aldıktan sonra günlüğünü Kiti’ye verdi. Günlükte, kendisine acı veren şeyleri dile getirmişti ve bu günlüğü müstakbel nişanlısını göz önünde bulundurarak yazmıştı. Ona acı veren iki şey vardı: Geçmişinin temiz olmaması ve Tanrı’ya inanmaması. İnançsızlık itirafı fark edilmeden geçmişti. Kiti dindar bir insandı ve dinin gerçeklerinden hiçbir zaman kuşku duymazdı, ama Levin’in bu görünürdeki dinsizliği onu zerre kadar ilgilendirmedi. Levin’in ruhunu sevgisinin aracılığıyla biliyordu, onun ruhunda görmek istediği şeyi görüyordu, böyle bir ruh halinin dinsizlik olarak adlandırılması ise onu ilgilendirmiyordu. Diğer itiraf ise onu acı acı ağlattı.</p>
				<p class="normal">Levin günlüğünü ona bir iç mücadeleden sonra vermişti. İkisinin arasında bir sır olamayacağını ve olmaması gerektiğini biliyordu, bu yüzden böyle olması gerektiğine karar vermişti; fakat bunun nasıl bir etki yapabileceğini bilememiş, kendisini onun yerine koyamamıştı. Ancak bu akşam, tiyatrodan önce onlara gittiğinde Kiti’nin odasına girip, kendisinin neden olduğu düzeltilmesi olanaksız acı yüzünden ağlamış, mutsuz, zavallı ve sevimli yüzünü görünce kendi yüz kızartıcı geçmişiyle Kiti’nin saflığını birbirinden ayıran uçurumu anlamış ve yaptığı şeyden dehşete kapılmıştı.</p>
				<p class="normal">Kiti önündeki masanın üstünde duran defterleri iterek:</p>
				<p class="normal">— Alın, alın bu korkunç defterleri! –dedi.– Neden verdiniz onları bana!.. –Levin’in umutsuzluğa kapılmış yüzüne acıyarak bakıp,– Hayır, yine de daha iyi oldu, –diye ekledi.– Ama korkunç bir şey bu, korkunç!</p>
				<p class="normal">Levin başını eğdi ve sustu. Hiçbir şey söyleyemiyordu.</p>
				<p class="normal">— Beni bağışlamıyorsunuz, –diye fısıldadı Levin.</p>
				<p class="normal">— Hayır, bağışladım, ama bu korkunç!</p>
				<p class="normal">Ancak Levin’in mutluluğu o kadar büyüktü ki, bu itiraf keyfini kaçırmamış, sadece ona yeni bir renk katmıştı. Kiti onu affetmişti; ama o günden sonra kendisini Kiti’ye daha az layık görmüş, Kiti’nin karşısında ahlaki bakımdan başı daha öne eğilmiş ve hak etmediği mutluluğuna daha fazla değer vermişti.</p>
				<p class="kapakmetin"> </p>
				<h2 class="h2baslik" id="calibre_toc_126">XVII</h2>
				<p class="kapakmetin"> </p>
  <p class="normal">Aleksey Aleksandroviç, yemek sırasında ve yemekten sonra yapılan konuşmalardan kalan izlenimleri elinde olmadan belleğinde tek tek gözden geçirerek yalnız başına kaldığı otel odasına geri dönüyordu. Darya Aleksandrovna’nın bağışlama konusundaki sözleri Aleksey Aleksandroviç’in sadece canını sıkmıştı. Kendi olayına Hıristiyanlık kuralının uygulanması ya da uygulanmaması, hakkında kolayca konuşulamayacak son derece zor bir sorundu ve bu sorun Aleksey Aleksandroviç tarafından uzun bir zaman önce olumsuz bir karara bağlanmıştı. Söylenen bütün sözlerden belleğine en çok işleyen iyi yürekli budala Turovtsın’ın erkekçe davranmış; düelloya çağırmış ve öldürmüş sözleriydi. Nezaket gereği bir şey söylemeseler de, besbelli ki herkes bunu onaylıyordu.</p>
				<p class="normal">Aleksey Aleksandroviç “Zaten bu konu kapandı, bununla ilgili düşünecek bir şey yok,” dedi kendi kendine. Yalnızca birkaç gün sonra yapacağı yolculuğu ve teftiş meselesini düşünerek odasına girdi, peşinden gelen kapıcıya uşağının nerede olduğunu sordu; kapıcı, uşağın biraz önce çıktığını söyledi. Aleksey Aleksandroviç, kendisine çay getirmelerini emretti, masasına geçip oturdu ve eline Froom’u<sup class="calibre4"><a href="1_split_095.html#footnote-100-78" id="footnote-100-78-backlink" name="footnote-100-78-backlink">[78]</a></sup> alıp, yolculuğu sırasında izleyeceği yolu belirlemeye koyuldu.</p>
				<p class="normal">Geri dönmüş olan uşak odaya girerken:</p>
  <p class="normal">— İki telgraf var, –dedi.– Özür dilerim ekselansları, biraz önce çıkmıştım.</p>
				<p class="normal">Aleksey Aleksandroviç telgrafları alıp açtı. Birinci telgraf, Karenin’nin geçmek istediği yere Stremov’un atanmasıyla ilgili bir haberdi. Aleksey Aleksandroviç telgrafı fırlatıp attı ve kıpkırmızı kesilip ayağa kalktı, odada dolaşmaya başladı. “Quos vult perdere dementat”<sup class="calibre4"><a href="1_split_096.html#footnote-100-79" id="footnote-100-79-backlink" name="footnote-100-79-backlink">[79]</a></sup>dedi, quos sözüyle bu atamaya yardım edenleri kastederek. Bu yeri elde edemediğine, onu atlatmış olmalarına canı sıkılmakla kalmamış, aynı zamanda o geveze, laf ebesi Stremov’un bu görev için herhangi birinden daha az yetenekli olduğunu görmemelerine şaşmıştı. Bu atamayla kendilerini, kendi prestige’lerini<sup class="calibre4"><a href="1_split_097.html#footnote-100-80" id="footnote-100-80-backlink" name="footnote-100-80-backlink">[80]</a></sup> mahvettiklerini nasıl da görmüyorlardı!</p>
				<p class="normal">İkinci telgrafı hınçla açarken “Bu cins bir şey daha,” dedi kendi kendine. Telgraf karısındandı. Karısının mavi kalemle attığı imza “Anna” ilk gözüne çarpan şeydi. “Ölüyorum, gelmeni rica ediyorum, yalvarıyorum. Beni affedersen daha kolay öleceğim,” sözlerini okudu. Nefretle gülümsedi ve telgrafı fırlatıp attı. İlk andaki kanısına göre bunda bir aldatmaca, bir kurnazlık olduğundan hiç kuşku yoktu.</p>
				<p class="normal">“Kalkışmayacağı sahtekârlık yoktur onun. Doğum yapacak. Belki bir doğum hastalığıdır. Peki ama amaçları ne? Bebeği yasallaştırıp, beni lekelemek ve boşanmayı engellemek, –diye düşündü.– Ama telgrafta ölüyorum diyordu...” Telgrafı yeniden okudu; telgrafta söylenen şeyin açık anlamı bir anda onu şaşırtmıştı. “Ya doğruysa? –dedi kendi kendine.– Acılar içinde ölümü beklerken içtenlikle nedamet getireceği doğruysa ve ben bunun bir aldatmaca olduğunu düşünerek gitmeyi reddedersem? Bu, sadece acımasızca bir şey olmakla, herkesin beni ayıplamasına yol açmakla kalmaz, aynı zamanda benim açımdan da aptalca bir şey olur.”</p>
				<p class="normal">— Pyotr, araba çağırt. Petersburg’a gideceğim, –dedi uşağa.</p>
				<p class="normal">Aleksey Aleksandroviç Petersburg’a gitmeye ve karısını görmeye karar vermişti. Eğer hastalığı bir numaraysa hiçbir şey söylemeyecek ve çekip gidecekti. Eğer gerçekten hastaysa, ölüm döşeğindeyse ve ölmeden önce Aleksey Aleksandroviç’i görmek istiyorsa, o zaman ölmeden yetişebilirse onu bağışlayacak, çok geç kalmış olursa da son görevini yerine getirecekti.</p>
				<p class="normal">Ne yapması gerektiğini yol boyunca daha fazla düşünmedi.</p>
				<p class="normal">Aleksey Aleksandroviç, trende geçirdiği gecenin verdiği yorgunluk ve kirlilik duygusuyla Petersburg’un erken sabah sisinde bomboş Nevskiy Caddesi’nden arabayla geçiyor ve kendisini neyin beklediğini düşünmeksizin önüne bakıyordu. Bunu düşünemiyordu, çünkü neler olacağını tasavvur ederken karısının ölümüyle içinde bulunduğu zorlukların bir anda çözümleneceği varsayımını kafasından atamıyordu. Ekmekçiler, gece arabacıları, kaldırımları süpüren kapıcılar gözüne bir görünüp kayboluyordu. Bütün bunları kendisini bekleyen, istemeye cesaret edemediği ama yine de istediği şeyle ilgili düşünceyi içinde susturmaya çalışarak seyrediyordu. Kapısının önüne yaklaştı. Kapıda kiralık bir araba ve arabacısı uyuklayan bir kupa arabası duruyordu. Aleksey Aleksandroviç antreye girerken âdeta beyninin uzak bir köşesinden çekip çıkarttığı bir karar aldı: “Eğer bu bir numaraysa sakin bir küçümsemeyle çeker giderim. Eğer doğruysa nezaket kuralları ne gerektiriyorsa onu yaparım.”</p>
				<p class="normal">Aleksey Aleksandroviç daha zili çalmadan kapıcı kapıyı açmıştı. Kapıcı Petrov, diğer adıyla Kapitonıç, kravatsız, sırtında eski redingotu, ayaklarında terliklerle tuhaf bir görünüşe sahipti.</p>
				<p class="normal">— Hanımefendinin nesi var?</p>
				<p class="normal">— Dün selametle doğurdular efendim.</p>
				<p class="normal">Aleksey Aleksandroviç durdu, bembeyaz oldu. Karısının ölümünü ne kadar çok istediğini şimdi apaçık anlamıştı.</p>
				<p class="normal">— Peki sağlığı nasıl?</p>
				<p class="normal">Korney üstünde sabah önlüğüyle merdivenden koşarak indi.</p>
				<p class="normal">— Çok kötüler, –diye yanıtladı Korney.– Dün konsültasyon yapıldı, şimdi de doktor burada.</p>
				<p class="normal">— Eşyaları al, –dedi Aleksey Aleksandroviç ve ölüm umudunun yine de olduğu haberiyle bir parça rahatlayarak hole girdi.</p>
				<p class="normal">Askıda bir asker paltosu asılıydı. Aleksey Aleksandroviç bunu fark etti ve sordu:</p>
				<p class="normal">— Kim var?</p>
				<p class="normal">— Doktor, ebe ve Kont Vronskiy.</p>
				<p class="normal">Aleksey Aleksandroviç iç odalara geçti.</p>
				<p class="normal">Konuk odasında kimse yoktu; Aleksey Aleksandroviç’in ayak sesleri üzerine Anna’nın odasından başında leylak rengi kurdeleli başlığıyla ebe çıktı.</p>
				<p class="normal">Aleksey Aleksandroviç’in yanına geldi ve ölümün yakınlığının verdiği bir teklifsizlikle elinden tutup yatak odasına götürdü.</p>
				<p class="normal">— Tanrıya şükür geldiniz! Sadece sizi sayıklıyor, –dedi ebe.</p>
				<p class="normal">Yatak odasından doktorun buyurucu sesi duyuldu:</p>
				<p class="normal">— Hemen buz getirin!</p>
				<p class="normal">Aleksey Aleksandroviç karısının çalışma odasına geçti. Anna’nın yazı masasının başında alçak bir sandalyenin arkalığına yan dönmüş bir halde Vronskiy oturuyor, yüzünü elleriyle örtmüş ağlıyordu. Vronskiy doktorun sesiyle yerinden fırladı, ellerini yüzünden çekti ve Aleksey Aleksandroviç’i gördü. Anna’nın kocasını görünce öyle şaşırdı ki, bir yerlere kaybolmak istercesine başını omuzlarının arasına sokarak tekrar oturdu; fakat kendini zorlayarak ayağa kalktı ve:</p>
				<p class="normal">— O ölüyor, –dedi.– Doktorlar umut olmadığını söyledi. Tamamen emrinizdeyim, ama burada kalmama izin verirseniz... Bununla birlikte siz ne derseniz, ben...</p>
				<p class="normal">Aleksey Aleksandroviç Vronskiy’in gözyaşlarını görünce başka insanların acı çeken görüntülerinin kendisinde yarattığı o ruhsal bozukluğun içinde kabardığını hissetti ve Vronskiy’in sözlerini sonuna kadar dinlemeden yüzünü çevirip hızlı hızlı kapıya doğru yürüdü. Yatak odasından Anna’nın bir şeyler söyleyen sesi geliyordu. Anna’nın sesi neşeli, canlı, aşırı derecede kesin tonlamalarla doluydu. Aleksey Aleksandroviç yatak odasına girdi, yatağa doğru yürüdü. Anna yüzünü ona doğru çevirmiş yatıyordu. Yanakları kızarmıştı, gözleri parlıyordu, geceliğinin kolundan çıkan küçük beyaz elleri battaniyenin köşesini kıvırarak oynuyordu. Sanki sadece sağlıklı ve taze değil, aynı zamanda çok iyi bir ruh hali içinde gibi görünüyordu. Hızlı hızlı, çınlayan bir sesle ve olağanüstü doğru, heyecanlı tonlamalarla konuşuyordu.</p>
				<p class="normal">— Çünkü Aleksey, Aleksey Aleksandroviç’ten söz ediyorum (ikisinin de adının Aleksey olması ne garip, ne korkunç bir yazgı, değil mi?) Aleksey benim isteğimi geri çevirmezdi. Ben unuturdum, o bağışlardı... Peki neden gelmiyor o zaman? O iyi yüreklidir, iyi yürekli olduğunu kendisi bilmez. Ah! Tanrım, ne büyük bir sıkıntı! Bana hemen su verin! Ah, bu ona, küçük kızıma zarar verecek! Tamam, o zaman onu bir sütnineye verin. Ben razıyım, hatta daha iyi olur. O gelecek, bebeği görmek onu üzecek. Bebeği verin.</p>
				<p class="normal">Ebe, Anna’nın dikkatini Aleksey Aleksandroviç’e çekmeye çalışarak:</p>
				<p class="normal">— Anna Arkadyevna o geldi. İşte burada! –diyordu.</p>
				<p class="normal">— Ah, ne saçma! –diye devam ediyordu Anna kocasını görmeksizin.– Verin onu bana, kızımı verin! O daha gelmedi. Affetmeyeceğini söylüyorsunuz, çünkü onu tanımıyorsunuz. Hiç kimse tanımadı. Bir tek ben tanıdım, bana ağır gelen de bu oldu. Onun gözlerini tanımak gerekir, Seryoja’nın gözleriyle aynıdır, bu yüzden bu gözlere bakamıyorum. Seryoja’nın öğle yemeğini verdiniz mi? Bilirim zaten, her şeyi unuturlar. O olsa unutmazdı. Seryoja’yı köşedeki odaya geçirmek, Ma-<br class="calibre1"/>riette’den de onunla yatmasını rica etmek gerek.</p>
				<p class="normal">Anna birden büzüldü, sustu ve korkuyla, sanki yüzüne bir yumruk inmesini bekliyormuş, sanki kendini savunuyormuş gibi ellerini yüzüne doğru kaldırdı. Kocasını gördü.</p>
				<p class="normal">— Hayır, hayır, –diye tekrar konuşmaya başladı,– ben ondan korkmuyorum, ölümden korkuyorum. Aleksey buraya gel. Zamanım kalmadığı için, yaşayacak çok az zamanım olduğu için acele ediyorum, birazdan ateşim yükselecek ve artık hiçbir şey anlamayacağım. Şimdi anlıyorum, hem de her şeyi anlıyorum, her şeyi görüyorum.</p>
				<p class="normal">Aleksey Aleksandroviç’in buruşuk yüzü acı çeken bir ifade aldı; Anna’nın elini tuttu ve bir şey demek istedi, ancak hiçbir şey söyleyemedi; alt dudağı tiriyordu, ama yine de heyecanıyla mücadele ediyor ve arada bir Anna’ya göz atıyordu. Ve her göz atışında Anna’nın daha önce hiçbir zaman görmediği bir dokunaklılıkla ve hayranlık dolu bir tatlılıkla kendisine bakan gözlerini görüyordu.</p>
				<p class="normal">— Bekle, sen bilmiyorsun... Durun, durun... –Anna, düşüncelerini toplamak istiyormuş gibi duruyordu.– Evet, –diye tekrar başlıyordu.– Evet, evet, evet. Söylemek istediğim şey şuydu. Bana şaşırma. Ben hep aynıyım... Ama içimde başkası var, ben ondan korkuyorum. Onu seven oydu. Ben hem senden nefret etmek istedim, hem de eski Anna’yı unutamadım. O ben değilim. Şu anda her şeyimle gerçeğim. Ölüyorum, öleceğimi biliyorum, ona sor. Ellerimin, ayaklarımın, parmaklarımın üstünde kilolarca ağırlık hissediyorum şu anda. Bak, parmaklarım ne kadar büyük! Ama bunların hepsi yakında bitecek... Bir tek şey gerekli benim için: Beni affet, tamamen affet! Ben korkunç biriyim, ama dadı bana, o çilekeş azizenin –adı neydi onun?– benden daha kötü olduğunu söyledi. Hem ben Roma’ya gideceğim, orası bir inziva yeri, o zaman hiç kimseyi rahatsız etmemiş olacağım, sadece Seryoja’yı ve küçük kızı alacağım... Hayır, sen affedemezsin! Biliyorum, bunu bağışlamak olanaksız! Hayır, hayır, git, sen çok iyi bir insansın! –Bir eliyle Aleksey Aleksandroviç’in alev alev yanan elini tutuyor, öbür eliyle de onu geri itiyordu.</p>
				<p class="normal">Aleksey Aleksandroviç’in sinirleri giderek daha çok bozuluyordu ve artık bununla savaşmaktan vazgeçecek noktaya gelmişti; birden ruhsal bozukluk olarak gördüğü şeyin tam tersine ona bir anda yeni, daha önce hiç hissetmediği bir mutluluk veren mutlu bir ruh hali olduğunu hissetti. Hayatı boyunca uymak istediği Hıristiyanlık yasasının ona düşmanlarını bağışlamasını ve sevmesini emrettiğini düşünmüyordu; fakat ruhunu sevinçli bir duygu, düşmanlarını sevme ve onları bağışlama duygusu dolduruyordu. Diz çökmüştü ve başını, Anna’nın geceliğin içinden bile ateşiyle onu yakan elinin oynak yerine koymuş, bir çocuk gibi hıçkıra hıçkıra ağlıyordu. Anna kocasının dazlak kafasına sarıldı, ona yaklaştı ve meydan okuyan bir gururla gözlerini yukarı kaldırdı.</p>
				<p class="normal">— İşte o, biliyordum! Artık hepinize elveda, elveda!.. Yine onlar geldi, neden gitmiyorlar?.. Üstümden şu kürkleri alın!</p>
				<p class="normal">Doktor Anna’nın ellerini indirdi, başını dikkatlice yastığa koydu ve omuzlarını örttü. Sırtüstü sakin sakin yatıyor ve parlayan bakışlarıyla önüne bakıyordu.</p>
				<p class="normal">— Bir tek şeyi, benim için bağışlanmanın gerekli olduğunu, başka hiçbir şey istemediğimi unutma... O neden gelmiyor? –diye konuşmaya başladı kapıda duran Vronskiy’e dönerek.– Yaklaş, yaklaş! Ona elini ver.</p>
				<p class="normal">Vronskiy yatağın yanına geldi ve Anna’yı görünce tekrar elleriyle yüzünü kapattı.</p>
				<p class="normal">— Aç yüzünü, ona bak. O bir azizdir, –dedi Anna.– Hadi aç, aç yüzünü! –dedi bu kez öfkeyle.– Aleksey Aleksandroviç, açın onun yüzünü! Onu görmek istiyorum.</p>
				<p class="normal">Aleksey Aleksandroviç Vronskiy’in ellerini tuttu, acıdan ve utançtan korkunç bir haldeki yüzünden çekti.</p>
				<p class="normal">— Ona elini uzat. Bağışla onu.</p>
				<p class="normal">Aleksey Aleksandroviç gözlerinden dökülen yaşları tutamayarak Vronskiy’e elini uzattı.</p>
				<p class="normal">— Tanrıya şükür, Tanrıya şükür, –dedi Anna,– artık her şey hazır. Yalnız birazcık ayaklarımı uzatmalıyım. İşte böyle, çok güzel. Şu çiçekler ne kadar da zevksiz yapılmış, menekşeye hiç benzemiyor, –dedi duvar kâğıtlarını göstererek.–               Tanrım, Tanrım! Bu ne zaman bitecek? Bana morfin verin! Doktor! Bana morfin verin. Aman Tanrım, aman Tanrım!</p>
  <p class="normal">Ve yatakta çırpınmaya başladı.</p>
				<p class="kapakmetin">***</p>
				<p class="normal">Aile doktoru ve diğer doktorlar, bunun yüzde doksan dokuz ölümle sonuçlanan loğusa humması olduğunu söylediler. Bütün günü ateşler içinde sayıklayarak ve baygın bir halde geçirdi. Gece yarısına doğru hasta hissiz yatıyor, nabzı neredeyse atmıyordu.</p>
				<p class="normal">Her an ölümünü bekliyorlardı.</p>
				<p class="normal">Vronskiy evine gitmişti, ama sabah durumu öğrenmeye geldi ve Aleksey Aleksandroviç onu antrede karşılayıp:</p>
				<p class="normal">— Kalın, belki sizi sorar, –dedi ve Vronskiy’i karısının çalışma odasına kadar kendisi götürdü.</p>
				<p class="normal">Sabaha karşı heyecan, canlılık, düşüncelerinde ve konuşmalarında çabukluk tekrar başladı ve yine kendinden geçerek bitti. Ertesi gün aynı durumdaydı ve doktorlar bir umut olduğunu söylediler. Aynı gün Aleksey Aleksandroviç Vronskiy’in oturduğu çalışma odasına gitti ve kapıyı kapatıp Vronskiy’in karşısına oturdu.</p>
				<p class="normal">Bir açıklamanın yaklaşmakta olduğunu hisseden Vronskiy:</p>
				<p class="normal">— Aleksey Aleksandroviç, –dedi,– konuşamıyorum, anlayamıyorum. Merhamet edin bana! Sizin için ne kadar zorsa, inanın benim için daha da korkunç bir durum.</p>
				<p class="normal">Kalkmak istedi. Ama Aleksey Aleksandroviç onun elini tuttup şöyle dedi:</p>
				<p class="normal">— Sizden beni dinlemenizi rica ediyorum, öyle gerekiyor. Benimle ilgili olarak yanılmamanız için beni yönlendiren ve yönlendirecek olan duygularımı size açıklamak zorundayım. Boşanmaya karar verdiğimi ve hatta bu işi başlattığımı biliyorsunuz. Davayı açarken kararsızlık içinde olduğumu, acı çektiğimi sizden saklamayacağım; sizden ve ondan öç alma isteğinin peşimi bırakmadığını size itiraf ediyorum. Telgrafı aldığım zaman buraya da aynı duygularla geldim. Daha fazlasını söyleyeceğim, onun ölümünü arzu ettim. Fakat... –duygularını Vronskiy’e açıp açmamak konusunda düşünerek bir an sustu.– Fakat onu gördüm ve affettim. Affetme mutluluğu bana ödevimi hatırlattı. Tamamen affettim. Öbür yanağımı uzatmak, kaftanımı aldıklarında gömleğimi de vermek istiyorum ve sadece benden bağışlama mutluluğunu almaması için Tanrı’ya dua ediyorum! –Gözlerinde yaşlar vardı ve parlak, dingin bakışı Vronskiy’i etkilemişti.– İşte benim durumum bu. Beni çamura sürükleyebilir, beni sosyeteye maskara edebilirsiniz, onu bırakmayacağım ve size hiçbir zaman sitem etmeyeceğim, –diye devam etti.– Benim ödevim, kendi açımdan açıkça çizilmiş durumda: Onunla kalmak zorundayım ve kalacağım. Sizi görmek isterse size haber vereceğim, ama şimdi sanırım gitmeniz daha iyi olacak.</p>
				<p class="normal">Aleksey Aleksandroviç ayağa kalktı. Hıçkırıklar konuşmasını bölüyordu. Vronskiy de kalkmıştı ve eğilmiş, doğrulamamış bir halde yan gözle ona bakıyordu. Aleksey Aleksandroviç’in duygularını anlamıyordu. Ama bunun yüce, hatta kendisinin dünya görüşündeki birinin anlayamayacağı bir şey olduğunu hissediyordu.</p>
				<h2 class="h2baslik" id="calibre_toc_127">XVIII</h2>
				<p class="kapakmetin"> </p>
				<p class="normal">Vronskiy Aleksey Aleksandroviç’le konuşmasından sonra Kareninlerin evinin kapısına çıkmış, nerede olduğunu, yürüyerek ya da arabayla nereye gitmesi gerektiğini zorlukla anımsayarak dikiliyordu. Kendini utandırılmış, aşağılanmış, suçlu duruma düşürülmüş ve uğradığı hakaretten kurtulma olanağından yoksun hissediyordu. Kendini şimdiye dek gururla ve kolayca yürüdüğü yoldan çıkarılmış hissediyordu. Yaşamının o kadar katı görünen tüm alışkanlıklarının ve kurallarının bir anda yanlış ve uygulanamaz şeyler olduğu ortaya çıkmıştı. Şimdiye dek acınacak bir yaratık, mutluluğunun rastgele ve biraz da gülünç bir engeli olarak görünen aldatılmış koca, bir anda bizzat karısı tarafından çağrılmış, önünde yerlere kadar eğilme hissi uyandıran bir yüksekliğe çıkarılmış ve bu koca bu yükseklikte kötü, iğreti ve gülünç değil, iyi, basit ve heybetli biri olmuştu. Vronskiy’in bunu hissetmemesi mümkün değildi. Roller bir anda değişivermişti. Vronskiy, onun yüksekliğini ve kendi alçaklığını, onun haklılığını ve kendi haksızlığını hissediyordu. Kocanın kendi acısı içinde gönlünün yüce olduğunu, kendisinin ise kendi ihaneti içinde alçak ve küçücük olduğunu hissetmişti. Ancak haksız yere küçümsediği bir adamın önünde alçaldığını bilmesi, acısının yalnızca küçük bir kısmını oluşturuyordu. Anna’ya karşı son zamanlarda azaldığını sandığı tutkusunun şimdi, onu sonsuza dek kaybedeceğini öğrendiği bir anda herhangi bir zamandan daha güçlü bir hale gelmesi yüzünden kendini anlatılamayacak kadar mutsuz hissediyordu. Tüm hastalığı süresince onu görmüş, ruhunu tanımıştı ve şimdiye dek onu hiçbir zaman sevmediğini sanmıştı. Ve şimdi, Anna’yı tanıdığı, sevmek gerektiği gibi sevdiği bir anda onun önünde aşağılanmış ve kendisiyle ilgili olarak sadece utanç verici bir anı bırakıp, onu sonsuza dek kaybetmişti. Aleksey Aleksandroviç’in, ellerini utanç içindeki yüzünden çektiği andaki gülünç ve rezil durumu hepsinden daha da korkunçtu. Kareninlerin evinin kapısında şaşkın bir halde duruyor, ne yapacağını bilmiyordu.</p>
				<p class="normal">Kapıcı:</p>
				<p class="normal">— Araba emreder misiniz? –diye sordu.</p>
				<p class="normal">— Evet, isterim.</p>
				<p class="normal">Uykusuz geçen üç geceden sonra evine dönen Vronskiy, üstünü çıkartmadan, kollarını kavuşturup, başını kollarına dayayarak yüzükoyun kanepeye uzandı. Başında bir ağırlık vardı. En tuhaf hayaller, anılar ve düşünceler aşırı bir hız ve açıklıkla birbirinin yerini alıyordu: Kâh hastaya vermek için kaşığa koyarken döktüğü ilaç, kâh ebenin beyaz elleri, kâh Aleksey Aleksandroviç’in yatağın önündeki garip duruşu geliyordu gözünün önüne.</p>
				<p class="normal">Sağlıklı bir insanın eğer yorulmuşsa ve uyumak istiyorsa hemen uyuyabileceğine olan inancıyla “Uyumalıyım! Unutmalıyım!” diyordu kendi kendine. Gerçekten de aynı anda kafasının içindekiler birbirine karışmaya ve kendisi de unutma uçurumuna yuvarlanmaya başlamıştı. Bilinçsiz yaşam denizinin dalgaları artık tepesine çıkmaya başladığı bir anda sanki içinde çok güçlü bir elektrik yükü boşalmış gibi kanepenin yayları üstünde bütün gövdesiyle sıçradı ve ellerini iki yana dayayarak dizlerinin üzerinde korkuyla doğruldu. Gözleri hiç uyumamış gibi geniş geniş açılmıştı. Bir dakika önce başında hissettiği ağırlık, kollarındaki ve bacaklarındaki gevşeklik bir anda yok olmuştu.</p>
				<p class="normal">Aleksey Aleksandroviç’in “Çamura sürükleyebilirsiniz,” sözlerini duyuyor ve onu karşısında görüyordu. Anna’nın yanakları al al, gözleri pırıl pırıl, şefkatle ve sevgiyle kendisine değil, Aleksey Aleksandroviç’e bakan yüzünü de görüyordu; Aleksey Aleksandroviç’in, ellerini yüzünden çektiği andaki, kendisine aptalca ve gülünç gelen halini de görüyordu. Bacaklarını tekrar uzatıp, önceki pozunda kendini kanepenin üstüne attı ve gözlerini yumdu.</p>
				<p class="normal">“Uyumalıyım! Uyumalıyım!” –diye kendi kendine tekrarladı. Fakat gözleri kapalıyken Anna’nın yüzünü yarışlardan bir gece önce belleğine kazınan haliyle çok daha açık görüyordu.</p>
				<p class="normal">— Yok böyle bir şey, olmayacak da; hem o da bunu belleğinden silmek istiyor. Oysa ben bu olmadan yaşayamam. Nasıl barışacağız, nasıl? –dedi yüksek sesle ve bilinçsiz bir şekilde bu sözleri yinelemeye başladı. Sözcüklerin bu şekilde yinelenmesi, kafasında toplandığını hissettiği yeni hayallerin ve anıların ortaya çıkmasına engel oluyordu. Ancak sözcüklerin yinelenmesi hayal gücünü uzun süre engelleyemedi. En güzel anlar, bu güzel anlarla birlikte çok yakın zamandaki küçük düşme olayı, son derece büyük bir hızla yeniden birbiri ardına gözünün önünde canlanmaya başladı. Anna’nın sesi “Ellerini çek,” diyordu. Ellerini çekiyor ve yüzündeki utanmış, aptal ifadeyi hissediyordu.</p>
				<p class="normal">En ufak bir umut olmadığını bildiği halde uyumaya çalışarak yatmaya devam ediyor ve yeni hayallerin ortaya çıkmasını önlemek isteğiyle herhangi bir düşünceye ait rastgele sözcükleri fısıltıyla yineliyordu. Yinelediği sözcüklere kulak veriyor ve tuhaf, deli gibi bir fısıltıyla söylediği şu sözleri duyuyordu: “Değerini bilmedim, yararlanmayı beceremedim; değerini bilmedim, yararlanmayı beceremedim.”</p>
				<p class="normal">“Nedir bu? Yoksa aklımı mı kaçırıyorum? –dedi kendi kendine.– Belki de. İnsanlar neden akıllarını kaçırır, neden kendilerini vurur zaten?” –diye kendi kendine yanıtladı soruyu ve gözlerini açıp başının yanında kardeşinin karısı Varya’nın işlediği yastığı hayretle gördü. Yastığın püskülüne dokundu ve Varya’yı, onu en son ne zaman gördüğünü anımsamaya çalıştı. Ama başka bir şey düşünmek acı vericiydi. “Hayır, uyumam gerek!” Yastığı çekti ve başının altına koydu, ama gözlerini kapalı tutmak için çaba harcaması gerekiyordu. Birden kalkıp oturdu. “Benim için bitmiştir bu iş, –dedi kendi kendine.– Ne yapacağımı etraflıca düşünmeliyim. Ne kaldı yapılacak?” Zihni, Anna’ya olan aşkının dışında kalan yaşamı hızla dolaştı.</p>
				<p class="normal">“Yükselme hırsı mı? Serpuhovskoy mu? Sosyete mi? Saray mı?” Hiçbirinin üzerinde duramıyordu. Eskiden hepsinin anlamı vardı, ama şimdi bunların hiçbiri yoktu. Kanepeden kalktı, ceketini çıkarttı, kemerini gevşetti ve daha rahat soluk almak için kıllı göğsünü açıp odada dolaşmaya başladı. “İnsanlar akıllarını böyle kaçırır, –diye yineledi,– kendilerini böyle vurur... utanç içinde yaşamamak için,” –diye yavaşça ekledi.</p>
				<p class="normal">Kapıya gitti ve kapıyı kapattı; sonra sabit bir bakışla ve dişlerini sımsıkı sıkarak masaya gitti, tabancasını eline aldı, gözden geçirdi, dolu gövdeyi döndürdü ve düşünceye daldı. İki dakika yüzünde gergin bir düşünme ifadesiyle başını öne eğip, elinde tabancayla hiç kımıldamadan durdu. “Elbette,” –dedi kendi kendine, sanki düşüncelerinin mantıklı, sürekli ve açık akışı onu kesin bir sonuca götürmüştü. Gerçekte ise kendisi için inandırıcı olan bu “elbette” sözcüğü, şu bir saat içinde artık onlarca kez üstünden geçtiği anılar ve hayaller dairesinin yinelenmesinin bir sonucuydu sadece. Bunlar sonsuza dek yitirilmiş bir mutluluğun aynı anılarıydı, hayatta karşısına çıkacak her şeyin anlamsızlığının aynı şekilde gözünün önüne gelmesiydi, aşağılandığının hep aynı şekilde bilincinde olmasıydı. Bu hayallerin ve duyguların sürekliliği de aynıydı.</p>
				<p class="normal">Düşünceleri onu üçüncü kez yine aynı anılar ve düşünceler kısırdöngüsüne yönelttiğinde “Elbette,” –diye yineledi ve tabancayı göğsünün sol tarafına dayayıp, elini bir anda yumruk yaparak güçlü bir şekilde kabzaya yapışıp tetiğe asıldı. Atış sesini duymadı, ama göğsüne inen güçlü bir darbe ayaklarını yerden kesti. Masanın kenarına tutunmak istedi, tabancayı elinden düşürdü, sendeledi ve hayretle çevresine bakarak yere oturdu. Masanın kemerli bacaklarına, kâğıt sepetine ve kaplan postuna aşağıdan bakarken kendi odasını tanımıyordu. Konuk odasında dolaşan uşağın gıcırtılı ve hızlı adımları onu toparlanmak zorunda bıraktı. Düşünmeye çabaladı ve yerde olduğunu, kaplan postunun üstündeki ve elindeki kanı görünce kendini vurduğunu anladı.</p>
				<p class="normal">— Ne aptalca! İsabet ettirememişim, –diye mırıldandı eliyle tabancayı arayarak. Tabanca yanındaydı, o daha öteyi arıyordu. Aramaya devam ederken öbür tarafa uzandı, dengesini koruyacak gücü bulamadı ve kanlar içinde yere düştü.</p>
				<p class="normal">Tanıdıklarına sinirlerinin zayıflığından defalarca yakınmış olan uzun favorili, şık giyimli uşak yerde yatan efendisini görünce öyle korktu ki, onu kanlar içinde bırakıp yardım aramaya koştu. Bir saat sonra kardeşinin karısı Varya gelmiş, her yana haber yollayıp çağırdığı ve aynı anda gelmiş olan üç doktorun yardımıyla yaralıyı yatağına yatırmış ve ona bakmak için yanında kalmıştı.</p>
				<p class="kapakmetin"> </p>
				<h2 class="h2baslik" id="calibre_toc_128">XIX</h2>
				<p class="kapakmetin"> </p>
				<p class="normal">Aleksey Aleksandroviç’in karısıyla buluşmaya hazırlanırken pişmanlığının samimi olacağı, kendisinin onu affedeceği ve Anna’nın ölmeyeceği olasılığını düşünmemiş olmasından kaynaklanan hatası, Moskova’dan dönüşünden iki ay sonra bütün gücüyle gözlerinin önüne serilmişti. Ancak yaptığı bu hata, sadece bu olasılığı düşünmemiş olmasından değil, aynı zamanda ölüm döşeğindeki karısıyla bu buluşma gününden önce kendi kalbini tanımamasından da kaynaklanıyordu. Hasta karısının yatağının yanında hayatında ilk kez başka insanların acılarının kendisinde uyandırdığı ve daha önceden zararlı bir zayıflık olarak utandığı acıma duygusuna kapılmıştı; hem karısına duyduğu merhamet, hem karısının ölümünü istediğini itiraf etmiş olması ve en önemlisi, bağışlamanın verdiği sevinç, bir anda acılarının dinmesinin yanı sıra daha önce hiç hissetmediği bir ruhsal dinginlik duymasını sağlamıştı. Acılarının kaynağı olan şeyin manevi sevincinin kaynağı olduğunu, ayıpladığı, kınadığı ve nefret ettiği zamanlarda çözümlenemez görünen şeyin, bağışladığında ve sevdiğinde basit ve açık bir şey olduğunu hissetmişti birden.</p>
				<p class="normal">Karısını affetmişti, çektiği acılar ve pişmanlığı nedeniyle ona acıyordu. Vronskiy’i affetmişti, özellikle o umutsuz davranışıyla ilgili söylentiler kulağına geldikten sonra acımıştı ona. Oğluna eskisinden daha fazla acıyordu ve onunla çok az ilgilendiği için şimdi kendisini ayıplıyordu. Fakat yeni doğan küçük kıza karşı sadece merhamet değil, şefkat de duyuyordu. Onun kızı olmayan ve annesinin hastalığı sırasında bir kenara atılmış olan bu yeni doğmuş, zayıf bebekle ilk başta sadece acıdığı için ilgilenmişti. Eğer o ilgilenmeseydi bebek herhalde ölürdü. Bu küçük kızı ne kadar çok sevdiğini kendisi de fark etmemişti. Günde birkaç kez çocuk odasına gidiyor ve uzunca bir süre orada oturuyordu. Öyle ki, ilkin çekinen sütnine ve dadı artık ona alışmışlardı. Arada bir uyuyan bebeğin kırmızımsı safran rengi, yumuşacık ve buruşuk minnacık yüzüne yarım saat sessizce bakıyor ve kırışan alnının hareketlerini, kıvrık parmaklı tombul ellerinin tersiyle gözlerini, burnunun kökünü ovuşturmasını izliyordu. Bu dakikalarda Aleksey Aleksandroviç kendini özellikle son derece sakin ve kendisiyle barışık hissediyor, durumunda olağandışı bir şey, değiştirilmesi gereken bir şey görmüyordu. Ancak zaman geçtikçe şimdi onun için ne kadar normal olursa olsun bu durumda kalmasına izin vermeyeceklerini daha açık bir şekilde görüyordu. Ruhuna yön veren iyi manevi güç dışında hayatını yönlendiren kaba, bir o kadar ya da daha fazla buyurucu başka bir gücün olduğunu ve bu gücün ona arzu ettiği huzuru vermeyeceğini hissediyordu. Herkesin ona soru soran bir şaşkınlıkla baktığını, onu anlamadığını ve ondan bir şey beklediğini hissediyordu. Özellikle karısıyla ilişkilerinin sağlam ve doğal ilişkiler olmadığını hissediyordu.</p>
				<p class="normal">Ölümle burun buruna gelmenin Anna’da yarattığı yumuşama geçtiğinde Aleksey Aleksandroviç, Anna’nın kendisinden korktuğunu, yanında rahatsız olduğunu ve gözlerinin içine bakamadığını fark etmeye başlamıştı. Anna sanki bir şey istiyordu ve bunu ona söylemeye cesaret edemiyor, ilişkilerinin süremeyeceği içine doğmuş gibi kocasından bir şeyler bekliyordu.</p>
				<p class="normal">Şubatın sonunda Anna’nın yeni doğan ve Anna adını taşıyan bebeği hastalandı. Aleksey Aleksandroviç sabah çocuk odasına uğradı ve doktor çağırmalarını söyleyip bakanlığa gitti. İşlerini bitirip saat dörtte eve döndü. Antreye girerken şeritli ve ayı derisinden pelerinli, kolunda Amerikan köpeği derisinden bir yelek tutan yakışıklı uşağı gördü.</p>
				<p class="normal">— Kim var? –diye sordu Aleksey Aleksandroviç.</p>
				<p class="normal">— Prenses Yelizaveta Fyodorovna Tverskaya, –diye yanıtladı uşak. Bunu söylerken uşak gülümsüyormuş gibi geldi Aleksey Aleksandroviç’e.</p>
				<p class="normal">Bütün bu zor zamanlarda Aleksey Aleksandroviç, sosyeteden tanıdıklarının, özellikle de kadınların kendisine ve karısına özel bir ilgi gösterdiğini fark ediyordu. Bu tanıdıklarının hepsinde, avukatın ve biraz önce uşağın gözlerinde gördüğü zor gizlenen bir sevinç olduğunu fark ediyordu. Hepsi de sanki heyecan içindeydi, sanki kız evlendiriyorlardı. Aleksey Aleksandroviç’le karşılaştıklarında zar zor sakladıkları bir sevinçle karısının sağlığını soruyorlardı.</p>
  <p class="normal">Prenses Tverskaya’nın evde oluşu, hem prensesle ilgili anıları yüzünden, hem de prensesi genel olarak sevmediği için Aleksey Aleksandroviç’in hoşuna gitmedi ve doğruca çocuk odasına geçti. Birinci çocuk odasında Seryoja, masaya abanmış, ayakları sandalyenin üstünde neşeli neşeli bir şeyler anlatarak resim çiziyordu. Anna’nın hastalığı sırasında Fransız mürebbiyenin yerini alan ve elinde danteliyle çocuğun yanında oturan İngiliz mürebbiye hemen ayağa kalktı, reverans yaptı ve Seryoja’yı dürttü.</p>
				<p class="normal">Aleksey Aleksandroviç oğlunun saçlarını okşadı, karısının sağlığıyla ilgili olarak mürebbiyenin sorduğu soruyu yanıtladı ve baby<sup class="calibre4"><a href="1_split_098.html#footnote-100-81" id="footnote-100-81-backlink" name="footnote-100-81-backlink">[81]</a></sup> için doktorun ne dediğini sordu.</p>
				<p class="normal">— Doktor tehlikeli bir şey olmadığını söyledi ve şifalı su tavsiye etti efendim.</p>
				<p class="normal">Yan odadaki bebeğin ağlamasına kulak kabartan Aleksey Aleksandroviç:</p>
				<p class="normal">— Ama hâlâ sıkıntısı var, –dedi.</p>
				<p class="normal">— Sanırım sütninenin sütü yetmiyor efendim, –dedi İngiliz mürebbiye kesin bir ifadeyle.</p>
				<p class="normal">Aleksey Aleksandroviç duraklayarak:</p>
				<p class="normal">— Neden öyle sanıyorsunuz? –dedi.</p>
				<p class="normal">— Kontes Pol’de de böyle olmuştu efendim. Bebeği tedavi etmeye çalıştılar, ama bebeğin sadece aç olduğu anlaşıldı: Sütninenin sütü yoktu, efendim.</p>
				<p class="normal">Aleksey Aleksandroviç bir an düşündü ve birkaç dakika durduktan sonra öbür odaya girdi. Küçük kız sütninenin kucağında başını geriye atarak, kıvranarak yatıyordu ve ne verilen tombul memeyi almak, ne de üzerine eğilmiş olan dadının ve sütninenin birlikte yaptıkları pışpışlara rağmen susmak istiyordu.</p>
				<p class="normal">— Hâlâ düzelmedi mi? –dedi Aleksey Aleksandroviç.</p>
				<p class="normal">— Çok huzursuz efendim, –diye yanıtladı dadı fısıltıyla.</p>
				<p class="normal">— Miss Edward belki de sütninenin sütü yoktur diyor, –dedi Aleksey Aleksandroviç.</p>
				<p class="normal">— Ben de öyle sanıyorum Aleksey Aleksandroviç.</p>
				<p class="normal">— Niçin söylemiyorsunuz o zaman?</p>
				<p class="normal">— Kime söyleyeceğim? Anna Arkadyevna hâlâ hasta, –dedi dadı hoşnutsuz bir şekilde.</p>
				<p class="normal">Dadı evin emektarlarındandı. Onun bu basit sözlerinde bile kendi durumuna bir sitem olduğunu düşündü Aleksey Aleksandroviç.</p>
				<p class="normal">Bebek katılarak ve hırıldayarak daha da yüksek bir sesle ağlıyordu. Dadı elini sallayıp bebeğin yanına yaklaştı, onu sütninenin kucağından aldı ve dolaşarak sallamaya koyuldu.</p>
				<p class="normal">Aleksey Aleksandroviç:</p>
				<p class="normal">— Doktordan sütnineyi muayene etmesini istemeli, –dedi.</p>
				<p class="normal">Görünüşte sağlıklı, şık giyimli sütnine işten atmalarından korkup kendi kendine bir şeyler mırıldandı, iri memesini kapatıp sütüyle ilgili kuşkuları küçümseyerek gülümsedi. Aleksey Aleksandroviç, bu gülümsemede de kendi durumuyla ilgili bir alay sezdi.</p>
				<p class="normal">Dadı bebeği pışpışlayarak:</p>
				<p class="normal">— Talihsiz bebek! –dedi ve dolaşmaya devam etti.</p>
				<p class="normal">Aleksey Aleksandroviç sandalyeye oturmuş, bir aşağı bir yukarı dolaşan dadıya acı ve umutsuzluk dolu bir yüzle bakıyordu.</p>
				<p class="normal">Sonunda susan bebeği mavi karyolasına yatırdıkları ve dadı yastığı düzeltip yanından uzaklaştığı sırada Aleksey Aleksandroviç ayağa kalktı ve zorlukla parmaklarının ucuna basarak bebeğin yanına gitti. Bir an sustu ve aynı umutsuz yüzle bebeğe baktı; ama birden yüzüne saçlarını ve alnının derisini harekete geçiren bir gülümseme yayıldı ve aynı şekilde sessizce odadan çıktı.</p>
				<p class="normal">Yemek odasındaki zili çalıp, gelen uşağa doktoru tekrar çağırmalarını söyledi. Karısının bu güzeller güzeli bebekle ilgilenmemesine canı sıkıldı ve bu sıkıntıyla karısının odasına gitmek, hem de Prenses Betsi’yi görmek istemedi; ancak karısı, her zamanki gibi yanına uğramamasına şaşırabilirdi, bu yüzden kendini zorlayıp yatak odasına gitti. Yumuşak halının üstünde kapıya doğru yürürken duymak istemediği bir konuşmayı elinde olmadan duyuyordu.</p>
				<p class="normal">— Buradan gitmeyecek olsaydı, sizin olmaz demenizi anlardım, onun da tabii. Ancak kocanız bunların üstünde olmalıdır, – diyordu Betsi.</p>
				<p class="normal">— Kocam için değil, kendim içim istemiyorum. Bundan söz etmeyin! –diye yanıtlıyordu Anna’nın heyecanlı sesi.</p>
				<p class="normal">— Evet, ama sizin yüzünüzden kendini vuran bir adamla vedalaşmak istememeniz mümkün değil...</p>
				<p class="normal">— Ben de bu yüzden istemiyorum ya.</p>
				<p class="normal">Aleksey Aleksandroviç ürkek ve suçlu bir ifadeyle durakladı ve fark ettirmeden geri dönmek istedi. Fakat bunun yakışık almayacağını düşünüp tekrar döndü ve öksürerek yatak odasına doğru yürüdü. Sesler sustu ve Aleksey Aleksandroviç içeri girdi.</p>
				<p class="normal">Anna üstünde gri sabahlığı, yuvarlak başında kısacık kesilmiş, sık bir fırça gibi uzamış siyah saçlarıyla kanepede oturuyordu. Her zamanki gibi kocasını görünce yüzündeki canlılık bir anda yok olmuştu; başını önüne eğmiş, huzursuzca Betsi’ye bakıyordu. Son modaya uygun olarak giyinmiş, başının üstünde bir yerde lamba abajuru gibi bir şapka bulunan Betsi, korsajında verev çizgileri, eteğinde ise ters yönde verev çizgileri olan açık mavi elbisesiyle yassı, uzun bedenini dimdik tutarak Anna’nın yanında oturuyordu, Aleksey Aleksandroviç’i başını eğip alaycı bir gülümsemeyle karşıladı.</p>
				<p class="normal">— A! –dedi şaşırmış gibi.– Evde olduğunuza çok sevindim. Hiçbir yere gitmiyorsunuz, ben de sizi Anna’nın hastalığından beri görmedim. Harcadığınız çabaları hep duyuyordum. Evet, siz eşi bulunmaz bir kocasınız! –dedi Betsi. Sanki karısına karşı davranışlarından dolayı ona yüce gönüllülük nişanı bahşediyormuş gibi ciddi ve sevecen bir tavır takınmıştı.</p>
				<p class="normal">Aleksey Aleksandroviç soğuk bir selam verdi ve karısının elini öpüp sağlığını sordu.</p>
				<p class="normal">Anna bakışlarını ondan kaçırarak:</p>
				<p class="normal">— Sanırım daha iyi, –dedi.</p>
				<p class="normal">— Fakat yüzünüzün rengi humma geçiriyormuşsunuz gibi, –dedi Aleksey Aleksandroviç “humma” sözcüğünün üzerine basa basa.</p>
				<p class="normal">— Çok fazla konuştuk, –dedi Betsi,– bencillik ettiğimi hissediyorum ve gidiyorum.</p>
				<p class="normal">Ayağa kalktı, ama Anna bir anda kıpkırmızı kesilip hemen Betsi’nin eline yapıştı.</p>
				<p class="normal">— Hayır, kalın lütfen. Size bir şey söyleyeceğim, yok hayır size, –diyerek Aleksey Aleksandroviç’e döndü ve yüzündeki kırmızılık boynuna ve alnına yayıldı.– Sizden hiçbir şeyi gizlemek istemiyorum, gizleyemem de zaten, –dedi.</p>
				<p class="normal">Aleksey Aleksandroviç parmaklarını çıtırdatıp başını eğdi.</p>
				<p class="normal">— Betsi, Kont Vronskiy’in Taşkent’e gitmeden önce vedalaşmak için bize gelmek istediğini söylüyordu. –Anna kocasının yüzüne bakmıyordu ve galiba kendisi için ne kadar zor olsa da her şeyi söylemekte acele ediyordu.– Onu kabul edemeyeceğimi söyledim.</p>
				<p class="normal">— Siz, bunun Aleksey Aleksandroviç’e bağlı olduğunu söylediniz dostum, –diye onun sözlerini düzeltti Betsi.</p>
				<p class="normal">— Yo hayır, onu kabul edemem ve bu hiçbir şeyi... –Anna birden durdu ve soru sorar gibi kocasına bir göz attı (Kocası ona bakmıyordu).– Tek kelimeyle istemiyorum...</p>
				<p class="normal">Aleksey Aleksandroviç yaklaştı ve karısının elini tutmak istedi.</p>
				<p class="normal">Anna’nın ilk hareketi, elini, onu arayan kocasının nemli, damarları şişmiş elinden çekmek oldu; ama kendini zorlayıp Aleksey Aleksandroviç’in elini sıktı.</p>
				<p class="normal">Aleksey Aleksandroviç, kendi başına kolayca ve açıkça karar verebileceği bir şeyi, sosyetenin gözünde hayatına yön verecek olan ve kendini aşk ve bağışlama duygusuna teslim etmesini engelleyen kaba gücün simgesi olarak gördüğü Prenses Tverskaya’nın yanında konuşamayacağını şaşkınlık ve sıkıntıyla hissederek:</p>
				<p class="normal">— Bana gösterdiğiniz güvene çok teşekkür ederim, ama... –dedi. Prenses Tverskaya’ya bakarak durdu.</p>
				<p class="normal">Prenses ayağa kalkarak:</p>
				<p class="normal">— Hoşça kalın güzelim, –dedi. Anna’yı öptü ve dışarı çıktı. Aleksey Aleksandroviç onu geçirdi.</p>
				<p class="normal">Betsi, küçük konuk odasında durup, Aleksey Aleksandroviç’in elini bir kez daha özellikle çok sıkı bir şekilde sıkarak:</p>
				<p class="normal">— Aleksey Aleksandroviç! –dedi.– Sizi gerçekten yüce gönüllü biri olarak tanıyorum. Ben yabancı biriyim, ama onu öyle çok seviyor ve size de o kadar büyük saygı duyuyorum ki, bir tavsiyede bulunmaktan kendimi alamayacağım. Onu kabul edin. Aleksey Vronskiy bir onur timsalidir ve Taşkent’e gidiyor.</p>
				<p class="normal">— İlginize ve tavsiyelerinize teşekkür ederim prenses. Ancak birini kabul edip edemeyeceğine karım kendisi karar verir.</p>
				<p class="normal">Aleksey Aleksandroviç bunu vakarlı bir alışkanlıkla kaşlarını yukarı kaldırarak söylemişti ve aynı anda da sözler nasıl olursa olsun içinde bulunduğu durumda bir vakar olmadığını düşündü. Bunu söylediği sözlerden sonra kendisine bakarken Betsi’nin engel olmaya çalıştığı kötü ve alaycı gülümsemede de görmüştü.</p>
				<p class="kapakmetin"> </p>
				<h2 class="h2baslik" id="calibre_toc_129">XX</h2>
				<p class="kapakmetin"> </p>
				<p class="normal">Aleksey Aleksandroviç salonda Betsi’ye eğilerek selam verdi ve karısının yanına gitti. Anna yatıyordu, ama onun ayak seslerini duyunca hemen kalkıp önceki gibi oturdu ve korkuyla kocasına baktı. Aleksey Aleksandroviç karısının ağladığını gördü.</p>
				<p class="normal">— Bana gösterdiğiniz güvene çok teşekkür ederim. –Aleksey Aleksandroviç, Betsi’nin yanında Fransızca söylediği tümceyi yumuşak bir ses tonuyla Rusça olarak yineledi ve Anna’nın yanına oturdu. Rusça konuştuğunda ve “sen” dediğinde bu “sen” sözcüğü Anna’yı korkunç şekilde sinirlendiriyordu.– Kararın için de çok minnettarım. Buradan gideceğine göre Kont Vronskiy’in buraya gelmesine hiç gerek olmadığını düşünüyorum ben de. Bununla birlikte...</p>
				<p class="normal">— Evet, ben de söyledim zaten, tekrarlamanın ne anlamı var? –diye engelleyemediği bir öfkeyle Anna birden kocasının sözünü kesti. “Sevdiği, uğrunda ölmek istediği, kendini mahvettiği ve onsuz yaşayamayan kadınla vedalaşmak isteyen bir adamın gelmesine hiç gerek yokmuş!” –diye düşündü Anna. Dudaklarını büzdü ve pırıl pırıl parlayan gözlerini kocasının damarları şişmiş, yavaş yavaş birbirini ovuşturan ellerine dikti.</p>
				<p class="normal">Sonra daha sakin bir şekilde:</p>
				<p class="normal">— Bir daha bundan hiç söz etmeyelim, –diye ekledi.</p>
				<p class="normal">Aleksey Aleksandroviç:</p>
				<p class="normal">— Bu konuda kararı sana bıraktım ve büyük bir sevinçle görüyorum ki... –diye söze başlamıştı, ancak onun bu kadar yavaş konuşmasına sinirlenen, bu arada söyleyeceği her şeyi önceden bilen Anna:</p>
				<p class="normal">— Benim isteğim de sizinkiyle birleşiyor, –diye yarım kalan tümceyi çabucak tamamladı.</p>
				<p class="normal">— Evet, –diye doğruladı Aleksey Aleksandroviç,– ve Prenses Tverskaya en zor aile meselelerine son derece yersiz bir biçimde karışıyor. Özellikle o...</p>
				<p class="normal">— Onun hakkında söylenen hiçbir şeye inanmıyorum, –dedi Anna çabuk çabuk.– Beni içtenlikle sevdiğini biliyorum.</p>
				<p class="normal">Aleksey Aleksandroviç iç çekti ve sustu. Anna, kocasının dış görünüşünden duyduğu, kendisine sitem ettiği, ama aşmayı başaramadığı acı veren tiksinti duygusuyla ona bakarken kaygılı bir şekilde sabahlığının püskülleriyle oynuyordu. Şu anda bir tek şey istiyordu: Onun iğrenç varlığından kurtulmak.</p>
				<p class="normal">— Ben de biraz önce doktora haber gönderdim, –dedi Aleksey Aleksandroviç.</p>
				<p class="normal">— Ben iyiyim, doktoru ne yapacağım?</p>
				<p class="normal">— Hayır, bebek ağlayıp duruyor ve sütninenin sütünün az olduğunu söylüyorlar.</p>
				<p class="normal">— Bunun için yalvardığımda neden emzirmeme izin vermedin o zaman? Olsun fark etmez (Aleksey Aleksandroviç bu “olsun fark etmez”in ne anlama geldiğini anlamıştı), o bir bebek, onu öldürürler. –Zili çaldı ve bebeği getirmelerini emretti.– Emzirmek istedim, izin vermediler, şimdi de bana sitem ediyorlar.</p>
				<p class="normal">— Ben sitem etmiyorum...</p>
				<p class="normal">— Hayır, ediyorsunuz! Tanrım! Neden ölmedim sanki! –ve Anna hüngür hüngür ağlamaya başladı.– Affet beni, sinirlendim, haksızım, –dedi kendini toparlayarak.– Ama gidin...</p>
				<p class="normal">Aleksey Aleksandroviç, karısının yanından çıkarken kararlı bir şekilde “Hayır, bu böyle kalamaz,” –diyordu kendi kendine.</p>
				<p class="normal">Sosyetenin gözünde içinde bulunduğu durumun olanaksızlığı, karısının ondan nefret etmesi ve ruhsal durumuna ters düşerek hayatına yön veren ve buyruğunun yerine getirilmesini, karısıyla arasındaki ilişkileri değiştirmesini isteyen o kaba ve gizli gücün ne kadar büyük olduğunu daha önce hiçbir zaman şimdiki kadar açıklıkla görmemişti. Tüm sosyetenin ve karısının ondan, ne olduğunu tam olarak anlayamadığı bir şey beklediğini açıkça görüyordu. Bu yüzden ruhunda, huzurunu bozan ve yaptığı kahramanlığın değerini azaltan bir öfke kabarıyordu. Vronskiy’le ilişkisini kesmenin Anna için daha iyi olacağını düşünüyordu, ama eğer hâlâ bunun olanaksız olduğu görüşündeyseler, ancak çocukları ele güne rezil etmeden, onlardan yoksun kalmadan ve kendi durumunu değiştirmeden bu ilişkiye yeniden göz yummaya bile hazırdı. Bu ne kadar kötü bir şey olursa olsun yine de Anna’nın içinden çıkılmaz, yüzkarası bir duruma düşeceği, kendisininse sevdiği her şeyden yoksun kalacağı bir ayrılıktan daha iyiydi. Fakat kendini güçsüz hissediyordu; herkesin ona karşı olduğunu, şu anda kendisine o kadar doğal ve iyi görünen bir şeyi yapmasına izin vermeyeceklerini, aksine kötü olan, ama kendilerine göre yapılması gerekeni yapmaya zorlayacaklarını peşin peşin biliyordu.</p>
				<p class="kapakmetin"> </p>
				<h2 class="h2baslik" id="calibre_toc_130">XXI</h2>
				<p class="kapakmetin"> </p>
				<p class="normal">Betsi henüz salondan çıkmamıştı ki, taze istiridye aldığı Yeliseyev’den biraz önce gelen Stepan Arkadyiç kapıda ona rastladı.</p>
				<p class="normal">— A! Prenses! Ne hoş bir rastlantı! –dedi Stepan Arkadyiç.– Ben de size gitmiştim.</p>
				<p class="normal">Betsi gülümseyerek ve eldivenini giyerek:</p>
				<p class="normal">— Bir dakika görüşebilirim, çünkü gidiyorum, –dedi.</p>
				<p class="normal">— Durun, eldiveninizi giymeyin prenses, elinizi öpmeme izin verin. El öpmek gibi eski modaların geri dönmesi kadar hiçbir şeye bu kadar teşekkür etmem. –Betsi’nin elini öptü.– Ne zaman görüşebiliriz?</p>
				<p class="normal">— Buna değmezsiniz, –diye yanıtladı Betsi gülümseyerek.</p>
				<p class="normal">— Hayır, hem de nasıl değerim, çünkü ben çok ciddi bir adamım. Sadece kendi aile meselelerimi değil, başkalarının meselelerini de hallediyorum, –dedi ciddi bir yüz ifadesiyle.</p>
				<p class="normal">Onun Anna’dan söz ettiğini hemen anlayan Betsi:</p>
				<p class="normal">— Ah, çok sevindim! –diye karşılık verdi. Salona geri dönüp bir köşeye çekildiler.– Bu adam, Anna’yı öldürecek, –dedi Betsi anlamlı bir fısıltıyla.– Bu olmaz, olamaz...</p>
				<p class="normal">Stepan Arkadyiç yüzünde ciddi ve acı çeken duygulu bir ifadeyle başını sallayarak:</p>
				<p class="normal">— Böyle düşündüğünüze çok sevindim, –dedi.– Ben de bunun için Petersburg’a geldim.</p>
				<p class="normal">— Bütün kent bunu konuşuyor, –dedi Betsi.– Korkunç bir durum. Anna eridikçe eriyor. Adam, Anna’nın duygularıyla oynamaya izin veremeyecek kadınlardan biri olduğunu anlamıyor. İkisinden biri: Ya çabuk davranıp onu alıp götürecek ya da boşanacak. Bu durum Anna’yı boğuyor.</p>
				<p class="normal">— Evet, evet... tam öyle... –diyordu Oblonskiy içini çekerek.– Ben de bunun için geldim. Yani sırf bunun için değil... Beni mabeyinci yaptılar da, teşekkür etmem gerekiyor. Ama asıl bu işi halletmem gerekiyor.</p>
				<p class="normal">— E, o zaman Tanrı yardımcınız olsun! –dedi Betsi.</p>
				<p class="normal">Stepan Arkadyiç, Prenses Betsi’yi kapıya kadar geçirip, elini bir kez daha eldiveninin üstünde kalan, nabzının attığı yerden öptükten ve Betsi’nin kızsın mı, gülsün mü bilemediği yakışıksız bir saçmalık daha söyledikten sonra kız kardeşinin yanına gitti. Onu gözyaşları içinde buldu.</p>
				<p class="normal">Stepan Arkadyiç içinde bulunduğu, etrafa neşe saçan ruh haline rağmen hemen Anna’nın ruh durumuna uygun merhametli, şairane, heyecanlı havaya doğal bir şekilde giriverdi. Kardeşinin sağlığını, sabahı nasıl geçirdiğini sordu.</p>
				<p class="normal">— Çok, çok kötü. Gündüz de, sabah da, geçen günler de, gelecek günler de, –dedi Anna.</p>
				<p class="normal">— Bana öyle geliyor ki, karamsarlığa kapılıyorsun. Silkinmek, dosdoğru hayata bakmak gerek. Biliyorum zor ama...</p>
				<p class="normal">— Kadınların, kusurları yüzünden bile erkekleri sevdiklerini duymuştum, –dedi birden Anna,– ama ben iyiliği yüzünden ondan nefret ediyorum. Onunla birlikte yaşayamam. Anla beni, görünüşü fiziksel olarak etkiliyor beni, çileden çıkıyorum. Yapamam, onunla birlikte yaşayamam. Ne yapmalıyım? Mutsuzdum ve daha mutsuz olunamayacağını düşünürdüm, ama şimdi başıma gelen bu korkunç durumu tasavvur edemezdim. İnanır mısın, onun iyi, mükemmel bir adam olduğunu, onun tırnağı bile olamayacağımı biliyorum, yine de ondan nefret ediyorum. Yüce gönüllülüğü yüzünden ondan nefret ediyorum. Ve bana yapacak bir şey kalmıyor, bir tek...</p>
				<p class="normal">Anna ölüm demek istiyordu, ama Stepan Arkadyiç sözünü bitirmesine izin vermedi.</p>
				<p class="normal">— Hasta ve sinirlisin, –dedi Stepan Arkadyiç,– inan ki, meseleyi çok büyütüyorsun. Bunda öyle korkunç bir şey yok ki.</p>
				<p class="normal">Stepan Arkadyiç gülümsedi. Stepan Arkadyiç’in yerinde kim olursa olsun böyle üzücü bir işle uğraşırken gülümsemezdi (gülümseme kaba kaçardı), ancak onun gülümsemesinde o kadar çok iyilik ve neredeyse bir kadın sevecenliği vardı ki, gülümsemesi incitici gelmiyor, tersine yumuşatıyor, sakinleştiriyordu. Sakin, yatıştırıcı sözleri ve gülümsemesi bademyağı gibi yumuşatıcı, rahatlatıcı bir etki yapıyordu. Anna da bunu kısa sürede hissetmişti.</p>
				<p class="normal">— Hayır, Stiva, –dedi Anna.– Ben mahvoldum, mahvoldum! Mahvolmaktan da kötü. Henüz mahvolmadım, her şeyin bittiğini söyleyemiyorum, tam tersine bitmediğini hissediyorum. Kopması gereken gergin bir tel gibiyim. Ama henüz bitmedi... ve çok korkunç bitecek.</p>
				<p class="normal">— Bir şey olmaz, tel yavaş yavaş gevşetilebilir. İçinden çıkılamayacak bir durum yok.</p>
				<p class="normal">— Ben düşündüm taşındım. Tek çıkar yol...</p>
				<p class="normal">Stepan Arkadyiç Anna’nın ürkek bakışından bu tek çıkar yolun ona göre ölüm olduğunu anladı ve sözünü bitirmesine fırsat vermedi.</p>
				<p class="normal">— Hiç değil, –dedi.– İzin ver. Kendi durumunu benim gibi göremezsin. Düşüncemi açıkça söylememe izin ver. –Yine dikkatli bir şekilde bademyağı gülümsemesiyle güldü.– Baştan başlıyorum: Senden yirmi yaş büyük bir adamla evlendin. Âşık olmadan ya da aşkı tanımadan evlendin. Bu bir hataydı diyelim.</p>
				<p class="normal">— Korkunç bir hata! –dedi Anna.</p>
				<p class="normal">— Ama tekrarlıyorum: Bu olmuş bitmiş bir şey. Sonra diyelim ki kocandan başka birini sevme mutsuzluğunu yaşadın. Bu bir mutsuzluktu; ama o da oldu bitti. Kocan bunu kabul etti ve seni affetti. –Her tümceden sonra Anna’nın karşı çıkmasını bekleyerek duruyordu, ama Anna hiçbir şey söylemiyordu.– Bu da böyle. Şimdi mesele şu: Kocanla yaşamaya devam edebilir misin? Bunu istiyor musun? O da bunu istiyor mu?</p>
				<p class="normal">— Hiçbir şey, hiçbir şey bilmiyorum.</p>
				<p class="normal">— Ama ona katlanamadığını sen kendin söyledin.</p>
				<p class="normal">— Hayır, söylemedim. Reddediyorum. Hiçbir şey bilmiyorum ve hiçbir şey anlamıyorum.</p>
				<p class="normal">— İyi ama, ama izin ver...</p>
				<p class="normal">— Sen anlayamazsın. Bir uçuruma doğru baş aşağı uçtuğumu hissediyorum, ama kurtulmamalıyım. Kurtulamam da.</p>
				<p class="normal">— Boş ver, altına bir şey serer, seni tutarız. Seni anlıyorum, isteklerini, duygularını söylemeyi üzerine alamadığını anlıyorum.</p>
				<p class="normal">— Ben hiçbir şey, hiçbir şey istemiyorum... sadece her şeyin bitmesini istiyorum.</p>
				<p class="normal">— Ama o bunu görüyor ve biliyor. Hem bu durumdan senden daha az rahatsız olduğunu mu sanıyorsun? Sen acı çekiyorsun, o acı çekiyor, bu durumdan nasıl çıkılabilir? Oysa ki boşanma her şeyi çözebilir. –Stepan Arkadyiç, kendini zorlayarak asıl düşüncesini söyledi ve anlamlı bir şekilde Anna’ya baktı.</p>
				<p class="normal">Anna hiçbir şey söylemiyor ve kısa saçlı başını olumsuz anlamda sallıyordu. Ancak Stepan Arkadyiç, Anna’nın bir anda eski güzelliğiyle parlayan yüzünün ifadesinden bunu sadece gerçekleşemeyecek bir mutluluk olarak gördüğü için istemediğini anlamıştı.</p>
				<p class="normal">Stepan Arkadyiç artık daha cesur gülümseyerek:</p>
				<p class="normal">— Size çok acıyorum! Bu durumu düzeltebilsem ne kadar mutlu olurdum! –dedi.– Söyleme, hiçbir şey söyleme! Keşke Tanrı bana sadece hissettiğim gibi konuşma olanağı verseydi. Onun yanına gidiyorum.</p>
				<p class="normal">Anna pırıl pırıl parlayan dalgın gözlerle kardeşine baktı ve hiçbir şey söylemedi.</p>
				<p class="kapakmetin"> </p>
				<h2 class="h2baslik" id="calibre_toc_131">XXII</h2>
				<p class="kapakmetin"> </p>
				<p class="normal">Stepan Arkadyiç, çalıştığı dairedeki başkanlık koltuğuna oturduğu zamanki biraz resmi bir yüz ifadesiyle Aleksey Aleksandroviç’in çalışma odasına girdi. Aleksey Aleksandroviç ellerini arkasında birleştirmiş odada dolaşıyor ve Stepan Arkadyiç’le karısının neler konuştuklarını düşünüyordu.</p>
				<p class="normal">Stepan Arkadyiç eniştesini görünce birden alışkın olmadığı bir mahcubiyet hissederek:</p>
				<p class="normal">— Size engel olmuyorum ya? –dedi. Bu mahcubiyeti gizlemek için yeni aldığı, yeni bir yöntemle açılan sigara kutusunu cebinden çıkardı, derisini koklayıp içinden bir sigara aldı.</p>
				<p class="normal">— Hayır, bir şey mi istemiştin? –diye isteksizce yanıt verdi Aleksey Aleksandroviç.</p>
				<p class="normal">Stepan Arkadyiç alışkın olmadığı bir çekingenlik gösterdiğini hayretle hissederek:</p>
				<p class="normal">— Evet, ben istiyordum ki... benim ko... evet, benim konuşmam gerekiyor, –dedi.</p>
				<p class="normal">Bu duygu o kadar beklenmedik, o kadar tuhaftı ki, Stepan Arkadyiç bunun, yapmaya niyetlendiği şeyin kötü bir şey olduğunu söyleyen vicdanının sesi olduğuna inanmadı. Kendisini zorladı ve üzerine çöken ürkekliği yendi.</p>
				<p class="normal">— Umarım, kız kardeşimi sevdiğime, sana olan içten bağlılığıma ve saygıma inanıyorsundur, –dedi.</p>
				<p class="normal">Aleksey Aleksandroviç durdu, hiçbir şey söylemedi, ama boyun eğmiş bir kurban ifadesi taşıyan yüzü Stepan Arkadyiç’i şaşırtmıştı.</p>
				<p class="normal">Alışkın olmadığı sıkılganlıkla mücadeleyi hâlâ sürdürmekte olan Stepan Arkadyiç:</p>
				<p class="normal">— Kardeşimle ve sizin karşılıklı durumunuzla ilgili konuşmak niyet ve isteğindeydim, –dedi.</p>
				<p class="normal">Aleksey Aleksandroviç kederli bir şekilde gülümsedi, kayınbiraderine baktı ve yanıt vermeden masaya yaklaştı, masadan yazılmaya başlanmış bir mektup alıp kayınbiraderine uzattı.</p>
				<p class="normal">— Ben de aynı konuyu durmaksızın düşünüyorum. Yazılı olarak daha iyi anlatacağımı ve varlığımın onu öfkelendirdiğini düşünerek işte bunu yazmaya başladım, –dedi mektubu uzatırken.</p>
				<p class="normal">Stepan Arkadyiç mektubu aldı, üzerine dikilmiş olan donuk gözlere şaşkınlıkla baktı ve okumaya koyuldu.</p>
				<p class="normal">“Varlığımın sizi rahatsız ettiğini görüyorum. Benim için buna inanmak ne kadar ağır olursa olsun bunun böyle olduğunu ve başka türlü olamayacağını biliyorum. Sizi suçlamıyorum, Tanrı şahidimdir, hastalığınız sırasında sizi görünce aramızdaki her şeyi unutmaya ve yeni bir hayata başlamaya bütün ruhumla karar vermiştim. Yaptığımdan pişmanlık duymuyorum, hiçbir zaman da duymam; ama ben sadece sizin iyiliğinizi, ruhunuzun huzur bulmasını istiyordum ve şimdi görüyorum ki bunu başaramamışım. Size gerçek mutluluğu ve ruhunuza huzuru neyin vereceğini siz söyleyin bana. Sizin iradenize ve adalet duygunuza tamamen boyun eğeceğim.”</p>
				<p class="normal">Stepan Arkadyiç mektubu geri verdi ve ne diyeceğini bilmeksizin aynı şaşkınlıkla eniştesine bakmaya devam etti. Bu suskunluk her ikisini de o kadar zor bir durumda bırakmıştı ki, gözlerini Karenin’in yüzünden ayırmadan sessizce durduğu sırada Stepan Arkadyiç’in dudaklarında hastalıklı bir titreme belirmişti.</p>
				<p class="normal">Aleksey Aleksandroviç arkasını dönüp:</p>
				<p class="normal">— İşte ona söylemek istediklerim bunlar, –dedi.</p>
				<p class="normal">— Evet, evet... –dedi Stepan Arkadyiç. Gözyaşları boğazında düğümlendiği için yanıt verecek güçte değildi. Sonunda,– Evet, evet. Sizi anlıyorum, –diyebildi.</p>
				<p class="normal">— Onun ne istediğini bilmek arzusundayım, –dedi Aleksey Aleksandroviç.</p>
				<p class="normal">— Korkarım, içinde bulunduğu durumu kendisi de anlamıyor. Kendisi hakkında hüküm veremez, –dedi Stepan Arkadyiç toparlanarak.– Ezilmiş durumda, özellikle senin iyiliğin altında ezilmiş durumda. Bu mektubu okuyacak olsa hiçbir şey söyleyemeyecek, sadece başını daha aşağı eğecek.</p>
				<p class="normal">— İyi ama bu durumda ne yapılabilir? Nasıl açıklanır?.. ne istediği nasıl öğrenilebilir?</p>
				<p class="normal">— Eğer kendi düşüncemi söylememe izin verirsen, ben bu duruma son vermek için gerekli gördüğün kesin önlemleri göstermenin sana bağlı olduğunu düşünüyorum.</p>
				<p class="normal">— Yani bu duruma son vermek gerektiğini mi düşünüyorsun? –diye onun sözünü kesti Aleksey Aleksandroviç.– Ama nasıl? –diye ekledi gözlerinin önünde alışkın olmadığı bir hareket yaparak.– Hiçbir çıkış yolu görmüyorum.</p>
				<p class="normal">Ayağa kalkan ve canlanan Stepan Arkadyiç:</p>
				<p class="normal">— Her durumun bir çıkış yolu vardır, –dedi.– Bu işi bitirmek istediğin zamanlar oldu... Eğer şimdi karşılıklı mutlu olamayacağınızdan eminsen...</p>
				<p class="normal">— Mutluluk farklı farklı anlaşılabilir. Ama diyelim ki, ben her şeye razıyım, hiçbir şey istemiyorum. Bizim durumumuzun nasıl bir çıkış yolu olabilir?</p>
				<p class="normal">— Benim düşüncemi öğrenmek istersen, –dedi Stepan Arkadyiç. Yüzünde Anna’yla konuşurkenki yumuşatıcı, tatlı, bademyağı gülümsemesi vardı. İyilik dolu bu gülümseme o kadar inandırıcıydı ki, zayıflığını hisseden ve bu gülümsemeye elinde olmadan kendini kaptıran Aleksey Aleksandroviç, Stepan Arkadyiç’in söyleyeceği şeye inanmaya hazırdı.– Anna bunu hiçbir zaman söylemeyecektir. Ama bir tek şey olabilir, bir tek şey isteyebilir, –diye devam etti Stepan Arkadyiç,– ilişkileri ve bu ilişkilerle ilgili bütün anıları sona erdirmek. Bence sizin durumunuzda yeni ilişkilerin açıklığa kavuşturulması gerekiyor. Ve bu ilişkiler ancak her iki tarafın da özgür olmasıyla kurulabilir.</p>
				<p class="normal">— Boşanma, –dedi Aleksey Aleksanrdoviç tiksinir gibi.</p>
				<p class="normal">— Evet, sanırım boşanma. Evet, boşanma, –diye yineledi Stepan Arkadyiç kızararak.– Sizinki gibi ilişkiler içinde bulunan karıkocalar için en akıllıca çözüm yolu budur. Karıkoca birlikte yaşamayı olanaksız görüyorlarsa başka ne yapılabilir ki? Bu her zaman olabilir. –Aleksey Aleksandroviç ağır ağır iç çekti ve gözlerini kapattı. Stepan Arkadyiç ise gitgide sıkılganlığından daha çok kurtularak,– Burada sadece bir tek düşünce, karıkocadan birinin başka bir evlilik yapma isteği olup olmaması önemlidir. Eğer yoksa, o zaman iş çok kolaylaşır, –dedi.</p>
				<p class="normal">Heyecandan yüzünü buruşturan Aleksey Aleksandroviç, kendi kendine bir şeyler mırıldanıyor, hiçbir yanıt vermiyordu. Stepan Arkadyiç için çok basit görünen şeyleri Aleksey Aleksandroviç binlerce ve binlerce kez etraflıca düşünmüştü. Bunların hepsi ona bırakın çok basit şeyler olmayı, tümüyle olanaksız görünüyordu. Ayrıntılarını artık bildiği boşanma şimdi ona olanaksız görünüyordu, çünkü izzetinefsi ve dine olan saygısı karısını düzmece bir zinayla suçlamayı üstlenmesine, hele affettiği ve sevdiği karısının suçlu duruma düşmesine, lekelenmesine hiç izin vermiyordu. Boşanma daha da önemli başka nedenler yüzünden de olanaksız görünüyordu.</p>
				<p class="normal">Boşanma durumunda oğlu ne olacaktı? Onu annesine bırakmak mümkün değildi. Boşanan annenin ailesi yasadışı olacak, bu aile içindeki üvey evlat konumu ve çocuğun eğitimi büyük olasılıkla kötü olacaktı. Oğlunu kendisi alsa? Bunun kendi adına öç almak olduğunu biliyordu ve bunu istemiyordu. Fakat bundan başka Aleksey Aleksandroviç için boşanma her şeyden daha olanaksız görünüyordu, çünkü boşanmayı kabul edince Anna’yı mahvetmiş olacaktı. Moskova’da Darya Aleksandrovna’nın boşanmaya karar verirken sadece kendisini düşündüğüne, bu şekilde Anna’nın geri dönülemeyecek bir şekilde mahvolmasına yol açacağını aklına hiç getirmediğine ilişkin sözleri yüreğine işlemişti. Ve bu sözleri Anna’yı affetmesiyle, çocuklara olan düşkünlüğüyle birleştirip şimdi kendine göre bir anlam veriyordu. Boşanmaya razı olmak, Anna’ya özgürlüğünü vermek, onun anladığına göre sevgi duyduğu çocukların hayatıyla kendisinin son bağını koparıp atmak, Anna’nın elinden ise iyilik yolundaki son dayanağını almak ve mahvolmasına neden olmak demekti. Anna’nın boşanmış bir kadın olarak Vronskiy’le birleşeceğini ve kilise yasasına göre kocası hayatta olduğu sürece evlenemeyeceği için bu ilişkinin yasadışı bir ilişki ve bir suç olacağını biliyordu. “Vronskiy’le birleşir ve bir-iki yıl sonra ya adam onu terk eder, ya da Anna yeni bir ilişkiye girer, –diye düşünüyordu Aleksey Aleksandroviç.– Ben de yasal olmayan bir boşanmaya razı olduğum için onun mahvolmasının suçlusu olacağım.” Bunların hepsini yüzlerce kez enine boyuna düşünmüştü ve boşanma işinin kayınbiraderinin söylediği gibi çok basit bir iş olmamanın ötesinde tümüyle olanaksız olduğundan emindi. Stepan Arkadyiç’in söylediği tek bir sözcüğe bile inanmamıştı, her sözcüğü çürütülebilirdi, ama söylediği sözlerin hayatını yönlendiren ve boyun eğmek zorunda olduğu o çok büyük kaba gücü ifade ettiğini hissederek Stepan Arkadyiç’i dinlemişti.</p>
				<p class="normal">— Sorun yalnızca senin boşanmayı nasıl, hangi koşullarda kabul edeceğinle ilgili. Anna hiçbir şey istemiyor, senden bir şey istemeye cesaret edemiyor, her şeyi senin yüce gönüllülüğüne bırakıyor.</p>
				<p class="normal">Aleksey Aleksandroviç kocanın suçu üstlendiği boşanma tipinin ayrıntılarını anımsayınca “Aman Tanrım! Aman Tanrım! Neden?” –diye düşündü ve Vronskiy’in elleriyle yüzünü örttüğü gibi bir hareketle utancından yüzünü kapattı.</p>
				<p class="normal">— Heyecanlısın, bunu anlıyorum. Ama eğer iyice düşünürsen...</p>
				<p class="normal">“Sağ yanağına vurana sol yanağını uzat ve kaftanını alana gömleğini ver,” –diye düşündü Aleksey Aleksandroviç.</p>
				<p class="normal">— Evet, evet! –diye bağırdı ciyak ciyak sesiyle,– ben rezaleti üstüme alacağım, hatta oğlumu vereceğim, ama... ama bu konuyu bıraksak daha iyi değil mi? Yine de ne istiyorsan yap...</p>
				<p class="normal">Kayınbiraderinin kendisini göremeyeceği bir şekilde arkasını dönüp, pencerenin yanındaki sandalyeye oturdu. Acı ve utanç içindeydi; ancak bu acı ve utançla birlikte gösterdiği tevekkülün yüksekliği karşısında sevinmiş ve duygulanmıştı.</p>
				<p class="normal">Stepan Arkadyiç de duygulanmıştı. Bir süre konuşmadı. Sonra:</p>
				<p class="normal">— Aleksey Aleksandroviç, inan bana, Anna senin yüce gönüllülüğünü takdir edecektir, –dedi.– Ama Tanrı’nın iradesi bu anlaşılan, –diye ekledi ve söyledikten sonra bunun aptalca olduğunu hissetti, kendi aptallığı karşısında gülümsemesini zor tuttu.</p>
				<p class="normal">Aleksey Aleksandroviç bir yanıt vermek istedi, ama gözyaşları ona engel oldu.</p>
  <p class="normal">— Bu korkunç bir mutsuzluk, ama kabul etmek gerekiyor. Ben bu mutsuzluğu olmuş bitmiş bir şey olarak kabul ediyorum ve hem ona, hem de sana yardım etmeye çalışıyorum, –dedi Stepan Arkadyiç.</p>
				<p class="normal">Stepan Arkadyiç eniştesinin odasından çıktığında duygulanmıştı, ama bu durum, onun başarılı bir şekilde işi hallettiği için sevinmesine engel olmamıştı. Seviniyordu, çünkü Aleksey Aleksandroviç’in sözünden dönmeyeceğinden emindi. Bu memnuniyetine başka bir şey daha ekleniyordu. Bu iş hallolduğunda karısına ve yakın dostlarına şu soruyu sormayı düşünüyordu: “Benimle hükümdar arasında nasıl bir fark var? Hükümdar teftiş yapıyor ve bunun hiç kimseye yararı olmuyor, oysa ben bir boşanma<sup class="calibre4"><a href="1_split_099.html#footnote-100-82" id="footnote-100-82-backlink" name="footnote-100-82-backlink">[82]</a></sup> gerçekleştirdim, üç kişiye faydası dokundu... Ya da: Benimle hükümdar arasında ne benzerlik var? Neyse daha iyi bir şey düşüneyim,” –dedi kendi kendine gülümseyerek.</p>
				<h2 class="h2baslik" id="calibre_toc_132">XXIII</h2>
				<p class="kapakmetin"> </p>
				<p class="normal">Kurşun kalbinin yanından geçmiş olsa da Vronskiy’in yarası tehlikeliydi. Ve birkaç gün yaşamla ölüm arasında kaldı. İlk kez konuşacak duruma geldiğinde odasında bir tek kardeşinin karısı Varya vardı.</p>
				<p class="normal">— Varya! –dedi Vronskiy sert sert ona bakarak.– Kazayla kendimi vurdum. Lütfen bundan kimseye söz etme ve herkese böyle söyle. Yoksa son derece aptalca bir duruma düşerim!</p>
				<p class="normal">Varya onun bu sözlerine karşılık vermeksizin üzerine eğilerek Vronskiy’in yüzüne sevinçli bir gülümsemeyle baktı. Gözleri ateşli değil, parlaktı, ama ifadesi sertti.</p>
				<p class="normal">— Tanrı’ya şükür! –dedi Varya.– Ağrın var mı?</p>
				<p class="normal">— Şurada biraz var. –Göğsünü gösterdi Vronskiy.</p>
				<p class="normal">— İzin ver de sargını değiştireyim.</p>
				<p class="normal">Varya sargısını değiştirirken Vronskiy geniş elmacık kemiklerini sıkmış, hiçbir şey söylemeden ona bakıyordu. Varya işini bitirdiğinde Vronskiy şöyle dedi:</p>
				<p class="normal">— Sayıklamıyorum; kendimi bilerek vurduğuma ilişkin birtakım konuşmalar olmaması için elinden geleni yap lütfen.</p>
				<p class="normal">— Kimse konuşmuyor. Yalnız umarım bir daha kazara kendini vurmazsın, –dedi Varya soru sorar gibi bir gülümsemeyle.</p>
				<p class="normal">— Herhalde vurmam, ama iyi olurdu...</p>
				<p class="normal">Sonra karamsar bir şekilde gülümsedi.</p>
				<p class="normal">Varya’yı çok korkutan bu sözlere ve gülümsemeye karşın, Vronskiy, iltihap geçtiğinde ve iyileşmeye başladığında, acısının bir kısmından tamamen kurtulduğunu hissetti. Bu davranışıyla sanki daha önce hissettiği utancı ve aşağılanma duygusunu üzerinden silip atmıştı. Artık Aleksey Aleksandroviç’i rahatça düşünebilirdi. Onun iyi yürekliliğini kabul ediyordu ve artık kendini aşağılanmış hissetmiyordu. Ayrıca hayatı tekrar önceki yoluna girmişti. İnsanların gözlerinin içine utanmadan bakma olanağını görmüştü ve alışkanlıklarına uygun yaşayabiliyordu. Aralıksız mücadele ettiği halde yüreğinden koparıp atamadığı tek şey, umutsuzluk derecesine varmış olan Anna’yı sonsuza dek yitirmiş olma üzüntüsüydü. Şimdi kocasına karşı kefaretini ödeyip, Anna’dan vazgeçmek ve bir daha hiçbir zaman pişmanlık içindeki Anna’yla kocası arasına girmemek zorunda olması yüreğinde kesin bir karara bağlanmıştı; ama Anna’nın aşkını yitirme üzüntüsünü yüreğinden söküp atamıyor, Anna’yla tanıdığı, o zamanlar pek az değer verdiği, şimdi bütün güzelliğiyle kendisini izleyen mutluluk dakikalarını belleğinden silemiyordu.</p>
				<p class="normal">Serpuhovskoy, ona Taşkent’te bir görev uydurmuş, Vronskiy de en küçük bir kararsızlık göstermeden bu öneriyi kabul etmişti. Ancak gitme zamanı yaklaştıkça yapmak zorunda olduğunu hissettiği bu fedakârlık ona daha ağır gelmeye başlıyordu.</p>
				<p class="normal">Yarası iyileşmişti ve Taşkent’e gitmek üzere gerekli hazırlıkları yapmak için dışarı çıkıyordu.</p>
				<p class="normal">“Onu bir kere görsem ve sonra ortadan kaybolsam, ölsem,” –diye düşünüyordu ve veda ziyaretleri yaparken bu düşüncesini Betsi’ye söylemişti. Betsi bu elçilik göreviyle Anna’ya gitmiş ve Vronskiy’e olumsuz yanıt getirmişti.</p>
				<p class="normal">Vronskiy bu haberi alınca “Daha iyi oldu, –diye düşündü.– Bu, benim son gücümü de yok edebilecek bir zayıflıktı.”</p>
				<p class="normal">Ertesi sabah Betsi ona geldi ve Oblonskiy aracılığıyla olumlu bir haber aldığını, Aleksey Aleksandroviç’in boşanma davası açtığını, dolayısıyla Anna’yı görebileceğini söyledi.</p>
				<p class="normal">Vronskiy bütün kararlarını unutup, ne zaman gidebileceğini, Anna’nın kocasının nerede olduğunu sormadan, hatta Betsi’yi uğurlamayı bile düşünmeksizin hemen Kareninlere gitti. Hiç kimseyi ve hiçbir şeyi görmeden merdivenleri koşarak çıktı, koşmaktan kendini zor alıkoyarak hızlı adımlarla Anna’nın odasına girdi. Odada birinin olup olmadığını düşünmeden ve fark etmeden Anna’ya sarıldı, yüzünü, ellerini, boynunu öpücüklere boğdu.</p>
				<p class="normal">Anna bu buluşmaya hazırlanıyor, ona ne söyleyeceğini düşünüyordu, ama hiçbirini söyleyecek zaman bulamadı: Vronskiy’in tutkusu onu da sarmıştı. Onu da, kendisini de sakinleştirmek istiyordu, ama artık çok geçti. Vronskiy’in duyguları ona da bulaşmıştı. Anna’nın dudakları öyle titriyordu ki, uzun bir süre hiçbir şey söyleyemedi.</p>
				<p class="normal">Sonunda Vronskiy’in elini göğsüne bastırarak:</p>
				<p class="normal">— Evet, beni elde ettin, ben seninim, –dedi.</p>
				<p class="normal">— Öyle olması gerekiyordu! –dedi Vronskiy.– Biz yaşadıkça öyle olması gerekiyor. Artık bunu biliyorum.</p>
				<p class="normal">Anna gitgide daha çok sarararak ve Vronskiy’in başına sarılarak:</p>
				<p class="normal">— Doğru, –dedi.– Bütün bu olanlardan sonra yine de korkunç bir şey var bunda.</p>
				<p class="normal">Vronskiy başını kaldırıp bir gülümsemeyle pırıl pırıl dişlerini göstererek:</p>
				<p class="normal">— Hepsi geçecek, hepsi geçecek, öyle mutlu olacağız ki! Aşkımız güçlenebildiyse bu aşkta korkunç bir şeyin olması sayesinde güçlendi, –dedi.</p>
				<p class="normal">Anna’nın ona bir gülümsemeyle karşılık vermemesi mümkün değildi. Bu gülümseme Vronskiy’in sözlerine değil, sevgi dolu gözlerineydi. Vronskiy’in elini tuttu, soğuk yanaklarında, kesik saçlarında gezdirdi.</p>
				<p class="normal">— Bu kısa saçlarla seni tanıyamıyorum. Ne kadar güzelleşmişsin. Oğlan çocuğu gibi. Yalnız çok solgunsun!</p>
				<p class="normal">— Evet, çok zayıfım, –dedi Anna gülümseyerek. Ve dudakları tekrar titremeye başladı.</p>
				<p class="normal">— İtalya’ya gideriz, toparlanırsın, –dedi Vronskiy.</p>
				<p class="normal">Anna onun gözlerine yakından bakarak:</p>
				<p class="normal">— Karıkoca gibi, tek başımıza, seninle bir aile olarak gidebilir miyiz sahiden? –dedi.</p>
				<p class="normal">— Beni şaşırtan tek şey, bunun bir zamanlar nasıl başka türlü olabildiği.</p>
				<p class="normal">Anna düşünceli bir şekilde Vronskiy’in yüzünün yanından ileri bakarak:</p>
				<p class="normal">— Stiva, onun her şeye razı olduğunu söylüyor, ama ben onun gösterdiği yüce gönüllülüğü kabul edemiyorum, –dedi.– Boşanmak istemiyorum, artık benim için hepsi bir. Yalnız onun Seryoja hakkında ne karar verdiğini bilmiyorum.</p>
				<p class="normal">Vronskiy, Anna’nın bu buluşma anında oğlunu ve boşanma konusunu nasıl düşünebildiğini ve aklına getirebildiğini hiçbir şekilde anlayamadı. Artık bir şey fark eder miydi?</p>
				<p class="normal">Anna’nın elini kendi elinin içine alıp çevirerek ve onun dikkatini kendine çekmeye çalışarak:</p>
				<p class="normal">— Bundan söz etme, düşünme, –dedi Vronskiy; ama Anna hâlâ ona bakmıyordu.</p>
				<p class="normal">— Ah, neden ölmedim, ölseydim daha iyiydi! –dedi ve yanaklarından usulca yaşlar aktı; ancak Vronskiy’i üzmemek için gülümsemeye çalışıyordu.</p>
				<p class="normal">Gurur verici ve tehlikeli Taşkent görevinden vazgeçmek, Vronskiy’in eski anlayışına göre ayıp ve olmayacak bir şeydi. Ama şimdi bir an bile düşünmeden bu görevden vazgeçmişti ve yüksek makamların bu davranışı onaylamadığını fark edince hemen istifa etti.</p>
				<p class="normal">Bir ay sonra Aleksey Aleksandroviç evinde oğluyla yalnız kalmış, Anna ise boşanmadan ve kesinlikle boşanmayı reddederek Vronskiy’le birlikte yurtdışına gitmişti.</p>
				<p class="kapakmetin"> </p>
				<p class="normal"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				</body>
</html>