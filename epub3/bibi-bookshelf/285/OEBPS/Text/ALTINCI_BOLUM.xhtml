<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>ALTINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Minion Pro;
    font-style: normal;
    font-weight: normal;
    src: url(../Fonts/MinionPro-Regular0001.otf)
    }
  /*]]>*/
  </style>
</head>

<body class="calibre">
  <div class="generated-style" id="altinci-bolum">
    <p class="bolum-ismi1" xml:lang="tr"><span class="bolum-ismi">Altıncı bölüm</span></p>

    <p class="bolum-ismi-2-satir" xml:lang="tr"><span class="bolum-ismi">“Türk olduğumuzu bilmezdik!”</span></p>

    <p class="duz" xml:lang="tr"><span class="duz1">Annem kendini eşine, çocuklarına ve evine vakfetmiş melek gibi bir insandı. Atatürk’ü de çok severdi. Yaşlılığında bir gün:</span></p>

    <p class="duz" xml:lang="tr"><span class="duz1">– Oğlum, biz eskiden “Türk” olduğumuzu pek bilmezdik! demişti.</span></p>

    <p class="duz" xml:lang="tr"><span class="duz1">– Anlamadım.</span></p>

    <p class="duz" xml:lang="tr"><span class="duz1">– Evet, bilmezdik! Biz Ankaralıların çoğunluğu “Müslüman”dı. Bir de azınlık “gayrimüslimler” vardı. Onlardan, yeri geldikçe, “Yahudi”, “Ermeni”, “Rum” diye söz edilirdi de bizlerden kimse “Türk” diye bahsetmezdi. Sadece “Müslüman”, biraz da “Osmanlı”ydık. “Türk” sözü ise hemen hiç geçmezdi. Okullarda bile geçmezdi. Biz de tabii “Türk” olduğumuzu pek bilmezdik. Ancak, Mustafa Kemal Ankara’ya geldikten sonra Müslümanlığımızın sadece dinimiz olduğunu, ayrıca bir de milliyetimiz bulunduğunu fark ettik!.. Bu dediklerimi kimse itiraf etmek istemez ama doğrusu budur! Vaktiyle “Türklük” bilincimiz yoktu. Nasıl olsun ki, “Al Türk’ü vur turpa; gene yazık o turpa!” deyip gülüşürdü kimi sözde “büyükler”. Onlara göre Araplar “kavmül necip” (soylu millet) biz Türkler ise “bila idrak”(!) yani idrakten, anlayıştan yoksun insanlardık!</span></p>

    <p class="duz" xml:lang="tr"><span class="duz1">Annem hem iyi bir Türk hem de inançlı bir Müslüman’dı. Her şeyimizi Atatürk’e borçlu olduğumuzu bilir ve onun hakkında ileri geri söz etmeye yeltenenler olursa:</span></p>

    <p class="duz" xml:lang="tr"><span class="duz1">– Hele haddini bil. Mustafa Kemal hakkında uluorta konuşmaya utanmıyor musun?.. diye sustururdu...</span></p>

    <p class="duz" xml:lang="tr"><span class="duz1">Beş vakit namazını, 92 yaşındaki ölümüne kadar hiç aksatmadı. Hacca da gitti. Son zamanlarında “oturarak” yapıyordu ibadetini. Kuran’ı elinden düşürmezdi. Ama softalara da hiç tahammülü yoktu. Berberde saçını da yaptırdı. Şapka da giydi. Hafifçe makyajını da eksik etmedi gerektikçe. Dünyası belki biraz bizlerle sınırlıydı ama o olmasaydı, babam ne kadar çalışkan, yaratıcı ve zaman zaman da hayli varlıklı bir insan olursa olsun özellikle İstanbul’a yerleştikten sonra daha da sıkıntılı günler geçirebilirdik. Nitekim, İstanbul’a naklettikten sonra babam Suadiye’deki “Zincirli Köşk”ü bile beğenmeyip Moda’daki İngiliz Vitolların şimdilerde bir harabeye dönmüş bulunan konağını satın almayı hayal eder ve bizler Göztepe senin, Aksaray benim... Tepebaşı senin, Kuzguncuk, Kadıköy benim göçebeler gibi kira evinden kira evine taşınırken annem bileziklerini satıp Kızıltoprak’ta üç katlı güzel bir ev alarak “düğümü” çözüvermişti İskender gibi. “Yuvayı dişi kuş yapar” sözünün simgesiydi adeta.</span></p>

    <p class="duz" xml:lang="tr"><span class="duz1">Babam ise, “otodidakt” denilen türden kendi kendini yetiştirmiş bir insandı. Çocuk yaşta hayata atıldığından eğitimi, okuyup yazmayı öğrenmekle sınırlı kalmıştı. Hatta yazısı da zor okunacak kadar kötüydü. Ama, daha “ceride” satarak başlayan okuyup öğrenme merakı, çoğu tahsillide rastlanmayacak düzeydeydi. Tek eğlencesi, o sıralarda yeni yeni yaygınlaşmaya başlayan radyodan ibaret olan evimizde her akşam yemekten sonra üç çocuğunu masa başında toplamak ve önce o gün neler yaptığımızı sormaktı: Okulda derse kaldırılmış mıydık? Sınav olmuşsa ne sonuç almıştık? Başkaca önemli bir şey geçmiş miydi başımızdan?.. Bunları sorup öğrendikten sonra:</span></p>

    <p class="duz" xml:lang="tr"><span class="duz1">– Açın şimdi “Baba Defteri”ni derdi.</span></p>

    <p class="duz" xml:lang="tr"><span class="duz1">İstanbul’a bir gittiğinde maroken kaplı kocaman bir defter almış ve “Babıâli” denen bir yerde kapağına altın yaldızla</span> <span class="italik">“Baba Defteri”</span> <span class="duz1">diye yazdırmıştı. Ankara’dan İstanbul’a taşınırken o telaş içinde ne yazık ki yitip giden bu defteri hemen her akşam açtırır ve üst tarafına o günün tarihini attırdıktan sonra –ben daha okula gitmediğimden– sıra kimdeyse, ağabeyim veya ablama:</span></p>

    <p class="duz" xml:lang="tr"><span class="duz1">– Yaz bakalım! dedikten sonra, bilmemiz, yapmamız veya yapmamamız gereken hususları özenle yazdırırdı. Daha sonraki günlerde, bu yazdırdıklarını okutur ve uygulama sonuçlarını almaya çalışırdı. Böylece bizleri metodlu çalışmaya daha o yaşlarda hazırlardı. Sonraki yıllarda ve iş hayatında da benzeri bir defter tuttuğunu ve yapılacak işlerle alınan sonuçları bu deftere kaydettirdiğini anımsarım.</span></p>

    <p class="baslik" xml:lang="tr"><span class="duyuru-baslik">Babaya atılan tokat ve sonrası</span></p>

    <p class="duz" xml:lang="tr"><span class="duz1">Hemen tek eğlencesi eş dost ziyaretleriyle sınırlı Ankara gecelerinin “ev eğlenceleri” de olurdu.</span></p>

    <p class="duz" xml:lang="tr"><span class="duz1">Bir akşam yemekten sonra babam; Şerife kızımız da dahil olmak üzere aileyi masa başına toplayarak:</span></p>

    <p class="duz" xml:lang="tr"><span class="duz1">– Bu akşam “seçim” yapacağız! dedi.</span></p>

    <p class="duz" xml:lang="tr"><span class="duz1">Şaşırmıştık. Ne seçecektik? Babam açıkladı:</span></p>

    <p class="duz" xml:lang="tr"><span class="duz1">– Nihat ve Orhan büyüyorlar. Güzel güzel okuyup adam olurlarsa elbette içlerinden biri zamanının Atatürk’ü, diğeri de İsmet Paşa’sı olabilir. Şimdi biz bu akşam kimin gelecekte Atatürk, kimin de İsmet İnönü olacağını reylerimizle belirleyeceğiz!</span></p>

    <p class="duz" xml:lang="tr"><span class="duz1">Devir, Atatürk’ün cumhurreis, İnönü’nün de başvekil olduğu devir. Herkes heyecanlanmıştı. Aslında bu “seçim”de kaybeden olmayacaktı. En kötü sonuç başvekillikti! Babam yöntemi anlattı:</span></p>

    <p class="duz" xml:lang="tr"><span class="duz1">– Şimdi bütün aile tek tek rey kullanacak. Perihan, sen bir kâğıt kalem al, Nihat’a ve Orhan’a “Atatürk” diyenlerin “yaşlarını” alt alta yaz. Kim, rey verenlerin yaşları toplamına göre kazanırsa o Atatürk olacak. İkinci gelen de İnönü. Ama önce “namzetler” birer konuşma yapacak.</span></p>

    <p class="duz" xml:lang="tr"><span class="duz1">İlk sözü ağabeyim alarak “yaşça büyük olduğu için Atatürklüğün onun hakkı olduğunu, derslerine çok çalışıp bir daha sınıfta kalmayacağını” söyledi.</span></p>

    <p class="duz" xml:lang="tr"><span class="duz1">Sıra bana gelince “yaş farkının önemli olmadığını” Atatürk’ün kendisinden daha yaşlı olan padişahı bile “yendiğini” belirterek:</span></p>

    <p class="duz" xml:lang="tr"><span class="duz1">– Ben daha iyi Atatürk olurum, dedim.</span></p>

    <p class="duz" xml:lang="tr"><span class="duz1">Atatürk olmak varken kimse İnönülüğe razı görünmüyordu.</span></p>

    <p class="duz" xml:lang="tr"><span class="duz1">Konuşmalar bitince babam kızışan ortamı biraz yatıştırmak için anneme sobanın külünde pişen kestanelerden getirmesini söyledi. Kestaneler yendikten sora da seçime geçildi.</span></p>

    <p class="duz" xml:lang="tr"><span class="duz1">Annem ve ablam, hiç beklemediğim biçimde bana ihanet ederek(!) Atatürklüğe ağabeyimi layık görmesinler mi? Fena halde bozulmuştum. Neyse ki Şerife Ablam:</span></p>

    <p class="duz" xml:lang="tr"><span class="duz1">– Orhan’dan başkası Atatürk olamaz! diyerek yüreğime su serpti. Henüz okula gitmiyordum ama sayı saymasını az çok öğrenmiştim. Evet, durum kritikti ve her şey babamın reyine kalmıştı. Tabii o da, ben varken başkasını Atatürk yapmayacağına göre(!) Atatürklüğü kazanmış gibiydim. Çünkü onun ve Şerife Ablamın yaş toplamı, annemle ablamınkini bir hayli geçiyordu. Gelin görün ki, sol dizinde kendinden emin oturduğum babam biraz düşünür gibi yaptıktan sonra:</span></p>

    <p class="duz" xml:lang="tr"><span class="duz1">– Nihat!.. demesin mi?</span></p>

    <p class="duz" xml:lang="tr"><span class="duz1">Kaybetmiştim! Kanımın beynime sıçradığını anımsıyorum. Nasıl, o kadar sevip güvendiğim babam ben varken başkasını Atatürk yapardı? Birden babama döndüm ve sağ elimle babamın sol yanağına ani ve müthiş bir tokat attım.</span></p>

    <p class="duz" xml:lang="tr"><span class="duz1">O tarihlerde babam sabah karanlığında işine gittiğinden sakal tıraşını akşamdan olurdu.</span></p>

    <p class="duz" xml:lang="tr"><span class="duz1">Genç, gergin ve biraz toplu yüzünde birden beş parmağımın izini gördüm. Evi bir ölüm sessizliği kaplamıştı. Babam sükûnetle beni kucağından indirdi. Tek kelime söylemeden oda kapısını açıp dışarı çıktı. Çok geçmeden de sokak kapısının açılıp kapandığını duyduk. Sonra, merdivenlerden ayak sesleri geldi. Çok korkmuştum. Yüzüm herhalde bembeyaz olmalıydı. Annem:</span></p>

    <p class="duz" xml:lang="tr"><span class="duz1">– Ne yaptın oğlum? Bu bir oyundu, demekle yetindi. Evin küçüğü olduğumdan kimse de üzerime fazla gelmedi. O akşam geç vakitlere kadar babamı bekledik. Gelmeyince yataklarımıza yattık ama benim gözüme uyku girmiyordu. Sabah kalktığımda annem ile Şerife Ablamdan başkası yoktu evde. Babam işine; ablamla ağabeyim ise okula gitmişti. Anneme korka korka:</span></p>

    <p class="duz" xml:lang="tr"><span class="duz1">– Babam ne zaman döndü eve, diye sordum.</span></p>

    <p class="duz" xml:lang="tr"><span class="duz1">– Sabaha karşı!.. Hem artık bu konuyu kapatalım.</span></p>

    <p class="duz" xml:lang="tr"><span class="duz1">Ben de kapattım ve tam kırk yıl boyunca açmadım. 1970’li yıllardı. 1960’ların başında babam ağır bir kalp krizi geçirdi. Nitelikli eleman yokluğundan olacak bir türlü yoluna koyamadığı işleri büsbütün bozulmuş, elli yıllık ticari hayatı boyunca elde ettiği kazanımları, Ankara’daki değerli arsa ve arazileri peşpeşe kaybedilmişti. Gene de bir yığın borcu vardı ve tam bir çöküntünün arifesindeydi. Yetişmeleri için onca özveriden kaçınmadığı biz evlatları ise onunla işbirliği yapmadığımızdan durumun vahametinden pek haberdar değildik. Bana gelince, yayın hayatında uzun süre –ister istemez– birlikte çalıştığım ağabeyim Nihat Karaveli’nin –ilerde değineceğim– tutarsızlıkları yüzünden güç günler yaşıyordum. Üstelik, ilk eşimden, dedemle babamın adlarını birlikte verdiğim bir de oğlum olmuştu.</span></p>

    <p class="duz" xml:lang="tr"><span class="duz1">Babamın, son umudu olarak varını yoğunu döktüğü maden işletmesinin ve işadamı olarak şahsen kendisinin maddeten berbat bir noktada bulunduğunu, hatta Karaköy Abed Han’daki büro eşyasının bile bir haciz nedeniyle kaldırılıp “yediemin”e teslim edildiğini tesadüfen öğrendim. Hemen ağabeyimi durumdan haberdar ederek “Yılmaz’ın çok genç olması, Perihan Ablamın da üç küçük çocuğunun bulunması nedeniyle” babama ancak onunla benim yardımcı olabileceğimizi, bunun da –maddi durumumuz ne olursa olsun– kendisine olan “borcumuzu” ödemek için şimdi bize bir fırsat hazırladığını söyledim. Doğrusu, fazla umudum yoktu ama ağabeyimin cevap olarak:</span></p>

    <p class="duz" xml:lang="tr"><span class="duz1">– Bana ne babamın madeninden? Bana ne babamın borcundan? Bana ne onun “pis kömüründen”? Bu işlere “bulaşırken” bana mı sordu? biçimindeki sözleri karşısında gene de donup kaldım.</span></p>

    <p class="duz" xml:lang="tr"><span class="duz1">– İyi de, babamız sonunda iflas ederse borçlarını ödemek biz evlatlarına düşmeyecek mi?</span></p>

    <p class="duz" xml:lang="tr"><span class="duz1">– Vallahi bana düşmez! Gerekirse “reddi mirasta bulunup” sorumluluktan kurtulurum!</span></p>

    <p class="duz" xml:lang="tr"><span class="duz1">Kendisiyle daha fazla konuşmayı gereksiz bulduğumdan, hiç vakit geçirmeden, hemen o gün çok sevdiğim gazetecilik mesleğimi ikinci plana ittim ve babamın yardımına koştum.</span></p>

    <p class="duz" xml:lang="tr"><span class="duz1">1960’ların başında; Maliye’ye, Sosyal Sigortalar Kurumu’na, bankalara, bazı kişi ve kuruluşlara kesinleşmiş ya da dava veya ihtilaf aşamasında ağır bir borç yükü altında bulunan batma noktasındaki maden işletmesi, babamla yoğun ve pürüzsüz işbirliğimiz ve on beş yılı kapsayan çaba, mahrumiyet ve özverilerimiz sayesinde bütün borçlarını ödemiş ve altın devrini yaşamaya başlamıştı. Yeraltından her gün yüz yüz elli tona varan miktarda nitelikli linyit cevheri çıkarılıyor ve bunun önemli bir bölümü Kömür Satış ve Tevzi Müessesesi İstanbul Şubesi’nin başındaki İsmail Karadağ ile yardımcıları Necdet Yazıcı ve İhsan Gökkule gibi bürokratların da yardımıyla ihtiyaç sahiplerine ulaştırılıyordu. Elektriği, on iki ay geçit veren yolu, nitelikli personeli ve yeterli pazarıyla göz kamaştırıcı bir noktaya gelmişti işletme. Ne var ki, bir zamanlar “reddi miras”tan söz eden ağabeyim de artık sık sık İstanbul bürosunda beni ziyarete geliyor; birden ilgilenmeye başladığı üretim ve kâr durumları hakkında bilgi istiyor, ben de kendisini aydınlatıyordum. Neticede, yirmi yıl boyunca bir kez bile merak edip gitmediği, yerini ve yolunu bilmediği bu “maden”in ortaklarından biriydi. Üstelik, işletmeyi kurarken ben henüz evli olmadığımdan babam bana sadece bir hisse vermişken, o tarihte evli olduğu için eşiyle birlikte ağabeyimin iki hissesi vardı.</span></p>

    <p class="duz" xml:lang="tr"><span class="duz1">Sonra ne mi oldu? Babam 1979’da vefat edince işletmeyi tek başıma götürmeye başladım. Bu, iki yıl sürdü. Konuyu bildiğim ve nitelikli maden mühendisi ve benzeri yardımcılarım olduğu için daha yıllarca da aile için verimli biçimde götürebilirdim. Üstelik artık yaralar sarılmıştı ve meyvelerin toplanmasına gelmişti sıra. Ama ağabeyim işin içine bir kere adımını atarsa başımıza gelecekleri çok iyi biliyordum. Sonunda:</span></p>

    <p class="duz" xml:lang="tr"><span class="duz1">– Bak, dedim. Ben bir hayli yoruldum. İstersen madeni biraz da sen yönet. Üretimi, kârı, zararı gözlerinle gör. Ben de gazeteciliğe dönüp yeni eşim Serpil’le ikinci oğlum Orhan’a daha çok zaman ayırabileyim.</span></p>

    <p class="duz" xml:lang="tr"><span class="duz1">– Yok! Ben böyle zahmetli ve riskli işlere girmem. Her haftanın birkaç gününü öyle Malkaralarda filan da geçiremem!</span></p>

    <p class="duz" xml:lang="tr"><span class="duz1">Bunca üstün niteliklilerine rağmen, babam, birlikte çalıştığımız uzun yıllar boyunca işletmenin “geleceğini” ve mantıklı olmaktan uzak hisse dağılımının “ondan sonra” ne tür sonuçlara yol açabileceğini ne yazık ki aklına getirmemiş olmalıydı. “Ölümü” düşünmek bile istemeyen bir yapıya sahipti. Yaşama öylesine bağlıydı. Ama işte bu yüzden kurduğu işletmenin hangi koşullarda kalıcı olabileceğini de görememişti.</span></p>

    <p class="duz" xml:lang="tr"><span class="duz1">Bana gelince. İlk evliliğim biraz da –ister istemez– gecemi gündüzümü verdiğim bu maden işletmesi yüzünden son bulmuştu. Babam gibi, düşüncelerimizin çok uyuştuğu çağdaş ve bilge bir insanla çalıştıktan sonra Nihat Karaveli’yle yıllar sonra tekrar bir arada bulunmak zorunda kalabileceğim tehlikesi uykularımı kaçırıyordu.</span></p>

    <p class="duz" xml:lang="tr"><span class="duz1">Uzun uzun düşündükten sonra ani bir kararla ve üzerimdeki yasal yetkiyi kullanarak güzelim işletmeyi Malkara’da Madenci Hüsnü Pullukçu’ya sembolik sayılabilecek bir bedel karşılığında devrettim. Kendisinden başlıca isteğim, “faaliyetin devam ettirilerek” yaptığımız bunca yatırımın ülke ekonomisi için değerlendirilmesi ve babam adına o civarda yaptırdığım hayrat çeşmesinin “suyunun kesilmemesi” oldu. Satıştan aldığım parayı ise, on sekiz yıl boyunca Trakya’nın karında kışında verdiğim onca emek karşılığında kendim için fazladan bir hak talebinde bulunmadan, kimseden de bu yolda bir teklif almadan annemle dört kardeş arasında eşit biçimde böldüm ve herkese hakkını(?) verdim. Nihat’ın hemen herkesçe çok iyi bilinen “kişiliği” yüzünden “altın yumurtlayan tavuğu” kesmek zorunda kalmıştım ama çok kısa süre sonra inanılmaz bir hata yapmayayım mı? Yeni kurduğu bir işi daha çıkmaza sokan ağabeyim, eşini her ne pahasına olursa olsun başarılı ve yüksek bir yerlerde görme tutkusundan bir türlü vazgeçemeyen Süheyla (Mermerci) Karaveli’yle birlikte evime kadar gelerek “yardım” istedi. Ben de bu “imdat” çağrısına hayır diyemeyerek ve şartlarıma uyulacağı sözlerine inanarak damatları Mehmet Kısmet’le birlikte yepyeni bir sanayi işletmesi kurdum ve yönetim kurulu başkanı ve murahhas üye olarak başına geçtim: Ürettiği nitelikli ciltleme malzemesiyle basın ve yayın hayatımıza önemli bir hizmet götüren “Som Kimya Sanayii”. Benim yönetimimde on yıllık bir “takım çalışması” sonucu yalnız Türkiye’de değil yurtdışında bile isim yaptı “Som Kimya”... ve her şey göz kamaştırıcı biçimde gidiyordu ki, eşinin de eksilmeyen teşviki ile Nihat Karaveli gerçek yüzünü bir kez daha gösterdi. Şimdilerde başkalarının eserini sömürmekle meşgul bu “benzersiz ikili”! Çıkar hesabıyla ve duyduğunu saklamadığı nefrete rağmen çark edip kayınpederine katılan eli çabuk(!?) ve marifetli damatlarıyla birlikte...</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Bir bayram tatili sonrası babamla birlikte Tekirdağ yönünde gidiyorduk ki arabamı kenara çektim. Silivri’deki benzin istasyonunun havuzlu çardağında sabah çaylarımızı içerken:</span></p>

    <p class="duz" xml:lang="tr"><span class="duz1">– Baba, dedim. Beni ta çocukluğumdan beri çok üzen bir “olay”ın üzerinden tam kırk yıl geçti. Şimdi durup dururken bunu anımsatmama belki biraz üzüleceksiniz ama sizden özür dilemek istiyorum!</span></p>

    <p class="duz" xml:lang="tr"><span class="duz1">Babam şaşırmıştı:</span></p>

    <p class="duz" xml:lang="tr"><span class="duz1">– Neymiş seni kırk yıldır üzen şu olay? diye sordu hayretle.</span></p>

    <p class="duz" xml:lang="tr"><span class="duz1">– Unuttun mu babacığım? Kırk yıl önce sana müthiş bir tokat atmıştım. Kırk yıldır bir daha ne kimseye el kaldırdım ne de kimse bana el kaldırdı. Ama, o zamanlar ufacık bir çocuk da olsam size yaptığım bu saygısızlığı hiç unutmadım.</span></p>

    <p class="duz" xml:lang="tr"><span class="duz1">Babam çocuklarına çok düşkün bir insandı. Bizlere bir fiske bile vurmamış; tam tersine, “döverek çocuk terbiye edilemeyeceğini” öğütlemişti herkese. “Çocuklarına bir tokat vurmamıza razı ol sana dünyaları verelim deseler kabul etmem” derdi.</span></p>

    <p class="duz" xml:lang="tr"><span class="duz1">Güldü:</span></p>

    <p class="duz" xml:lang="tr"><span class="duz1">– Bak Orhan. Doğrusunu istersen kırk yıl önce yediğim o tokadı ben de unutamadım. Neden dersen, bu benim hayatta yediğim ilk ve son tokattı! Kimseye ben de el kaldırmadım. Kimse de bana el kaldırmaya yeltenmedi. Ama, senden yediğim tokat nasıl da şaklamıştı suratımda! Biliyorsun, kalkıp dışarı çıkmış ve üstelik yağmur altında saatlerce yürüdükten sonra ancak sakinleşebilmiştim. Eh, böyle bir tokadı Halil Efe’nin oğluna başkası atmış olsaydı herhalde cezasız kalmazdı!</span></p>

    <p class="duz" xml:lang="tr"><span class="duz1">Birden durdu. Gözleri Marmara’nın lekesiz mavilikleri üzerinde kaldı bir süre. Nedense hüzünlenmişti:</span></p>

    <p class="duz" xml:lang="tr"><span class="duz1">– Ama üzülme! dedi. Ağabeyin gibi birini Atatürklüğe layık gördüğüm için ben bu tokadı hak etmiştim!</span></p>

    <p class="duz" xml:lang="tr"><span class="duz1">Ağabeyimin iş hayatındaki tutarsızlıkları, “çıkarcılığı”,<a class="calibre1" href="#footnote-231-1" id="footnote-231-1-backlink">[1]</a> hep birilerine yaslanarak bir yerlere gelme alışkanlığı ve “dinsel yapılaşmayı öngören bir geçmişe sıkı sıkıya bağlı”<a class="calibre1" href="#footnote-231-2" id="footnote-231-2-backlink">[2]</a> oluşu Atatürk hayranı bu aydın, ilerici ve kişilikli insanı derinden yaralıyordu.</span></p>

    <p class="baslik" xml:lang="tr"><span class="duyuru-baslik">Victor Hugo’yla “tanışıyoruz”</span></p>

    <p class="duz" xml:lang="tr"><span class="duz1">Samanpazarı’ndaki kışlık evimizde akşamlar sadece “Baba Defteri”ne öğütler yazmak, bunların sonuçlarını izlemek ve “yarışma”lar düzenlemekle geçmiyordu.</span></p>

    <p class="duz" xml:lang="tr"><span class="duz1">Babam, Türk ve yabancı yazarları bizlere tanıtma çabalarını da eksik etmezdi. Her akşam en azından bir saat ağabeyim veya ablam babamın getirdiği eserden bir bölüm okurlardı. Bana da:</span></p>

    <p class="duz" xml:lang="tr"><span class="duz1">– Küçüksün ama dinle. Kulağın alışsın, derdi.</span></p>

    <p class="duz" xml:lang="tr"><span class="duz1">Böylelikle, babamın favorileri olduğu anlaşılan, yabancı yazarlardan Victor Hugo ile yerlilerden Ahmet Mithat Efendi’nin sanırım tüm eserlerini okuduk ve “değerlendirdik”. İlkokul öğrenimi bile görmemiş bir adamın, o tarihlerde Victor Hugo’yu ve onun</span> <span class="italik">Sefiller</span><span class="duz1">’ini nasıl keşfettiğini düşündükçe bugün bile şaşırmaktan kendimi alamıyorum.</span></p>

    <p class="duz" xml:lang="tr"><span class="duz1">Bitişiğimizde bir “Yahudi mahallesi” vardı. Annem, evden fazla uzaklaşmayalım diye olacak, bu mahalledeki bazı Yahudilerin çocukları yakalayarak evlerindeki iğneli fıçıya kapattıklarını söylerdi. Yıllar sonra tanıdığım bir Yahudi işadamının Ankaralı olduğunu ve Samanpazarı civarındaki Yahudi mahallesinde doğup büyüdüğünü öğrenince takılmıştım:</span></p>

    <p class="duz" xml:lang="tr"><span class="duz1">– Sizin oradaki bazı evlerde iğneli fıçı varmış. Çocukları yakalıp içine kapatırlarmış!</span></p>

    <p class="duz" xml:lang="tr"><span class="duz1">Gülmüştü:</span></p>

    <p class="duz" xml:lang="tr"><span class="duz1">– Annem de beni “Türk mahallesinde iğneli fıçı vardır” diye korkuturdu. Ne tesadüf değil mi?</span></p>

    <p class="duz" xml:lang="tr"><span class="duz1">İşte babam, bu Yahudi mahallesindeki –annemin deyimiyle– bir “matmazel”den Fransızca dersleri alırdı ve akşamları da bize:</span></p>

    <p class="duz" xml:lang="tr"><span class="duz1">– “Bir dil bir adam. İki dil iki adam!” Muhakkak yabancı dil öğrenmelisiniz, derdi.</span></p>

    <p class="duz" xml:lang="tr"><span class="duz1">Bizleri yabancı dille öğretim yapan bir okula göndermeyi daha o zamanlar aklına koymuş olmalıydı.</span></p>

    <p class="duz" xml:lang="tr"><span class="duz1">İş hayatında başından geçen ilginç olayları da anlatmadan edemezdi. İşte onun ağzından, Türkiye’nin nereden nereye geldiğine ışık tutacak iki anlamlı olay:</span></p>

    <p class="baslik" xml:lang="tr"><span class="duyuru-baslik">Celal (Bayar) Bey’in makamında</span></p>

    <p class="duz" xml:lang="tr"><span class="duz1">“İstanbul’daki değirmenlere Ankara ve civarında kurduğum teşkilatla buğday toplayıp gönderiyordum. Rum “Kozmato”lara, Konyalı “Kürt” Hüseyin Bey’le kardeşi Hasan (Erkan) Bey’in şark değirmenlerine ve öbürlerine.</span></p>

    <p class="duz" xml:lang="tr"><span class="duz1">İstanbul’u neredeyse ben doyurur hale gelmiştim ama sermayem de yetmemeye başlamıştı.</span></p>

    <p class="duz" xml:lang="tr"><span class="duz1">Bir gün ‘eşraftan’ beni çok seven Ankara Mebusu Kınacızade Şakir Bey’e derdimi açtım:</span></p>

    <p class="duz" xml:lang="tr"><span class="duz1">– İki gün sonra beni ara, dedi.</span></p>

    <p class="duz" xml:lang="tr"><span class="duz1">İki gün sonra yanına gidince de:</span></p>

    <p class="duz" xml:lang="tr"><span class="duz1">– Bak oğlum, dedi. Senin ‘kredi’ye ihtiyacın var...</span></p>

    <p class="duz" xml:lang="tr"><span class="duz1">– Nereden bulacağım krediyi?</span></p>

    <p class="duz" xml:lang="tr"><span class="duz1">– İş Bankası’ndan.</span></p>

    <p class="duz" xml:lang="tr"><span class="duz1">– Yani oraya gidip, ‘bana kredi verin’ mi diyeceğim.</span></p>

    <p class="duz" xml:lang="tr"><span class="duz1">– Hayır! Yarın sabah Mahmut Celal Bey’e (Bayar, 3. Cumhurbaşkanı, 1883-1986) gideceksin, derdini anlatacaksın.</span></p>

    <p class="duz" xml:lang="tr"><span class="duz1">– Ben Celal Bey’i tanımam ki...</span></p>

    <p class="duz" xml:lang="tr"><span class="duz1">– Olsun. Ben kendisiyle konuştum. Hakkında ‘referans’ verdim. Seni bekliyor.</span></p>

    <p class="duz" xml:lang="tr"><span class="duz1">Meğer o günlerde İş Bankası Müdir-i Umumisi Celal Bey de Şakir (Kınacı) Bey’e:</span></p>

    <p class="duz" xml:lang="tr"><span class="duz1">– İşlerimiz iyi gidiyor ama ‘plasman’ yapmakta zorlanıyoruz. Tanıdığın güvenilir esnafı bana gönder, kredi açalım, dermiş.”</span></p>

    <p class="duz" xml:lang="tr"><span class="duz1">Babam anlatmayı sürdürüyor:</span></p>

    <p class="duz" xml:lang="tr"><span class="duz1">“Genç devletin geleceğini ‘iktisaden’ güçlenmesinde gören Atatürk’ün şahsen tahsis ettiği 250 000 lira ‘ön sermaye’ ile kurulan Türkiye İş Bankası 26 ağustos 1924’te, bir bodrum katı üzerinde yükselen iki katlı bir kâgir yapıda faaliyete geçmişti.<a class="calibre1" href="#footnote-231-3" id="footnote-231-3-backlink">[3]</a> İlk yönetim kurulu başkanı Siirt milletvekili ve</span> <span class="italik">Hakimiyeti Milliye</span> <span class="duz1">(sonradan</span> <span class="italik">Ulus</span><span class="duz1">) başyazarı Mahmut (Soydan), genel müdürü ve yönetim kurulu üyesi ise İsmet Paşa kabinesinde ‘Mübadele, İmar ve İskân vekili’ olan İzmir Mebusu Mahmut Celal Beyler, yönetim kurulu üyelerinden biri de Ankara Mebusu Şakir (Kınacı) Bey’di.</span></p>

    <p class="duz" xml:lang="tr"><span class="duz1">İşte ben bu ilk merkez binasına giderek Celal Bey’i göreceğimi söyledim. Bekliyormuş. Hemen yanına aldılar. Celal Bey vakit geçirmeden söze girerek:</span></p>

    <p class="duz" xml:lang="tr"><span class="duz1">– Bankamızın yönetim kurulu üyesi Şakir Bey senden sitayişle söz etti. İstikbal vaat eden bir işadamıymışsın, dedi. Odasına çağırdığı yardımcılarından biri sürekli not alıyordu.</span></p>

    <p class="duz" xml:lang="tr"><span class="duz1">Teşekkür ettim ve</span></p>

    <p class="duz" xml:lang="tr"><span class="duz1">– Teveccühünüz efendim, diyerek yaptığım işi anlattım.</span></p>

    <p class="duz" xml:lang="tr"><span class="duz1">Birden durdu:</span></p>

    <p class="duz" xml:lang="tr"><span class="duz1">– Kaç lira kredi istiyorsun?</span></p>

    <p class="duz" xml:lang="tr"><span class="duz1">Ben sabah İş Bankası’na ‘5 000 lira istesem acaba verirler mi... Yoksa çok mu bulurlar?’ diye düşüne düşüne gitmiştim. Ama birden cesaretlendim:</span></p>

    <p class="duz" xml:lang="tr"><span class="duz1">– 10 000 lira istesem çok mu bulursunuz?</span></p>

    <p class="duz" xml:lang="tr"><span class="duz1">Hiç beklemediğim, beni çok şaşırtan bir cevap verdi düşünmeden:</span></p>

    <p class="duz" xml:lang="tr"><span class="duz1">– Hayır... Yaptığın işe göre az bulurum!</span></p>

    <p class="duz" xml:lang="tr"><span class="duz1">Birden, benimle alay ediyor sandım:</span></p>

    <p class="duz" xml:lang="tr"><span class="duz1">– Az mı dediniz?</span></p>

    <p class="duz" xml:lang="tr"><span class="duz1">– Evet az.</span></p>

    <p class="duz" xml:lang="tr"><span class="duz1">– O halde miktarı siz takdir ediniz efendim.</span></p>

    <p class="duz" xml:lang="tr"><span class="duz1">Yanındaki görevliyle baş başa ve benim duyamayacağım bir sesle bir şeyler konuştuktan sonra koltuğuna yaslandı ve yuvarlak camlı gözlüklerini şöyle bir düzelttikten sonra kısaca:</span></p>

    <p class="duz" xml:lang="tr"><span class="duz1">– Ben, dedi sana 50 000 liraya kadar kredi açacağım.</span></p>

    <p class="duz" xml:lang="tr"><span class="duz1">Çok şaşırmıştım. Yardımcısı ‘gereğini yapın’ talimatıyla dışarı çıkınca:</span></p>

    <p class="duz" xml:lang="tr"><span class="duz1">– Beyefendi teveccüh buyurduğunuz itimada şükranlarımı arzederim ama ben böyle bir ‘meblağ’ için kefil bulamam, dedim. ‘İkinci imza’ da bulamam.</span></p>

    <p class="duz" xml:lang="tr"><span class="duz1">Güldü:</span></p>

    <p class="duz" xml:lang="tr"><span class="duz1">– Bulmana da gerek yok zaten. Şakir Bey babanı tanırmış. Seni de çok seviyor. İhsan (Eryavuz) Bey de öyle. Yani her ikisi de kefil gibi bir şey. Hem ‘oğlum’ insanın asıl kefili kendisinden başkası değildir. Krediyi de ‘tek imza’yla kullanacaksın. Göreyim seni, ‘milletin parasını’ iyi değerlendir. Hem sen kazan hem de bankamıza, yani millete kazandır.</span></p>

    <p class="duz" xml:lang="tr"><span class="duz1">Sevinçle:</span></p>

    <p class="duz" xml:lang="tr"><span class="duz1">– Sizleri mahcup etmeyeceğimden emin olabilirsiniz, efendim. Teşekkür ederim, diyerek benim de ‘bankaya bir hizmetimin olup olmayacağını’ sordum.</span></p>

    <p class="duz" xml:lang="tr"><span class="duz1">– Madem sordun söyleyeyim. Çevrendeki işadamları arasında günlük ihtiyaçtan fazla nakit parayı kasasında tutanlar varsa onları bize gelerek hesap açmaya teşvik et. Hem paraları daha emniyetli bir yerde saklanır, hem de memleket ekonomisine katkıları olur. Üstelik faiz de alırlar.</span></p>

    <p class="duz" xml:lang="tr"><span class="duz1">– Böyle tanıdıklarım var, efendim.</span></p>

    <p class="duz" xml:lang="tr"><span class="duz1">– Güzel... Onları getir bize.</span></p>

    <p class="foto" xml:lang="tr"><span><img alt="R46.jpg" class="generated-style1" src="../Images/R46_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Atatürk, kurulmasına ve gelişmesine öncülük ettiği İş Bankası’na bir ziyaret sırasında. Solda Sinop Mebusu Recep Zühtü, sağda bankanın ilk genel müdürü Mahmut Celal (Bayar) beyler.</span></p>

    <p class="foto" xml:lang="tr"><span><img alt="R47.jpg" class="generated-style1" src="../Images/R47_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">İş Bankası’nın Ankara’daki ilk ve tek binasında babam:</span></p>

    <p class="bold-ortali" xml:lang="tr"><span class="dar-paragraf-italik">– On bin lira kredi istesem çok mu bulursunuz?</span></p>

    <p class="bold-ortali" xml:lang="tr"><span class="dar-paragraf-italik">Genel Müdür Celal (Bayar) Bey:</span></p>

    <p class="bold-ortali" xml:lang="tr"><span class="dar-paragraf-italik">– Hayır, az bulurum.</span></p>

    <p class="foto" xml:lang="tr"><span><img alt="R48.jpg" class="generated-style1" src="../Images/R48_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Atatürk, İş Bankası ‘Müdir-i Umumi’si Celal (Bayar) Bey’le.</span></p>

    <p class="foto" xml:lang="tr"><span><img alt="R49.jpg" class="generated-style1" src="../Images/R49_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">“Türkiye Cumhuriyeti’ni, böyle sanayi müesseseleri ile zenginleştirenlere güzelleştirenlere Minnet”</span></p>

    <p class="bold-ortali" xml:lang="tr"><span class="dar-paragraf-italik">“Gazi M. Kemal” ülkeyi zenginleştirenlere, güzelleştirenlere “minnet” duyuyordu. Yaşasaydı, ülkeyi bugünkü durumuna düşürenlere; varını yoğunu şuna buna “satanlara” herhalde nefret duyardı...</span></p>

    <p class="foto" xml:lang="tr"><span><img alt="R50.jpg" class="generated-style1" src="../Images/R50_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Bu küçük kuşları önce yakından görmüş sonra da “Halkı uçmaya alıştırmalıyız” demişti. Biz de ailece buna uymuştuk.</span></p>

    <p class="bold-ortali" xml:lang="tr"><span class="dar-paragraf-italik">Sabiha Gökçen: “Uçmayı çok istiyordu ve bana ‘beni gizlice uçur’ diyordu. Oysa, –yazılı bir kural olmaksızın– yurtdışına çıkması gibi uçması da ‘yasak’tı.”</span></p>

    <p class="foto" xml:lang="tr"><span><img alt="R51.jpg" class="generated-style1" src="../Images/R51_fmt.jpeg"/></span></p>

    <p class="foto" xml:lang="tr"><span><img alt="R52.jpg" class="generated-style1" src="../Images/R52_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Dünyanın belki de ilk uçan başvekili olan İnönü, ailesiyle bir uçuş öncesi (üstte). Arkasında dönemin Ulaştırma Bakanı “Kel” Ali Çetinkaya ve üstü açık bir uçakla İstanbul-Eskişehir-Ankara “seferine”(!) çıkarken (altta).</span></p>

    <p class="foto" xml:lang="tr"><span><img alt="R53.jpg" class="generated-style1" src="../Images/R53_fmt.jpeg"/></span></p>

    <p class="foto" xml:lang="tr"><span><img alt="R54.jpg" class="generated-style1" src="../Images/R54_fmt.jpeg"/></span></p>

    <p class="foto" xml:lang="tr"><span><img alt="R55.jpg" class="generated-style1" src="../Images/R55_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Babamı ve annemi düğün törenine davet eden Arnavutluk Kralı Zogu büyük ablası ve eşiyle. Bu daveti yaptıran Tulga ailesi (1941/altta).</span></p>

    <p class="foto" xml:lang="tr"><span><img alt="R56.jpg" class="generated-style1" src="../Images/R56_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Halen Galatasaray Üniversitesi’ne tahsis edilmiş bulunan Ortaköy’deki saray yavrusu binada Galatasaray Lisesi ilk kısmının birinci sınıf öğrencileri bir arada. 1937-38 ders yılı tamamlanmak üzere. Üst sırada sağdan ikinci ben.</span></p>

    <p class="foto" xml:lang="tr"><span><img alt="R58.jpg" class="generated-style1" src="../Images/R58_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Başhademe “Arnavut” Yahya Efendi koruyucu meleğimizdi. Sabahları bize günlük yumurta bile içirirdi. Eşiyle (üstte).</span></p>

    <p class="foto" xml:lang="tr"><span><img alt="R57.jpg" class="generated-style1" src="../Images/R57_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Okul müdürü:</span></p>

    <p class="bold-ortali" xml:lang="tr"><span class="dar-paragraf-italik">– Diyelim ki “iltimas” gerekli. Kimden getireceksin?</span></p>

    <p class="bold-ortali" xml:lang="tr"><span class="dar-paragraf-italik">– (Atatürk’ün) “Kâtibi Umumi”si Hasan Rıza (Soyak) Bey yeterli mi? Değilse “onun üstü”de var!..</span></p>

    <p class="bold-ortali" xml:lang="tr"><span class="dar-paragraf-italik">Sonuçta, artık Galatasaraylıyım. Bilgi Yayınevi sahibi dostum Ahmet Küflü’nün ağabeyi Mehmet Küflü (sağda).</span></p>

    <p class="duz-ilk-paragraf" xml:lang="tr"><span class="duz1">Aldığım, o zamanlar başlı başına bir servet tutarındaki kredi nedeniyle uçar gibiydim. Bana böylesine güvenen ‘müdir-i umumi’ için ben de bir şeyler yapmalıydım. Böylece bankayla aramda bir yakınlık bile oluşabilirdi.</span></p>

    <p class="duz" xml:lang="tr"><span class="duz1">Hiç vakit kaybetmeden ‘pazarın’ eskilerinden dostum Haymanalı Akif Ağa’ya koştum. Akif Ağa’nın çok geniş arazileri olduğu bilinir, işyerindeki İngiliz ‘Patent Milners’ markalı dev kasada da ‘çuvalla’ parası olduğu söylenirdi:</span></p>

    <p class="duz" xml:lang="tr"><span class="duz1">– Akif Ağa, dedim. Bak, Mustafa Kemal’in sermayesini cebinden vererek kurdurduğu İş Bankası faaliyete geçti. Bir yandan esnafa kredi verirken, bir yandan da ülkeye fabrikalar kazandırmaya hazırlanıyor. Sen ise paralarını hâlâ dükkânında saklıyorsun. Bir gün bir kazaya uğramadan bunları götürüp İş Bankası’na yatırsana...</span></p>

    <p class="duz" xml:lang="tr"><span class="duz1">– Ne gereği var evlat? İşte kocaman kasa. Bundan iyisi can sağlığı.</span></p>

    <p class="duz" xml:lang="tr"><span class="duz1">– Ya bir yangın olursa? Paraların yanıp giderse? Bir an düşündü. Anlaşılan, daha önce hiç aklına gelmeyen şeyler söylüyordum:</span></p>

    <p class="duz" xml:lang="tr"><span class="duz1">– Kasa yanar mı yahu?</span></p>

    <p class="duz" xml:lang="tr"><span class="duz1">– Yanar tabii. Hemen söndürülemeyen yangınlarda çok kasalar eriyip gitmiş, içindekiler de kül olmuştur.</span></p>

    <p class="duz" xml:lang="tr"><span class="duz1">– O zaman, İş Bankası’nın kasası da yanar.</span></p>

    <p class="duz" xml:lang="tr"><span class="duz1">– Doğru ama banka kasası yanarsa devlet yatırdığın parayı kuruşuna kadar öder. Seninki yanarsa hava alırsın.</span></p>

    <p class="duz" xml:lang="tr"><span class="duz1">Akif Ağa’nın aklı yatmaya başlamıştı:</span></p>

    <p class="duz" xml:lang="tr"><span class="duz1">– İyi de bundan kimsenin haberi olmamalı.</span></p>

    <p class="duz" xml:lang="tr"><span class="duz1">– Kimin haberi olacak, sen söylemezsen.</span></p>

    <p class="duz" xml:lang="tr"><span class="duz1">– Ya bankadakiler?</span></p>

    <p class="duz" xml:lang="tr"><span class="duz1">– Bankacılıkta sır saklamak esastır. Merak etme, bankada kaç paran olduğunu kimseye söylemezler.</span></p>

    <p class="duz" xml:lang="tr"><span class="duz1">Sonunda; ertesi gün erkenden dükkânında buluşmak üzere sözleştik. Akif Ağa sabah namazından sonra gelmiş, yardımcılarını birkaç bahane ile sağa sola göndermişti. Beni bekliyordu.</span></p>

    <p class="duz" xml:lang="tr"><span class="duz1">Adam boyundaki kasa gıcırdayarak açıldı. Aman Tanrım... Sicimle, uçkur ipine benzer bir şeylerle bağlanmış deste deste ‘kaime’ler... Yani banknotlar. Bunları özenle bir çuvala doldurduk. Bir faytona bindik ve İş Bankası’nın yolunu tuttuk.</span></p>

    <p class="duz" xml:lang="tr"><span class="duz1">Rastlantı bu ya, servisleri dolaşmaya çıkmıştı Celal Bey. Beni görünce:</span></p>

    <p class="duz" xml:lang="tr"><span class="duz1">– Aferin!.. Aferin!.. Ne çabuk, dedi gülerek.</span></p>

    <p class="duz" xml:lang="tr"><span class="duz1">Memurlar bizi arka tarafta bir küçük odaya aldılar. Para destelerini bağlayan sicimler açılınca ortalığı bir küf kokusu kapladı.</span></p>

    <p class="duz" xml:lang="tr"><span class="duz1">Görevlilerden biri hayretle:</span></p>

    <p class="duz" xml:lang="tr"><span class="duz1">– Amcacığım, bu paralardan bir bölümü artık geçmiyor, demez mi? Akif Ağa’nın keyfi kaçmıştı. Uyanık bir memur:</span></p>

    <p class="duz" xml:lang="tr"><span class="duz1">– Gene de şanslısın amcacığım, biraz daha bekleseydin başkaları da tedavülden kalkacaktı, diye teselli etti Akif Ağa’yı.</span></p>

    <p class="duz" xml:lang="tr"><span class="duz1">Sonuçta, paralar bırakıldı. Bir hesap açıldı Akif Ağa adına. Çuvalla getirilen, bir bölümü yıllardır gün yüzü görmemiş kilolarla banknotun yerine imzalı mühürlü bir defter verdiler. Akif Ağa eski bir dostunu kaybetmiş gibi çaresiz görünüyordu.</span></p>

    <p class="duz" xml:lang="tr"><span class="duz1">Birkaç gün geçmişti ki oflaya puflaya yakındaki işyerime gelmez mi?</span></p>

    <p class="duz" xml:lang="tr"><span class="duz1">– Merhaba Karavelizade.</span></p>

    <p class="duz" xml:lang="tr"><span class="duz1">– Merhaba Akif Ağa. Hoş geldin. Hayrola?</span></p>

    <p class="duz" xml:lang="tr"><span class="duz1">– Yahu oğlum, şu bizim paraları bankaya emanet edip çıktığımızdan beri gözüme uyku girmiyor.</span></p>

    <p class="duz" xml:lang="tr"><span class="duz1">– Allah Allah... nedenmiş o?</span></p>

    <p class="duz" xml:lang="tr"><span class="duz1">– Bak ne diyeceğim? Seninle şu İş Bankası’na kadar bir gitsek... Bakalım bizim paralar ‘yerinde’ duruyor mu?</span></p>

    <p class="duz" xml:lang="tr"><span class="duz1">– Tabii yerinde duruyordur. Hem vallahi Celal Bey’e çok ayıp olur.</span></p>

    <p class="duz" xml:lang="tr"><span class="duz1">– Olsun! Bunca yıl gözümün önünden ayırmadığım paralarımı bir görüversem kime zararı olur ki?</span></p>

    <p class="duz" xml:lang="tr"><span class="duz1">Baktım, kurtuluş yok. Çarnaçar bankaya gittik. Ben utana sıkıla durumu anlattım.</span></p>

    <p class="duz" xml:lang="tr"><span class="duz1">Ne yapsınlar:</span></p>

    <p class="duz" xml:lang="tr"><span class="duz1">– Usulden değildir ama ne yapalım? ‘Mudi’ isterse boynumuzun borcu, dediler. Ne de olsa halkın bankaya para yatırma alışkanlığının pek olmadığını onlar da biliyordu. Ancak çok önemli bir sorun vardı. ‘Akif Ağa’nın paraları’ çoktan açılmış, yeniden destelenmiş ve –belki de– bir yerlere gitmişti. Oysa bizim Akif Ağa ‘kendi paralarını’ görmek istiyordu.</span></p>

    <p class="duz" xml:lang="tr"><span class="duz1">Sonuçta:</span></p>

    <p class="duz" xml:lang="tr"><span class="duz1">– Biraz bekleyin, dediler ve bizi aldıkları bir odaya Akif Ağa’nın paralarını(!) birtakım eski sicimlerle filan bağlayıp:</span></p>

    <p class="duz" xml:lang="tr"><span class="duz1">– İşte ‘paraların’ Akif Ağa, diye getirip önümüze koydular.</span></p>

    <p class="duz" xml:lang="tr"><span class="duz1">Akif Ağa pek memnun olmuş ve banka çıkışında bana:</span></p>

    <p class="duz" xml:lang="tr"><span class="duz1">– İşte gördün mü, zor bir şey değilmiş! diye biraz da serzenişte bulunmuştu.</span></p>

    <p class="duz" xml:lang="tr"><span class="duz1">Ama onun bu memnuniyeti üç dört günden fazla sürmedi. Bir kez daha aynı komedi oynanınca Celal Bey bana haber gönderip Akif Ağa’yla birlikte bankaya kadar gelmemizi istemiş. Gittik Celal Bey bizi odasına alarak:</span></p>

    <p class="duz" xml:lang="tr"><span class="duz1">– Bak Akif Ağa, dedi. Sen paralarını gene eskisi gibi kasanda sakla. Bir gün, ‘onları görmeden de yaşayabileceğini hissedersen’ o zaman getir. Biz hep buradayız.</span></p>

    <p class="duz" xml:lang="tr"><span class="duz1">Akif Ağa biraz şaşırdı ama fazla da itiraz etmedi. Sanırım memnun bile olmuştu.</span></p>

    <p class="duz" xml:lang="tr"><span class="duz1">‘Akif Ağa’nın banknotları’ memurların kucağında getirildi. Saatler süren bir çabayla tek tek sayıldı. Tekrar bir çuvala dolduruldu ve bankadan ayrıldık.</span></p>

    <p class="duz" xml:lang="tr"><span class="duz1">Yolda Akif Ağa:</span></p>

    <p class="duz" xml:lang="tr"><span class="duz1">– Altmış beş yıl gece gündüz demeden çalışıp kazan. Sonra hepsini götür ve el kadar bir defter karşılığında bırakıp gel. Olacak şey mi bu? diye kendini haklı çıkarmaya çalışıyor, ben ise olup bitene üzüldüğümden Akif Ağa ile konuşmak bile istemiyordum.</span></p>

    <p class="duz" xml:lang="tr"><span class="duz1">Neyse ki bankadan çıkarken Celal Bey kulağıma eğilmiş ve:</span></p>

    <p class="duz" xml:lang="tr"><span class="duz1">– Üzme kendini Mahmut Bey! Olur böyle şeyler, diye gönlümü almıştı...”</span></p>

    <p class="baslik" xml:lang="tr"><span class="duyuru-baslik">Ankara’dan bazı ilkler</span></p>

    <p class="duz" xml:lang="tr"><span class="duz1">Başkent Ankara bir başka açıdan da çok şanslıydı 20’li, 30’lu Cumhuriyet yıllarında. Genç devlete ulaşan bütün yenilikler bir başka kentte, örneğin, bu kentteki bazı –sözde– aydın ve gazeteci-yazarların Milli Mücadele’ye cephe almaları yüzünden Atatürk’ün biraz kırgın olduğu ve 1927’ye kadar ayak basmadığı İstanbul’da değil de, Ankara’da uygulamaya konuldu ilk kez. Babam da bu yenilikleri dikkatle izlerdi. Atatürk’ün 1925 yılında Kastamonu’da “Bu serpuşun adı şapkadır!” sözleriyle yeni bir devrimi başlatmasının hemen ertesi günü kendisine pek yakışan astragan kalpağı bırakıp başına geçirecek bir şapka bulmak için Ankara’nın altını üstüne getirmiş, bulamayınca da anneme kalınca bir kumaştan şapkaya benzer bir şey diktirip başına geçirmişti. İlk fırsatta bu amaçla İstanbul’a gidecek ve gayrimüslim bazı Ankaralıların yıllardır yaptığı gibi doğru dürüst bir şapka satın alacaktı.</span></p>

    <p class="duz" xml:lang="tr"><span class="duz1">Kendini boşluğa bırakmanın korkulacak bir şey olmadığını göstermek ve gençleri havacılığa alıştırmak için yapılan “İstasyon”daki</span> <span class="italik">Paraşüt Kulesi</span> <span class="duz1">hizmete girince de hiç vakit kaybetmeden çocuklarını alıp oraya götürmüştü. İlk kez bu kadar yüksek bir yere çıkmıştık ve –arkadan bağlı olarak– kendimizi boşluğa bırakmak istiyorduk. Ne var ki yaşlarımız tutmamıştı. Gene de, Ankara’ya tepeden bakmak hepimizi çok heyecanlandırmıştı.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">19 Mayıs Stadyumu, Vali Nevzat Tandoğan’ın gayretleriyle ve Galatasaray, Fenerbahçe, Ankaragücü ve İzmir’den Altınordu takımları arasında düzenlenen bir turnuva ile 15 aralık 1936’da törenle açılmıştı. Futbolla hiçbir ilgisi olmayan babam “yeni bir şey” olduğu için bilet alıp bizleri stadyuma götürmüş ve bunun sonucu olarak ağabeyim ve bana birer futbol topu almak zorunda kalmıştı. Ben daha Galatasaray’ın adını bile duymamıştım o zamanlar ve o gün Ankara’nın takımı olan Ankaragücü’nü tuttuğumu anımsıyorum.</span></p>

    <p class="duz" xml:lang="tr"><span class="duz1">Bir pazar günü de babam durup dururken:</span></p>

    <p class="duz" xml:lang="tr"><span class="duz1">– Kalkın, tabanca atmaya gideceğiz, demiş ve zavallı annemin yüreğini ağzına getirmişti.</span></p>

    <p class="duz" xml:lang="tr"><span class="duz1">– Şaka yapıyorsun değil mi, Bey?</span></p>

    <p class="duz" xml:lang="tr"><span class="duz1">– Ne şakası, Hanım? İstersen sen de gel...</span></p>

    <p class="duz" xml:lang="tr"><span class="duz1">Ankara’nın çiçeği burnunda</span> <span class="italik">Atış Poligonu</span> <span class="duz1">ne güzel bir tesisti. Ne yazık ki 1950’lerde yıktılar. Daha ilkokula bile gitmediğimden ufacık ellerimle kavradığım tabancanın patlayıp geri tepmesiyle kendimi yerde bulmuştum. Sonraki denemelerde ise bayağı başarılı olduğumu söylediler hedef tahtasındaki mermi izlerine bakarak. Böylece “silah” kavramını çocuk zihnimde çözmüş, isteyince gidip gene atış yapabileceğimi anlamış ve bir gün annemlerin yatak odasındaki dolaptan lokum aşırmaya çalışırken pat diye yere düşen babamın pırıl pırıl tabancasıyla oynamayı aklıma bile getirmemiştim.</span></p>

    <p class="duz" xml:lang="tr"><span class="duz1">Akşam:</span></p>

    <p class="duz" xml:lang="tr"><span class="duz1">– Babacığım bugün tabancanı gördüm. Çok güzelmiş! dediğimde şaşkınlığını gizlemeye çalışarak:</span></p>

    <p class="duz" xml:lang="tr"><span class="duz1">– Yaaaa! Oynadın mı bari? diye ağzımı aramıştı.</span></p>

    <p class="duz" xml:lang="tr"><span class="duz1">– Yoooo! Niçin oynayayım? O</span> <span class="italik">senin</span> <span class="duz1">tabancan! Hem istersem sen beni gene götürürsün “ateş etmeye”, değil mi?</span></p>

    <p class="duz" xml:lang="tr"><span class="duz1">– Tabii götürürüm...</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Bir başka tatil günü dedemin Hamamönü’ndeki evinde “Ankara tavası” yemeğe davetliyiz. Bir ara ortadan kaybolan babamın çok geçmeden devasa ceviz kapıdan avluya girerek:</span></p>

    <p class="duz" xml:lang="tr"><span class="duz1">– Tavayı akşama yiyelim. Haydi şimdi acele gidiyoruz, dediğini anımsıyorum.</span></p>

    <p class="duz" xml:lang="tr"><span class="duz1">– Nereye gidiyoruz?</span></p>

    <p class="duz" xml:lang="tr"><span class="duz1">– Uçmaya!..</span></p>

    <p class="duz" xml:lang="tr"><span class="duz1">Annem atılıyor:</span></p>

    <p class="duz" xml:lang="tr"><span class="duz1">– Sen delirdin mi, Bey? Ne uçması?</span></p>

    <p class="duz" xml:lang="tr"><span class="duz1">– Basbayağı uçmaya! Havada... Kuşlar gibi. Ankara’nın üstünde.</span></p>

    <p class="duz" xml:lang="tr"><span class="duz1">Yıl 1934. Türklerin çağdaş hiçbir güzellik ve yenilikten yoksun kalmaması için gece gündüz düşünüp didinen Atatürk’ün emriyle 20 mayıs 1933 tarihinde kurulan dünyanın ilk sivil havacılık şirketlerinden Türk Hava Yolları (o zamanki adıyla</span> <span class="italik">Devlet Hava Yolları</span><span class="duz1">) ikisi Junkers, ikisi King-Bird ve biri de ATH–9 olmak üzere toplam yirmi sekiz koltuk kapasiteli beş sevimli uçakla faaliyete geçmiş.<a class="calibre1" href="#footnote-231-4" id="footnote-231-4-backlink">[4]</a> Devrin Harbiye Nazırı Mahmut Şevket Paşa’nın emriyle 1911’de İstanbul Yeşilköy’de askeri amaçlarla kurulan tesis, 1933’te, Türkiye’nin ilk sivil “hava meydanı” olarak hazırlanmış. Ankara’da da Etimesgut var. Ne ki, halk bu küçük kuşlara itibar etmiyor. Güvenmiyor. Bir şeyler yapmak gerekli ama ne? Derken, uçmaya çok istekli olduğu halde bu arzusunu hiç gerçekleştiremeyen Atatürk’ten yetkililere bir öneri ve emir:</span></p>

    <p class="duz" xml:lang="tr"><span class="duz1">–</span> <span class="italik">Halkı uçmaya alıştırmalıyız!</span> <span class="duz1">Bunun için de önce Ankaralıları pazar günleri ucuz fiyatla uçaklara bindirip Ankara üzerinde uçurun. Bunun korkulacak bir şey olmadığına inanacaklar ve etraflarını da inandıracaklardır. Doğrusu budur!</span></p>

    <p class="duz" xml:lang="tr"><span class="duz1">Meğerse o günlerde bu uygulama daha yeni başlamış ve İstasyon’daki deposundan Çankaya’nın maden kömürü ihtiyacını karşılayan babam “Kâtibi Umumi” Hasan Rıza Soyak’tan bu durumu öğrenmiş. Tabii dört yaşındaki ben, yedi yaşındaki ablam ve dokuz yaşındaki ağabeyim deliler gibi seviniyoruz ama annem karşı çıkıyor:</span></p>

    <p class="duz" xml:lang="tr"><span class="duz1">– Ya düşerseniz, Bey? Ya düşüp de ölürseniz onca yükseklikten? Sen istersen git ama çocuklarımı dünyada göndermem!</span></p>

    <p class="duz" xml:lang="tr"><span class="duz1">Babamı vazgeçirmek mümkün mü? Atatürk ne istemişse yapılmalıdır:</span></p>

    <p class="duz" xml:lang="tr"><span class="duz1">– Sen istersen gelme! Ben çocukları alıp gidiyorum!</span></p>

    <p class="duz" xml:lang="tr"><span class="duz1">Atatürk’e toz kondurmayan, fötr şapkasını özenle taşıyan, eşini çarşaftan çıkarıp manto giymeye alıştıran imam dedem araya giriyor:</span></p>

    <p class="duz" xml:lang="tr"><span class="duz1">– Bak kızım. Tehlike gökte varsa yerde de vardır. Haydi katıl onlara. Hem, eşinle çocukların düşüp de ölürlerse sen tek başına pek mi mutlu yaşarsın?</span></p>

    <p class="duz" xml:lang="tr"><span class="duz1">– Doğru söylersin babacığım. Onlar nerede ben orada!..</span></p>

    <p class="duz" xml:lang="tr"><span class="duz1">Bağ komşumuz Remzi Ağabey’in pırıl pırıl “T Ford” taksisine kurulup Etimesgut hava “meydanı”nın yolunu tutuyoruz. Her üçü de burundan tek motorlu bir King–Bird’le bir Junkers F–13 ve bir AT9 adam başı iki buçuk lira ödeyip kuyruğa giren Ankaralıları kent üzerinde bir tur attırıp geri getiriyor. Kalkışla iniş arası toplam yirmi beş dakika. Bize AT9 rastlıyor. Gövde üstünde tek kanat. Yanlarda –pilotunki hariç– dörder pencere. İki yanda tek kişilik beşer koltuk. Kapasitemiz, uçuş ekibiyle birlikte on iki kişi. Tozlu pistte bir süre gittikten sonra tekerleklerin yerden kesildiğini hissediyoruz. Uçakta bizden başka iki aile daha var. Ama onlar çocuksuz. Bizim ve özellikle benim çığlık çığlığa sorularım motor seslerine karışarak yolculuk boyunca devam ediyor:</span></p>

    <p class="duz" xml:lang="tr"><span class="duz1">– Baba şu aşağıdaki kibrit kutuları ne?</span></p>

    <p class="duz" xml:lang="tr"><span class="duz1">– Onlar istasyondaki trenler oğlum.</span></p>

    <p class="duz" xml:lang="tr"><span class="duz1">– Şu sivri sivri kalemler ne?</span></p>

    <p class="duz" xml:lang="tr"><span class="duz1">– Onlar minare oğlum...</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Elli yıldır uçmadığım ülke kalmadı diyebilirim. Kaç kez kimi iki katlı devasa uçaklarda geceledim. Nice güzel yemekler yedim, içkiler içtim bu rahat yolculuklar sırasında. Ama, 1934 yılının minyatür bir “tayyare”yle yapılan o yirmi beş dakikalık “uçuşunu” hiç unutmadım. O uçuştan aldığım keyfi bir daha hiç ama hiç alamadım. Ne yazık ki, ailece bir daha topluca uçmak da nasip olmadı.</span></p>

    <p class="baslik" xml:lang="tr"><span class="duyuru-baslik">Arnavut Kral Zogu’dan düğününe davet</span></p>

    <p class="duz" xml:lang="tr"><span class="duz1">1938 yılının mart ayı başları, Galatasaray Lisesi ilkokul birinci sınıfından birer haftalık iki yılarası tatilinden birinde geldiğim Ankara’da ailemle özlem gideriyor; gürül gürül yanan sobamızın başında okulda geçen günlerimi anlatıyorum. O gün; bir yıl devam ettiğim İstiklal İlkokulu’nda –şimdi ikinci sınıfa geçmiş bulunan– arkadaşlarımı ziyaret ederek hiçbirinin henüz görmediği İstanbul’u, denizi ve kocaman camileri filan anlatmışım. Göğüs cebinin üzeri G.S. armalı mavi ceketim ve uzun kaşe pantolonumla herkesin dikkatini çekiyorum. O tarihte “taşra”dan –ve tabii Ankara’dan– Galatasaray gibi okullara gidenlerin sayısı bir elin parmakları kadar az olmalı.</span></p>

    <p class="duz" xml:lang="tr"><span class="duz1">Hadiye Öğretmen nereden bulduysa Fransızca bir kitap getirip önüme koyuyor:</span></p>

    <p class="duz" xml:lang="tr"><span class="duz1">– Fransızca öğreniyorsun değil mi?</span></p>

    <p class="duz" xml:lang="tr"><span class="duz1">– Evet, Öğretmenim.</span></p>

    <p class="duz" xml:lang="tr"><span class="duz1">– Oku bakalım öyleyse.</span></p>

    <p class="duz" xml:lang="tr"><span class="duz1">Okuyorum. O güne kadar çevrelerindeki insanları hep Türkçe konuşurken görmüş olan arkadaşlarım hayretle dinliyorlar beni. Az çok da sökmüşüm Fransızcayı, ilk dersten başlayarak bizlerle tek kelime Türkçe konuşmayan Madam Lameda sayesinde. Birden sınıfa okul müdürü Esat Bey giriyor. “Rap” diye ayağa kalkıyoruz.</span></p>

    <p class="duz" xml:lang="tr"><span class="duz1">– Oturun, diyor ciddi ama sevecen bir yüzle. Ben de katılmak istedim size.</span></p>

    <p class="duz" xml:lang="tr"><span class="duz1">Bir süre daha okuyorum Fransızca metinden.</span></p>

    <p class="duz" xml:lang="tr"><span class="duz1">Esat Bey:</span></p>

    <p class="duz" xml:lang="tr"><span class="duz1">– Aferin! Pek güzel öğrenmişsin okumayı, şimdi sana birkaç soru soracağım, diyor.</span></p>

    <p class="duz" xml:lang="tr"><span class="duz1">– Sorun, Öğretmenim.</span></p>

    <p class="duz" xml:lang="tr"><span class="duz1">– “Baba”nın Fransızcası nedir?</span></p>

    <p class="duz" xml:lang="tr"><span class="duz1">Cevap veriyorum.</span></p>

    <p class="duz" xml:lang="tr"><span class="duz1">– Peki, “anne”?</span></p>

    <p class="duz" xml:lang="tr"><span class="duz1">–</span> <span class="italik">La mère.</span></p>

    <p class="duz" xml:lang="tr"><span class="duz1">– “Çocuk”?</span></p>

    <p class="duz" xml:lang="tr"><span class="duz1">–</span> <span class="italik">Le garçon.</span></p>

    <p class="duz" xml:lang="tr"><span class="duz1">– Aferin! Şimdi de</span> <span class="italik">“adının”</span> <span class="duz1">Fransızcası?</span></p>

    <p class="duz" xml:lang="tr"><span class="duz1">“Adımın” Fransızcası mı? İşte bunu bilmiyorum.</span></p>

    <p class="duz" xml:lang="tr"><span class="duz1">– Henüz öğretmediler efendim, diye cevap veriyorum.</span></p>

    <p class="duz" xml:lang="tr"><span class="duz1">Esat Bey gülüyor:</span></p>

    <p class="duz" xml:lang="tr"><span class="duz1">– Bak Orhan. Hemen her söz değişik dillerde değişik biçimlerdedir ama insanların “adı” hep aynı kalır. İsimlerimiz değişmez! Türklüğümüz değişmez! Bunu sakın unutma.</span></p>

    <p class="duz" xml:lang="tr"><span class="duz1">Koşa koşa geldiğim evde başımdan geçenleri anlatıyorum ama kimse bununla pek ilgilenmiyor. Benim yokluğumda postacı kocaman bir zarf getirmiş. Zarfın üzerinde şunlar yazılı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Mahmut Karaegeoğlu<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="alinti" xml:lang="tr"><span class="dar-paragraf-duz">Kömür ve zahire tüccarı</span></p>

    <p class="alinti" xml:lang="tr"><span class="dar-paragraf-duz">Yazıcı Sokağı numara 10</span></p>

    <p class="alinti" xml:lang="tr"><span class="dar-paragraf-duz">İstiklal Mahallesi</span></p>

    <p class="alinti-son-paragraf" xml:lang="tr"><span class="dar-paragraf-duz">Samanpazarı/Ankara</span></p>

    <p class="duz" xml:lang="tr"><span class="duz1">Zarfın sağ üst köşesinde, göğsü madalyalarla dolu bir “büyük adam”ı gösteren kocaman bir pul. Arkasında ise kırmızı bir mühürden sarkan kadife kurdelalar.</span></p>

    <p class="duz" xml:lang="tr"><span class="duz1">Allah Allah!.. Bu da neyin nesi? Kimden geliyor bu gösterişli mektup? Babamın yurtdışında tanıdıkları mı var? Bizler ilk kez gördüğümüz bu mührü koparıp zarfı açmayı düşünüyoruz ama annem izin vermiyor.</span></p>

    <p class="duz" xml:lang="tr"><span class="duz1">– Mektup babanıza gelmiş. Akşamı bekleyin. Hem, “başkasının” mektubunu açmak ayıptır.</span></p>

    <p class="duz" xml:lang="tr"><span class="duz1">Akşam oluyor. Babam geliyor ve mektup, arkasındaki kırmızı mumlu mühür kırılarak açılıyor. Zarfın üzerini de yazan kalemden çıktığı anlaşılan şu satırlar:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Arnavutluk Kralı Majeste I. Ahmed Zogu Hazretleri; 27 nisan 1938 günü (Macar) Kontes Geraldine Apponyi ile yapılacak olan düğün törenlerine Muhterem Mahmut Karaegeoğlu ile eşlerini davet etmekten onur duyar.<a class="calibre1" href="#footnote-231-6" id="footnote-231-6-backlink">[6]</a> Ve kısa bir not: Misafirlerimiz İşkodra Sarayı’nda ağırlanacaklardır. Geliş tarihinin lütfen telgrafla bildirilmesi. Kıyafet, smokin ve bayan gece elbibesidir.</span></p>

    <p class="duz-ilk-paragraf" xml:lang="tr"><span class="duz1">Babam bu hiç beklenmedik düğün davetiyesinin sırrını hemen çözdü:</span></p>

    <p class="duz" xml:lang="tr"><span class="duz1">– Bizim kiracıların işi, dedi gülerek.</span></p>

    <p class="duz" xml:lang="tr"><span class="duz1">Gerçekten de, evimizdeki kiracılardan biri, önce Osmanlı ordusunda, sonra da Milli Mücadele’de ve Cumhuriyet ordusunda önemli görevlerde bulunan Arnavut kökenli emekli Binbaşı Abdullah Tulga ve ailesiydi.<a class="calibre1" href="#footnote-231-7" id="footnote-231-7-backlink">[7]</a> İstiklal madalyası hamili Abdullah Bey, Osmanlı Balkanlar’dan kopunca ailesini alıp Türkiye’ye gelmiş ve Atatürk’ün hizmetine girmişti. Yedi yıl Çankırı’da görev yaptıktan sonra Siirt’e tayini çıkınca istifasını vermek zorunda kaldı. Çünkü beş kızı vardı ve onların çok iyi öğrenim görmelerini istiyordu. Ordudan ayrılınca Ankara’da devlet memuru olarak çalışmaya başladı ve eşi Halime Tulga’yla birlikte kızlarını yetiştirdi: Kevser, Saime, Sabahat, Melahat ve Nebahat isimli kızlarının beşi de yükseköğrenimlerini tamamlayıp devletin yüksek kademelerinde uzun yıllar hizmet ettiler. Hepsi de çağdaş, hepsi de Atatürk’e ve Cumhuriyet’e gönülden bağlı insanlardı. Aydın ve açık sözlü kişilikleriyle biz çocuklara daima örnek olmuşlardı. İlişkilerimiz ev sahibi kiracı ilişkisi olmaktan çok uzaktı. Biraz mesafeli fakat çok sıcak ve içten bir dostluğumuz vardı. Daha sonra İngilizce öğretmeni olan en küçük kızları Nebahat Abla’ya bir gün o tarihte pek moda olan bir şarkının sözlerinin ne anlama geldiğini sormuştum:</span></p>

    <p class="duz" xml:lang="tr"><span class="duz1">– Nebahat Abla, “Besame... Besame muço...” ne demek?</span></p>

    <p class="duz" xml:lang="tr"><span class="duz1">– “Öp beni...” demek. “Beni çok çok öp...”</span></p>

    <p class="duz" xml:lang="tr"><span class="duz1">İşte bu Tulga ailesinin gene bizim evde oturan Yahya Tulga isimli işadamı bir amcaları vardı. Kız kardeşi Halime Hanım’ı ve yeğenlerini ziyaret etmek için ara sıra Ankara’ya gelen dayıları Rasim Bey ise Arnavutluk’ta vali yardımcısı ve Kral Zogu’nun yakın arkadaşıydı. İtalyan işgaline ve partizanlara karşı savaşmak için Ankara’nın güvenli ortamını bırakıp ülkesine koşan Rasim Bey’den bir daha haber alınamadı ve şehit düştüğü anlaşıldı.</span></p>

    <p class="duz" xml:lang="tr"><span class="duz1">Ankara’ya gelip gidişleri sırasında bizleri de ziyaret eden ve babamı ve annemi çok sevdiği anlaşılan bu Rasim Bey, arkadaşı kralın düğününe babamı davet ettirmiş olmalıydı.</span></p>

    <p class="duz" xml:lang="tr"><span class="duz1">İyi de şimdi ne yapacaktı bizimkiler? Babam “Köşk”e çıkıp çok sevdiği “Kâtib-i Umumi” Hasan Rıza Soyak’a ne yapması gerektiğini sormuş:</span></p>

    <p class="duz" xml:lang="tr"><span class="duz1">– Arnavutluk Türkiye’nin dostudur. Tarihimizde Türk-Arnavut ilişkilerinin çok özel bir yeri vardır. Hem, bir kralın, bir devlet reisinin davetine “icabet etmemek” olmaz! Eşini alıp gitmelisin Mahmut Bey, demiş Hasan Rıza Bey.</span></p>

    <p class="duz" xml:lang="tr"><span class="duz1">Pasaportlar çıkarıldı. Babam kendisi için bir smokin ve yeni elbiseler diktirdi. Ankara’nın en iyi “bayan terzisi” bulunarak annem için de Türk motifleri içeren bir siyah tuvalet siparişi verildi.</span></p>

    <p class="duz" xml:lang="tr"><span class="duz1">O tarihlerde yurtdışına gitmek önemli bir olay. Bizler sevinçle bastırıyoruz:</span></p>

    <p class="duz" xml:lang="tr"><span class="duz1">– Haydi baba!.. Arslan baba!.. Krallarla dostluk kuracaksın!..</span></p>

    <p class="duz" xml:lang="tr"><span class="duz1">Fakat hareket günü yaklaştıkça babamın tereddütleri de artıyor:</span></p>

    <p class="duz" xml:lang="tr"><span class="duz1">– Keşke bizim matmazelden doğru dürüst Fransızca öğrenebilseydim. Şimdi biz orada memleketi milleti el âleme rezil mi edeceğiz?</span></p>

    <p class="duz" xml:lang="tr"><span class="duz1">Tulga ailesi ise cesaret veriyordu:</span></p>

    <p class="duz" xml:lang="tr"><span class="duz1">– Dayımız kralın en yakın arkadaşı. Gerektikçe size tercümanlık yapacaktır.</span></p>

    <p class="duz" xml:lang="tr"><span class="duz1">Bir yandan da “Atatürk’ün hastalığının ilerlediği” söylentileri, yaklaşan savaşın kendini iyice hissettiren sıcak rüzgârlarına karışıyordu. Sonunda babam:</span></p>

    <p class="duz" xml:lang="tr"><span class="duz1">– Tam şu sırada Türkiye’den ayrılmamız doğru olmaz, diyerek noktayı koydu.</span></p>

    <p class="duz" xml:lang="tr"><span class="duz1">İşkodra Sarayı’nda giyilmek üzere hazırlanan elbiseler dolaplara, pasaportlar çekmecelere kondu ve kraliyet makamına çekilen bir telgrafla özür dilendi.</span></p>

    <p class="baslik" xml:lang="tr"><span class="duyuru-baslik">Galatasaraylı oluyorum</span></p>

    <p class="duz" xml:lang="tr"><span class="duz1">Ağabeyim, ben ve kardeşim... Üçümüz de Galatasaray’ı bitirdik. Hatta ben, tam on iki yılı “Sultani”nin çatısı altında geçirmiş olmakla ailede bir rekoru elimde tutuyorum! Büyük oğlum Halil de ortaokulu Galatasaray’da okuduktan sonra liseyi ve üniversiteyi halen yaşamakta olduğu İsveç’te tamamladı.</span></p>

    <p class="duz" xml:lang="tr"><span class="duz1">Peki; ailemizde ve Ankara’daki çevremizde Galatasaray’dan yetişmiş ya da çocuklarını bu okulda okutan kimse yokken babam nasıl olmuş da böyle bir seçim yapmıştı? Cevabı o versin:</span></p>

    <p class="duz" xml:lang="tr"><span class="duz1">“Hemen hiç okul yüzü görmediğimden çocuklarım iyi bir eğitimden geçsinler, bu arada yabancı dil öğrenerek ufuklarını genişletsinler ve kimsenin tercümanlığına muhtaç olmasınlar istedim. Bu amaçla İstanbul’a giderek buradaki bütün okulları tek tek inceledim. Sonuçta Galatasaray ve Robert Kolej ‘finale kaldılar’. Robert Kolej’in Amerikalı misyonerler tarafından Osmanlı’daki gayrimüslim azınlığı ve özellikle Ermeni ve Rum ‘entelicentsiyasını’ yetiştirmek amacıyla kurulduğunu ve uzun zaman kapılarını Türk öğrencilere düpedüz kapalı tuttuğunu hayretle öğrendim. Okul, eğitim seviyesi ne olursa olsun bir yanıyla bize ‘yabancı’ydı. Oysa Galatasaray her şeyiyle ‘bizdendi’. Ayrıca Batı’ya dönüktü, çağdaştı ve yeniliklere açıktı. Ben de Galatasaray’ı tercih ettim.”</span></p>

    <p class="duz" xml:lang="tr"><span class="duz1">Babamın kararı bu ya, ver elini İstanbul. Yıl 1937. Okulun yıllık ücreti (yatılı; her şey dahil) 220 lira! İki kardeş aynı anda okursa indirim de var. Fakat kayıtlar “kapanmamış mı?”</span></p>

    <p class="duz" xml:lang="tr"><span class="duz1">İlgililer “geç kaldınız efendim...” derler. “Seneye bekleriz!..”</span></p>

    <p class="duz" xml:lang="tr"><span class="duz1">Babam dayatınca da topu taca atarlar:</span></p>

    <p class="duz" xml:lang="tr"><span class="duz1">– Müdürümüzle konuşun... Bizim elimizden bir şey gelmez!</span></p>

    <p class="duz" xml:lang="tr"><span class="duz1">Lisenin o zamanki müdürü milletvekilliği, ve “müderrislik” (profesör) yapmış efsane bir isim: “Patron” Behçet Güçer! Fakat babam bunu nereden bilsin:</span></p>

    <p class="duz" xml:lang="tr"><span class="duz1">– Bizler, Ankara’nın tozunda toprağında kazandığımızla çocuklarımızı iyi okullarda okutmak isteyeceğiz ama kapılar yüzümüze kapanacak! Olur mu böyle şey? diye biraz yüksek perdeden konuşur.</span></p>

    <p class="duz" xml:lang="tr"><span class="duz1">Tanıyan herkesin babasından fazla sevip saydığı “Patron”, anlayışlı bir tebessümle dinler bu sivri sözleri ama geri adım da atmaz:</span></p>

    <p class="duz" xml:lang="tr"><span class="duz1">– Ne yapalım evladım?.. Sen de kayıt için geç kalmasaydın!..</span></p>

    <p class="duz" xml:lang="tr"><span class="duz1">Bakar ki işler sarpa sarıyor son kozunu oynar babam:</span></p>

    <p class="duz" xml:lang="tr"><span class="duz1">– Ta Ankara’dan bu iş için buraya geldim. Birkaç gün geciktim diye tüm hayallerimin üstüne sünger mi çekeyim? Hem “istisnai durumlar için” herhalde bir iki kişilik yer ayrılmış olmalıdır, kayıtlar kapansa da. İşte bu “yerlere” çocuklarımı kaydedebilirsiniz. Gerekirse “iltimas” da bulurum efendim!..</span></p>

    <p class="duz" xml:lang="tr"><span class="duz1">Bu son sözler Behçet Güçer’in bir hayli ilgisini çekmiş olmalı ki:</span></p>

    <p class="duz" xml:lang="tr"><span class="duz1">– Diyelim ki “iltimas” gerekli. Kimden bulacaksın bunu? diye sorar.</span></p>

    <p class="duz" xml:lang="tr"><span class="duz1">Kendinden emindir babam:</span></p>

    <p class="duz" xml:lang="tr"><span class="duz1">– Kimden isterseniz efendim! “Şimdilik” Hasan Rıza Bey yeterli mi?</span></p>

    <p class="duz" xml:lang="tr"><span class="duz1">– “Kâtib-i Umumi” Hasan Rıza (Soyak) Bey mi?<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">– Evet efendim. Yetmezse “onun da üstü var”.</span></p>

    <p class="duz" xml:lang="tr"><span class="duz1">Hasan Rıza Soyak “kâtib-i umumi” olduğuna göre “onun üstü” de herhalde Mustafa Kemal’in kendisi olmalı. Acaba blöf mü yapmaktadır Ankaralı bu genç adam?</span></p>

    <p class="duz" xml:lang="tr"><span class="duz1">Behçet Bey gülerek, bir zamanlar seleflerinden Tevfik Fikret’in de oturduğu antika koltuğundan kalkar. O dakikaya kadar ayakta tuttuğu muhatabını bir koltuğa buyur edip iri ama atik gövdesiyle yandaki koltuğa yerleşir:</span></p>

    <p class="duz" xml:lang="tr"><span class="duz1">– Bak oğlum, der. Burası Galatasaray Lisesi. Benim adım da Behçet Güçer. Burada iltimas aranmaz ve geçmez. Bunu da “herkes” çok iyi bilir. Biraz ölçüsüz sözlerini gençliğine, heyecanına ve bu ocağı henüz yeterince tanımamış olmana veriyor ve seni bağışlıyorum. “Bizi” seçmekle çok doğru bir karar vermişsin. Ben de bir istisna yapıp –kayıtlar kapanmış da olsa– çocuklarını “okuluma” alacağım. Umarım onlar bir gün senin bu gayretini takdir ederler ve birer Atatürkçü aydın olarak diplomalarını alıp size olan borçlarını öderler. “Dostum” Hasan Rıza Bey’e gelince. Çok sevip saydığım biridir. Ankara’ya dönüşte ilk işin “Köşk”e çıkıp bugün aramızda geçen konuşmayı ve sonucunu kendisine “aynen” aktarman olsun. Tabii, “mahsus selamlarımla” birlikte.</span></p>

    <p class="duz" xml:lang="tr"><span class="duz1">Babam mutlu ve aldığı dersle gözleri biraz nemli:</span></p>

    <p class="duz" xml:lang="tr"><span class="duz1">– Çok teşekkür ediyorum efendim. Elinizi öpebilir miyim? diye sorar.</span></p>

    <p class="duz" xml:lang="tr"><span class="duz1">– Bak oğlum. Anandan, babandan başka kimsenin elini öpme. Kimseye de el öptürme. Türk töresinde saygı vardır ama el etek öpmek ve öptürmek yoktur. “Biz” Galatasaraylılar da bu Türk töresini benimsemişizdir. Üstelik, ona buna el öptürenler, vaktiyle çok el öpmüş olmanın utancını akıllarınca unutmaya ve unutturmaya çalışanlardır. Ben sadece görevimi yaptım. Bana karşı kendini borçlu hissediyorsan ülken için bir şeyler yap, yeter. Çocuklarını Atatürkçü fertler olarak yetiştirmemize yardımcı ol mesela...</span></p>

    <p class="duz" xml:lang="tr"><span class="duz1">– Ben de öyle yapıyorum efendim.</span></p>

    <p class="duz-son-paragraf1" xml:lang="tr"><span class="duz1">– Aferin oğlum! Aferin.</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Celalettin Çetin, İşte Babıâli, Cem Yayınevi, İstanbul 1991.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">A.g.e., s. 73.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Naşit Hakkı Uluğ, Hemşerimiz Atatürk, Türkiye İş Bankası Kültür Yayınları, s. 242: “Bu bina şimdi Stad Oteli’nin bulunduğu arsa üzerindeydi. Evkaf idaresinden kiralanmıştı.” Daha sonra daha büyük bir binaya geçildi. Bu da yetmeyince İtalyan mimar Guillio Mongeri’ye Ulus’taki bina yaptırıldı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Yazarın notu: Sayın Profesör Acun Kunter’den (İstanbul Üniversitesi) öğrendiğime göre ilk DHY filosunun en büyük uçağı, Cumhuriyet’in 10. yılı nedeniyle Rusların Atatürk’e hediye ettikleri on kişilik “Tupolev AT-9”du. Ruslar bunun dışında üç adet de tek motorlu ve iki kişilik “Polikarpof R5” ve iki adet “Polikarpof U2” eğitim uçağı armağan etmişlerdi Atatürk’e. “King-Bird”lerin birinin adı “Kuş” diğerinin “Kelebek”ti.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Yazarın notu: 21 haziran 1934’te 2525 sayılı “Soyadı Yasası” çıkınca babam, ailece “Karaveli” olarak anıldığımız halde “Karaegeoğlu” soyadını almış. Çünkü “veli” sözcüğünün öz Türkçedeki karşılığı “ege”dir! Nitekim o tarihlerde “talebe velisi” değil, “talebe ege’si” denmektedir mekteplerde. 1949’da mahkeme kararı ile gerçek aile ismimiz olan “Karaveli”ye döndük ama amcalarımdan biri –nedense– “Karaege”de kaldı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Yazarın notu: Ahmed Zogu, Arnavutluk’un önde gelen ailelerinden Zogollilere mensuptu. Manastır Askeri Okulu’nda ve bir süre de İstanbul’da Galatasaray Lisesi’nde öğrenim görmüş, Avusturya ordusu saflarında I. Dünya Savaşı’na katılmış ve daha yirmi beş yaşındayken (1920) İçişleri Bakanlığı’na gelerek Yugoslavya’ya karşı Arnavutluk direnişini organize etmişti. Otuz yaşında cumhurreisi, otuz üç yaşında da (1928) Arnavutluk kralı ilan edildi. Ne var ki, 1939’da bir oğlu olduktan üç gün sonra İtalyanlar Arnavutluk’u işgal edince Yunanistan’a sığınacak ve 1940’ta gittiği Londra’da ülkesinin yeraltı direnişine önderlik edecekti. Enver Hoca ve partizanların iktidara gelmesi ile umutlarını yitiren Ahmed Zogu 1961’de Fransa’da vefat etti. Oğlu Leka halen Güney Afrika’da; yeğeni Ergun Zoga ise Türkiye’de yaşamaktadır.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Yazarın notu: 1933 yılında bizim kiracımız olan Tulga ailesi, babam, İstanbul’a gelişimiz sırasında (1940) bu kocaman evi 7 000 liraya (1 cumhuriyet altını 10 lira, 1 dolar 60 kuruş) sattıktan sonra da aynı yerde oturmaya devam etti. 1957’ye kadar! Zaten babam evini “Tulga ailesi istediği kadar bu evde oturacaktır” şartıyla yeni sahibine sattığını anlatırdı. 1933-1940 yılları arasında bize ödedikleri kira aylık 22 liraydı. 1957’de ise bunun 100 liraya kadar yükseldiğini(!) söyledi “Tulgalar”.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Yazarın notu: Hasan Rıza Soyak uzun süre “Riyaset-i Cumhur kâtib-i umumiliği”nde bulunduktan sonra Etibank genel müdürlüğü ve Sanayi bakanlığı yapmıştır. Atatürk’le ilgili anıları yayınlandı.</span></p>
      </div>
    </div>
  </div>
</body>
</html>