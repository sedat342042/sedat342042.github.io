<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>DORDUNCU_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Minion Pro;
    font-style: normal;
    font-weight: normal;
    src: url(../Fonts/MinionPro-Regular0001.otf)
    }
  /*]]>*/
  </style>
</head>

<body class="calibre">
  <div class="generated-style" id="dorduncu-bolum">
    <p class="bolum-ismi1" xml:lang="tr"><span class="bolum-ismi">Dördüncü bölüm</span></p>

    <p class="bolum-ismi-2-satir" xml:lang="tr"><span class="bolum-ismi">Dedemin konuğu Mehmet Akif “İstiklal Marşı”nı yazıp ilk kez anneme okuyor</span></p>

    <p class="duz" xml:lang="tr"><span class="duz1">Yıl 1923. Aylardan kanunuevvel (aralık). Zafer kazanılmış, Ankara “başkent” olmuş (13 ekim), Cumhuriyet ilan edilmiş ve Mustafa Kemal Paşa yeni devletin ilk “cumhurreisi” olarak Meclis’te ant içmiş. Bu olay, yurdun her yanında “41 pare” top atışıyla kutlanmış.</span></p>

    <p class="duz" xml:lang="tr"><span class="duz1">Yirmi ikisini bitiren babam bir gün halamı karşısına alarak sorar:</span></p>

    <p class="duz" xml:lang="tr"><span class="duz1">– Bak Zehra, ülke kurtuldu, Cumhuriyet kuruldu. İşlerim de iyi gidiyor. Ben artık evlenmeyi düşünüyorum. Sen ne dersin?</span></p>

    <p class="duz" xml:lang="tr"><span class="duz1">– Ben ne diyeceğim? Sen daha iyi bilirsin ağabey. Peki, aklından geçen biri var mı?</span></p>

    <p class="duz" xml:lang="tr"><span class="duz1">– Var. Düşündüm ki, Hacettepe’de<a class="calibre1" href="#footnote-231-1" id="footnote-231-1-backlink">[1]</a> Taceddin-i Veli Camisi imamı “Akavenzade” Tevfik Hoca’nın büyük kızı, tabii verirlerse, bize uygundur.</span></p>

    <p class="duz" xml:lang="tr"><span class="duz1">Tevfik Hoca’nın dedesi, çok iyi Arapça bilen ve “Buhari Şerif” mütercimi olarak tanınan “Güdüllü” Hacı Ahmet Efendi. Babası da ikiz doğduğu için “Akavenzadeler” diye anılan Ali Efendi. Hani şu, Yunus Emre’nin kırk yıl boyunca dergâhına odun taşıyıp da bir gün bile “eğri” odun getirmediğine inanılan Tapduk Emre var ya, işte ondan indiği söyleniyor bu Hacı Ahmet Efendi’nin. Soyağacı ta “Ahilere” uzanıyor. Ali Efendi’nin annesi Naime Hanım ise Ankaralı Kılıççızadelerden... Dedem Tevfik Hoca’nın eşi Hatice Hanım ise Ankaralıların çok sevip saydığı ulemadan Kerpiççizade Mahmut Efendi’nin dört kızından biri (diğerleri Nuriye, Habibe ve Fehime). Bir de oğlu var Mahmut Efendi’nin: Merhum işadamı Hasan Bulgurluoğlu dahil nice seçkin Ankaralıya Kuran dersleri veren ve kuşkulu bir biçimde dünyaya veda eden İhsan Hoca! Mahmut Efendi, Ankara’nın ünlü müftülerinden Hacı Atıf Efendi’yle amca çocukları. Anneannem Hatice Hanım’ın annesi Kamile Hanım ise eski Adalet bakanlarından ve Yargıtay başkanlarından merhum İhsan Köknel’le kardeş çocukları.</span></p>

    <p class="duz" xml:lang="tr"><span class="duz1">Dedem Tevfik Hoca hoşsohbet bir din adamıydı. Yaşamayı sever ve çağa ayak uydururdu. Az çok varlıklı bir insandı da. Tasarruflarını Ulus’taki İş Bankası’nda tutar, faizlerini almaktan çekinmez ve bunları evlenen torunlarına, onların çocuklarına kalıcı ve değerli armağanlar götürmek için kullanırdı. Arada bir takılırdım:</span></p>

    <p class="duz" xml:lang="tr"><span class="duz1">– Dede faiz “haram” değil mi?</span></p>

    <p class="duz" xml:lang="tr"><span class="duz1">– Haram olan, parayla para kazanmak, yani tefeciliktir. Ben paramı İş Bankası’na yatırıyorum. Onlar da bunu işini büyütecek tüccara, fabrika kuracak müteşebbise veriyorlar. Böylece, hem ülke kalkınmasında benim de bir payım oluyor, hem param güvenli bir yerde saklanıyor, hem de bana üç beş kuruş gelir getiriyor.</span></p>

    <p class="duz" xml:lang="tr"><span class="duz1">İşte bu Tevfik Hoca’yı Kurtuluş Savaşı’nın en karışık günlerinde bir başka “olay” meşhur etmiş Ankara’da. Bu olayı dedem Tevfik Çiftdoğan’dan (1878-1968) ve annem Raife Karaveli’den (1905-1997) dinlediğim gibi aktaracağım. Önce dedem:</span></p>

    <p class="duz" xml:lang="tr"><span class="duz1">“Ankara kaynıyor ama bir iki şom ağızlı dışında herkes ‘Paşa’nın sonunda muhakkak muzaffer olacağına inanıyordu. Ankara halkı; kadını erkeği, hacısı hocası, fakiri zenginiyle Mustafa Kemal’in yanında sıkılmış bir yumruk gibi duruyordu. Yeter ki o istesin. Her şeyimizi vermeye hazırdık. Türk ulusunun kalbi burada atıyordu. Allah göstermesin, Ankara bir ‘düşerse’ her şeyin biteceğini hepimiz çok iyi biliyor ama ‘Paşa sağ oldukça’ bunu aklımıza bile getirmek istemiyorduk.</span></p>

    <p class="duz" xml:lang="tr"><span class="duz1">Yurdun her yanından Milli Mücadele’ye katılmak için koşup gelenler ise hiç eksik olmuyordu. Ankara’da o tarihte otel ne gezer? ‘Taşhan’ gibi üç beş han var. Onlar da çoktan dolmuş. Mebuslar okul yatakhanelerinde yatıp kalkıyor ve karavanadan yiyorlar. Ankara’nın yerlileri her gün, Eskişehir üzerinden trenle veya İnebolu üzerinden ‘yaylı’ arabalarla, hatta yürüyerek gelenler arasında tanıdıkları varsa İstasyon’dan veya Hergele Meydanı’ndan (aslı Hergelen Meydanı) alıp evlerine getiriyorlar.</span></p>

    <p class="duz" xml:lang="tr"><span class="duz1">Bir gün şair Mehmet Akif Bey’in de (1873-1936) geleceği duyuldu. Kendisini çok sever, şiirlerini ezbere bilirdim. Bizim caminin müezzinini alıp kendisini karşılamaya gittim.</span></p>

    <p class="duz" xml:lang="tr"><span class="duz1">Mehmet Akif Bey zaten narin yapılı bir adamdı. Yol yorgunluğu ile büsbütün çökmüş gibiydi.</span></p>

    <p class="duz" xml:lang="tr"><span class="duz1">İstanbul’da birkaç kez ziyaretine gittiğim için kendisini hemen tanıdım. Koşup yanına giderek ‘Ankara’ya hoş geldiniz...’ dedikten sonra:</span></p>

    <p class="duz" xml:lang="tr"><span class="duz1">– Hocam, beni tanıdınız mı? Kalacak yeriniz var mı? diye sordum.</span></p>

    <p class="duz" xml:lang="tr"><span class="duz1">– Yok evladım.</span></p>

    <p class="duz" xml:lang="tr"><span class="duz1">– Peki, ne yapacaksınız?</span></p>

    <p class="duz" xml:lang="tr"><span class="duz1">– Bilmem! Bakalım Allah ne gösterir?</span></p>

    <p class="duz" xml:lang="tr"><span class="duz1">– Hocam, benim evim büyükçedir. Bizde kalırsanız evcek minnettar oluruz...</span></p>

    <p class="duz" xml:lang="tr"><span class="duz1">– Emin misin?</span></p>

    <p class="duz" xml:lang="tr"><span class="duz1">– Tabii hocam.</span></p>

    <p class="duz" xml:lang="tr"><span class="duz1">Akif Bey’in üstünde terli tozlu bir elbise. Elinde küçük bir çanta. Allah bilir cebinde de beş kuruş ya var ya yok. Fazla düşünmedi:</span></p>

    <p class="duz" xml:lang="tr"><span class="duz1">– Gidelim bari... dedi.</span></p>

    <p class="duz" xml:lang="tr"><span class="duz1">Hemen bir araba tuttum. Eşim Hatice (Çiftdoğan) (1877-1955) ile o zaman on beş yaşındaki kızım Raife, on üç yaşındaki diğer kızım Naime (Karaer) (1907-1998) ve oğlum Ali Zühtü’yü (1911-1977) Hamamönü ‘Gazeller Sokağı’ndaki evin önünde bizi bekler bulduk.</span></p>

    <p class="duz" xml:lang="tr"><span class="duz1">Akif Bey için güzel bir oda ve yatak hazırlanmıştı. Soyundu dökündü, yundu yıkandı ve yemeğe indi. O zaman daha yer sofrasında yiyorduk. Akif Bey çok mutlu olmuştu. Her sabah çıkıyor, sanırım mühim zevatla görüşüyor ve akşam yürüyerek dönüyordu. Sofraya oturmak için biz de onu bekliyorduk.</span></p>

    <p class="duz" xml:lang="tr"><span class="duz1">Bir gün benimle yalnız konuşmak istediğini söyledi:</span></p>

    <p class="duz" xml:lang="tr"><span class="duz1">– Bak oğlum, dedi. Allah razı olsun, beni çok iyi ağırlıyorsunuz, ama ben artık burada kalamam.</span></p>

    <p class="duz" xml:lang="tr"><span class="duz1">– Neden hocam? Bir kusurumuz mu oldu?</span></p>

    <p class="duz" xml:lang="tr"><span class="duz1">– Ne kusuru oğlum? Tam tersine... Ama misafirlik çok uzun sürmemeli. Hem bak senin yetişkin kızların var. Evin de harem selamlık değil. Beni anlıyorsun değil mi?</span></p>

    <p class="duz" xml:lang="tr"><span class="duz1">Akif Bey’le tartışmayı doğru bulmadım:</span></p>

    <p class="duz" xml:lang="tr"><span class="duz1">– Nasıl isterseniz, hocam. Gidecek başka bir yeriniz var mı?</span></p>

    <p class="duz" xml:lang="tr"><span class="duz1">– Yok!</span></p>

    <p class="duz" xml:lang="tr"><span class="duz1">– Peki ne yapacaksınız?</span></p>

    <p class="duz" xml:lang="tr"><span class="duz1">– Düşüneceğiz!.. Allah büyük.</span></p>

    <p class="duz" xml:lang="tr"><span class="duz1">Birden kafamda bir şimşek çaktı.</span></p>

    <p class="duz" xml:lang="tr"><span class="duz1">– Hocam, bizim caminin müştemilatı var. İmam evi. Yakında ve kendi evimde oturduğum için ben kullanmıyorum. Boş duruyor...</span></p>

    <p class="duz" xml:lang="tr"><span class="duz1">– Evet?</span></p>

    <p class="duz" xml:lang="tr"><span class="duz1">– Size orasını hazırlasak uygun bulur musunuz?</span></p>

    <p class="duz" xml:lang="tr"><span class="duz1">Akif Bey’in de aklı yatmıştı bu teklifime ama gene de:</span></p>

    <p class="duz" xml:lang="tr"><span class="duz1">– Hele bir düşünelim, demeden edemedi.</span></p>

    <p class="duz" xml:lang="tr"><span class="duz1">Ben üsteledim:</span></p>

    <p class="duz" xml:lang="tr"><span class="duz1">– Biz orasını yarından tezi yok öyle bir hazırlayacağız ki eminim beğeneceksiniz. Siz İstanbul’u bırakıp Ankara’ya koşmuşsunuz Paşa’nın yanında yer almak için. Ben ve ailem de size bu kadarcık bir hizmette bulunmuşuz çok mu?..”</span></p>

    <p class="duz" xml:lang="tr"><span class="duz1">Dedem ertesi sabah erkenden kolları sıvar. Eşi, cami müezzini ve çocuklarıyla birlikte bu küçük evi bir güzel temizlerler. Evlerinden rahat bir karyola getirip üzerine en iyisinden bir yün yatak koyarlar, ninemin çeyizinden çıkardığı sakız gibi bembeyaz çarşafları sererler. Halı minderli bir de sedir hazırlanır. Bir masa, gaz lambaları, birkaç sandalye, havlu vesaireyle güzel bir mekân yaratılır. Akşam yemeğinden sonra da hep birlikte Akif Bey’i yeni “evine” buyur edip gaz lambalarını bir güzel yakarlar. Gözlerine inanamaz Mehmet Akif:</span></p>

    <p class="duz" xml:lang="tr"><span class="duz1">– Evladım, burası “saray gibi” olmuş, der sevinçle. Hepinizin ellerinize sağlık.<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Şimdi bir de annemi dinleyelim:</span></p>

    <p class="duz" xml:lang="tr"><span class="duz1">“Kız kardeşim Naime’yle her gün evdeki kavgamız Akif Bey’in kahvaltı ve akşam yemeklerini hangimizin götüreceği üzerineydi. Sonunda bu işi sırayla yapmamız istendi de kavga bitti.</span></p>

    <p class="duz" xml:lang="tr"><span class="duz1">Babam, din adamlarının da güler yüzlü, anlayışlı ve şakacı olabileceğini kanıtlayan rahat bir insandı. Annem ise ciddi mi ciddi. O nedenle babamın ardı arkası kesilmeyen şakalarına fena halde bozulurdu. Hele annem evde hanım arkadaşlarıyla otururken, camiden dönen babamın aralarına karışmasını hiç hazmedemezdi. Bu biraz da çapkın ruhlu “hoca efendi”nin çocukluk ve gençlik yıllarındaki yaramazlıkları ise dillere destandı. Çarşafa girip genç ve güzel hanımların arasına karıştığı bile söylenirdi. Şöhretli meslektaşı, sahanda kırk yumurtayı ‘iki yemek arası’ mideye indirdikten sonra üstüne üç kilo da cevizli baklava yediğini gözlerimle gördüğüm ‘Ayaşlı Hoca’ gibi olmasa da boğazına bir hayli düşkündü. O nedenle ‘harcı havarcı’ pazardan kendisi alır, kilerimiz tıka basa dolu olur ve annem nefis yemek ve börekler yapardı.</span></p>

    <p class="duz" xml:lang="tr"><span class="duz1">Akif Bey’e de çoğu kez daha o sabah annemin erkenden kalkıp yaptığı sıcak sıcak ‘kolböreğini’ götürürdük kapaklı ve kalaylı bir sahan içinde.</span></p>

    <p class="duz" xml:lang="tr"><span class="duz1">Akif Bey yemek getirdiğimizi görünce, sakız gibi bembeyaz örtülerini annemin elleriyle yıkadığı sedirden kalkarak yanımıza gelir, mahcup bir tavırla teşekkür ederek yemek tespsisini içeri alır ve saçlarımızı okşardı. Bazen de bizleri içeri buyur ederek hangi okula gittiğimizi, neler öğrendiğimizi sorardı. Yumuşacık, zar zor duyulan bir sesle tane tane konuşurdu. Eve, sık sık mühim oldukları söylenen konukları geldiğinden odasındaki gaz lambası çoğu kez sabahlara kadar yanardı. Başında fesiyle sokakta gördüğümüzde ise bizleri gülerek selamlar ve sessizce uzaklaşırdı. Onu konuk ettiğimiz için okuldaki itibarımız çok artmıştı. Ama biz, babamın ezbere okuyup bizlere de ezberlettiği o coşkulu şiirleri bu gösterişsiz adamın yazdığına –çocuk mantığımızla– bir türlü inanamazdık.</span></p>

    <p class="duz" xml:lang="tr"><span class="duz1">Bir gün bana:</span></p>

    <p class="duz" xml:lang="tr"><span class="duz1">– Ben bütün Ankaralıları küçük kardeşin Naime gibi kara kaşlı kara gözlü sanırdım. Senin ne güzel sarı saçların, yeşil gözlerin var. Yoksa sen Çerkez misin, diye sormuş; bunu naklettiğim babam da:</span></p>

    <p class="duz" xml:lang="tr"><span class="duz1">– Eh, yüzlerce yıldır karışa karışa bu hallere düştük, diye beni kızdırmaya çalışmıştı. Bak, kardeşin Naime’ye! O katıksız bir güzeldir!</span></p>

    <p class="duz" xml:lang="tr"><span class="duz1">Gene böyle, Ankara’nın meşhur ‘kelek turşusu’,<a class="calibre1" href="#footnote-231-3" id="footnote-231-3-backlink">[3]</a> kapama ve babamın pazardan aldığı ‘torba yoğurdundan’ oluşan yemeğini götürdüğüm bir gün sedirde oturmuştu. Yukarı diktiği sol dizinin üzerinde bir şeyler yazıyordu.</span></p>

    <p class="duz" xml:lang="tr"><span class="duz1">Geldiğimi fark etmedi sandım. Tepsiyi bırakıp usulca çıkmak üzereydim ki arkamdan seslendi:</span></p>

    <p class="duz" xml:lang="tr"><span class="duz1">– Dur kızım, gitme!</span></p>

    <p class="duz" xml:lang="tr"><span class="duz1">– Buyurun efendim.</span></p>

    <p class="duz" xml:lang="tr"><span class="duz1">– Otur bakayım şuraya. Sana yeni yazdığım bir şiirimi okuyacağım. Bakalım beğenecek misin? Sabaha kadar bununla uğraştım...</span></p>

    <p class="duz" xml:lang="tr"><span class="duz1">Heyecanlanmıştım. Akif Bey, kalemi kâğıdı bıraktı. Kalaylı bakır güğümden aldığı bir bardak suyu ağır ağır içip bitirdi. Yazılı kâğıtların ilk sayfasını eline alarak okumaya başladı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Korkma sönmez bu şafaklarda yüzen al sancak</span></p>

    <p class="alinti-son-paragraf" xml:lang="tr"><span class="dar-paragraf-duz">Sönmeden yurdumun üstünde tüten en son ocak...</span></p>

    <p class="duz" xml:lang="tr"><span class="duz1">Büyülenmiş gibiydim. Kıpırdamadan dinliyordum Akif Bey’i. Belki bir on dakika sürdü şiirin tamamını okuması. Bitirince kâğıtları tekrar ve özenle üst üste koyup yüzüme baktı:</span></p>

    <p class="duz" xml:lang="tr"><span class="duz1">– Nasıl olmuş?</span></p>

    <p class="duz" xml:lang="tr"><span class="duz1">Heyecandan mıdır nedir, şiirin çoğu yerlerini pek anlayamamıştım ama gene de:</span></p>

    <p class="duz" xml:lang="tr"><span class="duz1">– Çok güzel olmuş efendim. Elinize sağlık. Hepsini siz mi yazdınız? dedim.</span></p>

    <p class="duz" xml:lang="tr"><span class="duz1">Güldü:</span></p>

    <p class="duz" xml:lang="tr"><span class="duz1">– Tabii ben yazdım. Başka kim yazacak?</span></p>

    <p class="duz" xml:lang="tr"><span class="duz1">– Heyecanla eve geldim. Babam sabah namazını kıldırıp dönmüştü.</span></p>

    <p class="duz" xml:lang="tr"><span class="duz1">Soluk soluğa:</span></p>

    <p class="duz" xml:lang="tr"><span class="duz1">– Akif Bey bana son yazdığı şiiri okudu. Çok güzeldi, dedim. Öyle heyecanlandım ki!..”</span></p>

    <p class="duz" xml:lang="tr"><span class="duz1">Yıllar sonra annem Kadıköy Kızıltoprak’taki evimizde bana bunları anlattıktan sonra eklemişti:</span></p>

    <p class="duz" xml:lang="tr"><span class="duz1">– İstiklal Marşımızın sözlerini dünyada ilk dinleyenin ben olacağımı nereden bilebilirdim?<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Bir ulusal marşın yazılması amacıyla açılan yarışmaya para ödüllü olduğu için önce katılmayan, daha sonra da “para almamak kaydıyla” İstiklal Marşı’nı Tacettin Camii’nin avlusundaki küçük evde kaleme alan “muhafazakâr” Mehmet Akif Ersoy’un kimilerince “fesini çıkarıp şapka giymemek”, kimilerince de “tamamen duygusal nedenlerle” Mısır’a gittiğini ve 1936 yılı sonlarında İstanbul’daki vefatından kısa bir süre önce yurda döndüğünü biliyoruz. “Şiir değil, manzumedir” dediği İstiklal Marşı, 12 mart 1921 tarihinde Büyük Millet Meclisi’nde zamanın Maarif Vekili Hamdulah Suphi (Tanrıöver) Bey tarafından üst üste birkaç kez okunup alkışlarla ulusal marş olarak kabul edilen Mehmet Akif, Mısır’dan dönüşünü, Kurtuluş Savaşı sırasında Ankara’ya gidişini ve kentin o zamanki durumunu şöyle anlatır:</span></p>

    <p class="duz" xml:lang="tr"><span class="duz1">“On bir yıl kaldığım Mısır’dan üç gecede döndüm. Bu üç gece bana otuz asır kadar uzun geldi. Öyle ki, on bir gün daha kalsam çıldırabilirdim. Ne yazık ki vapurdan çıkar çıkmaz yatağa düştüm. Ama cennet gibi yurdumdaydım ya, çok şükür!</span></p>

    <p class="duz" xml:lang="tr"><span class="duz1">İstanbul’dan, Milli Mücadele aleyhine fetva çıktığı için ayrıldım. Trenle ulaştığımızda Ankara kaynıyordu. Her gün bir başka Ankara olurdu orası. Her gün bir önceki günü arardı sanki insan. Güneşi bile bir önceki günden daha az parlak doğardı. Sönmeye doğru giderdi. Gene de ‘eh, artık her şey bitti’ diye kimse ümitsizliğe düşmedi. Ne topumuz vardı ne tüfeğimiz. Fakat imanımız büyüktü!.. İmanımız olmasaydı, “Doğacaktır sana vaat ettiği günler Hakk’ın” diyebilir miydim? Bunları yazabilir miydim?..”</span></p>

    <p class="duz" xml:lang="tr"><span class="duz1">Ya büyük zafer?</span></p>

    <p class="duz" xml:lang="tr"><span class="duz1">“Ahhh. Ne büyük zaferdi o Allahım! Beş altı saat içinde sanki bir başka dünya doğmuştu...”</span></p>

    <p class="duz" xml:lang="tr"><span class="duz1">Büyük Millet Meclisi Kuran’ın tercümesinin Mehmet Akif, tefsirinin de “Elmalılı” Mehmet Hamdi Yazır tarafından yapılmasına karar vermişti. Bu amaçla Diyanet İşleri bütçesine konulan 1200 lira Akif ile Yazır arasında eşit olarak bölünecekti. Daha çalışmalar sürerken (İstanbul) Erenköy’deki bir caminin imamı bu tercümelere dayanarak namaz kıldırmaya başlar. Bu hadiseden sonra Mehmet Akif yaptığı tercümeyi “arzu ettiği mükemmeliyette bulmadığı” mütalaasıyla hükümete vermeyi durdurmuş; ve bir rivayete göre beraberinde götürdüğü Mısır’da yakmıştır. Bir (başka) rivayete göre ise bu tercüme hâlâ bir arkadaşında durmaktadır.<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="baslik" xml:lang="tr"><span class="duyuru-baslik">Annem hiç görmediği babamla evleniyor</span></p>

    <p class="duz" xml:lang="tr"><span class="duz1">İşte genç Mahmut, Mehmet Akif’i konuk eden bu Tevfik Hoca’nın sarışın büyük kızına talipti.</span></p>

    <p class="duz" xml:lang="tr"><span class="duz1">Önce Ankara töresi gereği<a class="calibre1" href="#footnote-231-6" id="footnote-231-6-backlink">[6]</a> bir aracı gönderilip “ağız araması” yapılarak kız tarafının pek de “gönülsüz olmadığı” belirlendi. Bunun üzerine damat adayı tarafından –anne hayatta olmadığından– hala Fıtnat Hanım ve kız kardeş Zehra’yla birlikte kalabalık bir “hanım alayı” –önceden gün alınarak– kız evini ziyaret etti, “görücü” olarak.</span></p>

    <p class="duz" xml:lang="tr"><span class="duz1">Mahmut o gün işe gitmemişti. Fıtnat Hanım dönüp de kızın beyaz tenli, yeşil gözlü ve “lepiska” (sarı) saçlı olduğunu söyleyince –kendisi siyah saçlı olan– damat adayı pek heyecanlandı. Kız kardeş Zehra ise gelin adayının çok uzun boylu (1,74) olduğunu söylüyor ve bunu adeta bir kusur gibi öne sürüyordu:</span></p>

    <p class="duz" xml:lang="tr"><span class="duz1">– Çok uzun boylu ağabey! Gökten yıldız mı toplayacak?.. diyordu. Gerçekten de annem o zamana göre biraz fazlaca “boylu” sayılabilirdi. Eh, galiba bir hayli de güzel...</span></p>

    <p class="duz" xml:lang="tr"><span class="duz1">“Hanım alayı”nın ziyaretini erkeklerinki izledi. Baba da hayatta olmadığından kız evine giden yakın akraba erkeklerinin ziyaret nedeni tabii ki gelin adayını görmek değildi. Böyle bir şey söz konusu bile olamazdı. Onların görevi “Allah’ın emri, peygamberin kavliyle” Raife’yi Mahmut’a istemekten ibaretti.</span></p>

    <p class="duz" xml:lang="tr"><span class="duz1">Tevfik Hoca hemen “evet” demedi. “Hayır” da demedi. Kibarca “Allah kısmet ettiyse olur...” diyerek düşünme süresi istedi. Amaç, “anasını atasını pek güzel bilseler de” oğlan hakkında biraz daha bilgi toplamaktı. Hem, hızlı bir “evet” cevabı kız tarafının şanına yakışır mıydı?</span></p>

    <p class="duz" xml:lang="tr"><span class="duz1">Gene de olumlu cevap birkaç gün içinde ulaştırıldı. Sıra, kız tarafında yalnız kadınlar için yapılan “şerbet içme” yani nişan törenine, “kına gecesi”ne ve bunu izleyecek oğlan tarafındaki, erkeklerin çağrılacağı “danışık” denilen düğün yemeğine gelmişti.</span></p>

    <p class="duz" xml:lang="tr"><span class="duz1">Neyse... “adaylar” birbirlerini, hatta resimlerini bile görmeden işler gelişir. “Görmeden” dediysem belki biraz abartmış oldum. Yıllar sonra dedemin bana anlattığına göre babamın araya adamlar koyarak ısrarı üzerine hoca efendi biraz yumuşatılmış ve annemin Taceddin-i Veli Camii’nin önünden bir kez geçmesine izin çıkmış. Pusuya yatan babam da uzaktan kendisini “görmüş”! Bu “mizansen” uygulanırken tabii çarşafın içindeymiş gelin adayı ve –kendisine inanmak gerekirse– hiçbir şeyden haberi de yokmuş!.. Olsaymış hiç razı olur muymuş!?</span></p>

    <p class="duz" xml:lang="tr"><span class="duz1">Hisar’dan Hamamönü’ne arabayla hediyeler... Hamamönü’nden de Hisar’a –gittiği yerde bir güzel teşhir olunan– Raife’nin çeyizi filan derken, Şeriye Mahkemesi’nden alınan “izinname” ve şahitlere verilen “vekâlet”le imam tarafından –evlenecek olanların hazır bulunmadığı!– nikâh kıyılır ve sıra gelinin damat evine gitmesine gelir.</span></p>

    <p class="duz" xml:lang="tr"><span class="duz1">Gerdeğe yalnız perşembe günleri girileceği için, beklenen perşembe geldiğinde Mahmut’un tuttuğu çift beyaz atlı ve özenle süslenmiş bir fayton gelin evinin kapısına dayanır. Bahriye Vekili (Topçu) İnsan (Eryavuz) Bey’in güzel ve “asri” eşi Nuriye Hanım’ın özel terzisine diktirdiği çok şık gelinlik içinde pek de güzeldir “uzun boylu” gelin hanım. Tam, damat evinden kendisini almaya gelen “hakçılar”ın eşliğinde Raifecik bir kez bile yüzünü görmediği biriyle gerdeğe girip artık onun evinin bir parçası olmak üzere yola çıkacaktır ki annemin teyzesi Nazife (Urgancı) Hanım’ın altı yaşındaki kızı Halise (Baykal) hareket etmek üzere olan faytonun önüne kendini atarak:</span></p>

    <p class="duz" xml:lang="tr"><span class="duz1">– El âlemin adamına benim Raife Ablamı niçin veriyorsunuz?! diye kıyameti koparır.</span></p>

    <p class="duz" xml:lang="tr"><span class="duz1">Öyle ki –töreye aykırı olarak– onu da Raife Ablasının yanına oturtarak damat evine göndermek zorunda kalırlar, birkaç gün kalmak üzere.</span></p>

    <p class="duz" xml:lang="tr"><span class="duz1">“Oğlan evi”ndeki karşılama töreninden sonra, henüz kimseye yüzünü göstermemiş olan annemi Halise Ablamla birlikte bir odaya alırlar. Akşam olunca da –bu kez yalnız olmak üzere– “gelin odası”na! Derken dışarıda bir gürültüdür kopar ve “arkadaşları”(!) babamın sırtını bir güzel “yumruklayarak” ite kaka gelin odasına sokarlar.</span></p>

    <p class="duz" xml:lang="tr"><span class="duz1">Hangi akla hizmet ettiği pek bilinmese de sanırım biraz kıskançlık kokan bu “yumruklama” töresi, benim çocukluğumda da Ankara’da sürüp gidiyordu. Öyle ki, bazı damat adaylarının gerdeğe giremeden hastaneye koşturulduğu bile söylenirdi. Annem, rahmetli dayımın da arkadaşları tarafından ağzından kan gelinceye kadar yumruklandığını anlatırdı yengem Ayşe (Çiftdoğan) Hanım’la gerdeğe girerken.</span></p>

    <p class="duz" xml:lang="tr"><span class="duz1">Çok sevdiği annemle birlikte ve gelin arabasıyla Hisar’a çıkan –yukarda sözünü ettiğim– Halise Ablamın babası Abidin (Urgancı) Bey Ankara’nın en renkli, en otoriter, en “astığı astık, kestiği kestik” ama aynı zamanda en iyi kalpli ve ileri fikirli işadamlarından biriydi. Yaman bir avcı olduğundan “Atpazarı”ndaki işyeri Ankara ve çevre avcılarının toplanma yeriydi. Bizimkine yakın, havuzlu ve çeşit çeşit meyve ağaçlı bağ evine Ankara’nın ilk “hususi”lerinden biri olan, özel şoförlü Fiat marka gıcır gıcır otomobiliyle gidip gelirdi. Üstelik o zamanlar Keçiören’e giden yolun yarısı asfalt diğer yarısı şoseydi. Abidin Urgancı’nın evinin de bulunduğu Çoraklık tarafına henüz asfalt dökülmemişti. Otobüsler Keçiören’e ya “asfalt gider şose dönerdi” ya da tersi. İşte bu Abidin Urgancı Bey’in –yıldızının bir türlü barışmadığı– şoförlerinden sonuncusu bir gün kafayı çekip güzelim arabayı paramparça edince, bıyıkları henüz terleyen oğlu rahmetli Saim Ağabey’e bir motosiklet alıp onun sepetinde gidip gelmeye başladı bağ evine. Bir gün oğlu da kaza yapıp yaralanınca bu işlerden iyice soğudu ve Rusya’dan satın alınan uray (belediye) otobüslerini kullanmaya başladı. Zaten, o sırada II. Dünya Savaşı başlamak üzereydi ve “askeriye” motosikletler dahil her türlü özel motorlu araca el koymuştu.</span></p>

    <p class="foto" xml:lang="tr"><span><img alt="R26.jpg" class="generated-style1" src="../Images/R26_fmt.jpeg"/></span> <span><img alt="R27.jpg" class="generated-style1" src="../Images/R27_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Şair Mehmet Akif’i İstiklal Savaşı sırasında Ankara’da konuk eden büyükannem Hacı Hatice Hanım ve Tacettin Camii imamı Hacı Tevfik Çiftdoğan (üstte). Mehmet Akif (soldan beşinci) yıllar sonra İstanbul’da dönemin ünlü yazar ve şairleriyle (altta).</span></p>

    <p class="foto" xml:lang="tr"><span><img alt="R28.jpg" class="generated-style1" src="../Images/R28_fmt.jpeg"/></span></p>

    <p class="foto" xml:lang="tr"><span><img alt="R29.jpg" class="generated-style1" src="../Images/R29_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Mehmet Akif Bey’in İstiklal Marşı’nın sözlerini yazıp ilk kez anneme okuduğu evin içi (üstte) ve dış görünüşü (altta). 1976’da onarılan(?) “Müze Ev”deki plaketin aksine burası “Yazarın evi” olmayıp İstiklal Marşımızı “yazdığı” evdir.</span></p>

    <p class="bold-ortali" xml:lang="tr"><span class="dar-paragraf-italik">(Fotoğraflar: Mahmut Turgut, Ankara)</span></p>

    <p class="foto" xml:lang="tr"><span><img alt="R30.jpg" class="generated-style1" src="../Images/R30_fmt.jpeg"/></span></p>

    <p class="foto" xml:lang="tr"><span><img alt="R31.jpg" class="generated-style1" src="../Images/R31_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Mehmet Akif (Ersoy) Burdur “mebusu” olarak Ankara’da İstiklal Marşı’nın sözlerini yazdığı günlerde.</span></p>

    <p class="foto" xml:lang="tr"><span><img alt="R32.jpg" class="generated-style1" src="../Images/R32_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Güzel kemanıyla bana Batı müziğini sevdiren gencecik Halise (Urgancı) Ablam, annem ‘Hisar’a gelin giderken kıyametleri koparmış. Resimde kardeşi Saim Ağabey’le gıdasız kalmış(?) ablam Perihan ve ağabeyim Nihat (üstte).</span></p>

    <p class="foto" xml:lang="tr"><span><img alt="R33.jpg" class="generated-style1" src="../Images/R33_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Dedemin –herhalde– turist olarak gittiği Bursa’da 24 eylül 1929 günü çektirdiği bu eski ve eskimiş fotoğraf bir yaş gençleşmemi(!) sağladı.</span></p>

    <p class="foto" xml:lang="tr"><span><img alt="R34.jpg" class="generated-style1" src="../Images/R34_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Ankara usulü bir sünnet karyolası. “Sünnet çocukları” ağabeyim ve ben. Yanımızdakiler ablam ve halazadem Müveddet Abla.</span></p>

    <p class="foto" xml:lang="tr"><span><img alt="R35.jpg" class="generated-style1" src="../Images/R35_fmt.jpeg"/></span> <span><img alt="R36.jpg" class="generated-style1" src="../Images/R36_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Annem, Samanpazarı’ndaki evimizin terasında. Keçiören’deki bağ evimizde “iki tekerlekli” bisikletimle.</span></p>

    <p class="foto" xml:lang="tr"><span><img alt="R37.jpg" class="generated-style1" src="../Images/R37_fmt.jpeg"/></span> <span><img alt="R38.jpg" class="generated-style1" src="../Images/R38_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Aile albümünden: İstanbul’da annemle (solda); kızgın bir gününde Ankara’da babamla. Ben de ona uymuşum! (yukarda).</span></p>

    <p class="foto" xml:lang="tr"><span><img alt="R39.jpg" class="generated-style1" src="../Images/R39_fmt.jpeg"/></span> <span><img alt="R40.jpg" class="generated-style1" src="../Images/R40_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Bir bayram günü yakışıklı dayımla ve babamın kömür deposunda ablamla (altta).</span></p>

    <p class="duz-ilk-paragraf" xml:lang="tr"><span class="duz1">Yeni evli annemle babama dönersek. Hisar’daki evde pek rahat edemediklerinden önce Cebeci’de bahçeli bir ev kiralayarak oraya, bir süre sonra da –gene kiracı olarak– Abidin Urgancıların Samanpazarı’ndaki evine taşınırlar. Çok geçmeden babam bu evi onlardan satın alarak büyütecek ve birkaç ay kiracımız olan Urgancı ailesi de Anafartalar Caddesi’ndeki yeni yaptırdıkları “Urgancı Apartmanı”na taşınacaktır.</span></p>

    <p class="duz" xml:lang="tr"><span class="duz1">O barut gibi Abidin Urgancı, Ankara’nın en güzel kızlarından biri olan Halise Abla’ya keman dersleri aldırmıştı. Ziyaretlerine gittiğimizde babasının bir baş işareti üzerine Halise Abla kemanını alır, karşımıza geçer ve ne güzel çalardı. Diyebilirim ki, ben çoksesli ve “canlı” müzikle ilk kez onun kemanından dökülen nağmeleri dinleyerek tanıştım. Zaten babam da evimizde Batı müziğinden başkasının çalınmasına pek izin vermezdi. O yıllarda radyodan teksesli “alaturka” müzik yayını yapılması zaten yasaklanmıştı.</span></p>

    <p class="baslik" xml:lang="tr"><span class="duyuru-baslik">Gramofonda: “Bayan söyle bayına”</span></p>

    <p class="duz" xml:lang="tr"><span class="duz1">Bir yaz günü, annemle arkadaşlarının komşu bağ evlerinden birine dört kişilik bir saz takımı getirttiklerini öğrenince babam pek de hoş karşılamamıştı. Annem o toplantıya beni de götürmüştü. Ortasından bir perdeyle ayrılan salonun bir tarafında “sazcı amcalar” çalıyor, öbür tarafta ise annem ve arkadaşları onları dinliyordu. İçlerinden bazısı da arada bir kalkıp oynuyordu. Ne sazcılar hanımları ne de hanımlar sazcıları görüyordu. Ben perdeyi aralayıp bir taraftan öbürüne geçtikçe sazcılar hanımlara perde aralığından bir göz atmıyor değillerdi. Çevremizde “kaçgöç” yoktu o zamanlar ama hanımlar nedense böyle bir uygulamayla yetinmek durumundaydılar.</span></p>

    <p class="duz" xml:lang="tr"><span class="duz1">Babamın pek de hoş karşılamadığını söylemiştim bu durumu öğrenince:</span></p>

    <p class="duz" xml:lang="tr"><span class="duz1">– Bir daha böyle bir şey duymak istemiyorum!.. diyerek ertesi akşam eve kocaman siyah kutulu yepyeni bir “Sahibinin Sesi” gramofon getirmişti. Yanında bir yığın da taşplak tabii.</span></p>

    <p class="duz" xml:lang="tr"><span class="duz1">– Canınız müzik dinlemek isterse bunu çalıp dinlersiniz, demişti.</span></p>

    <p class="duz" xml:lang="tr"><span class="duz1">O zaman değil bağlar, kentin çoğu yöresine bile henüz elektrik bağlanmamıştı. Tabii, transistörlü, pilli radyolar da yoktu. Annemin özenle kurup bir plak yerleştirdiği gramofondan ilk nağmeler, ertesi sabah babam çok sevdiği vişne ağaçlarının gölgesinde kahvaltısını ederken dökülmeye başladı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bayan söyle bayına</span></p>

    <p class="alinti" xml:lang="tr"><span class="dar-paragraf-duz">Girdik mayıs ayına</span></p>

    <p class="alinti" xml:lang="tr"><span class="dar-paragraf-duz">Sütler kaymak bağlamış</span></p>

    <p class="alinti-son-paragraf" xml:lang="tr"><span class="dar-paragraf-duz">Bugün sabah çayına...</span></p>

    <p class="duz" xml:lang="tr"><span class="duz1">Arkasından daha neşeli bir nağme daha:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Minimini bir kuştum</span></p>

    <p class="alinti-son-paragraf" xml:lang="tr"><span class="dar-paragraf-duz">Deli gibi olmuştum...</span></p>

    <p class="duz" xml:lang="tr"><span class="duz1">Ve bugün de çalınıp söylenen bir melodi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Benim gönlüm sarhoştur</span></p>

    <p class="alinti" xml:lang="tr"><span class="dar-paragraf-duz">Yıldızların altında</span></p>

    <p class="alinti" xml:lang="tr"><span class="dar-paragraf-duz">Sevişmek ah ne hoştur</span></p>

    <p class="alinti-son-paragraf" xml:lang="tr"><span class="dar-paragraf-duz">Yıldızların altında</span></p>

    <p class="duz" xml:lang="tr"><span class="duz1">Bunlar da herhalde 1930’ların “popları” olmalıydı.</span></p>

    <p class="baslik" xml:lang="tr"><span class="duyuru-baslik">Telefon mucize yaratıyor</span></p>

    <p class="duz" xml:lang="tr"><span class="duz1">Evliliklerinin ilk yıllarını anlatırken annem, babamın eve –daha önce sözünü etmeden– yeni bir şeyler alıp getirmek gibi sürprizler yapmaya bayıldığından da söz ederdi:</span></p>

    <p class="duz" xml:lang="tr"><span class="duz1">“Ankara’daki ilk telefonlardan biri bizim eve bağlandı. Ben ‘ne gereği vardı şimdi bunun?..’ diye biraz da karşı çıkmıştım ki, o gün top oynarken düşüp dizini yaralayan ağabeyinin bacağı gece yarısından sonra davul gibi şişmesin mi? Eyvah, ne yapacağız şimdi? Baban hemen telefona sarılarak Operatör Şevket Bey’in, yakınımızdaki, daha o günlerde açılmış özel hastanesini aradı. Durumu anlattı. Beş dakika geçti geçmedi Doktor Şevket Bey evimizdeydi. Ağabeyini kucaklarında hastaneye götürüp hemen ameliyata aldılar. Şevket Bey babama ertesi gün:</span></p>

    <p class="duz" xml:lang="tr"><span class="duz1">– Eğer sabahı bekleseydiniz, Nihat’ın bacağını kesmekten başka çaremiz kalmayacaktı, demiş.</span></p>

    <p class="duz" xml:lang="tr"><span class="duz1">Bir yaz günü de:</span></p>

    <p class="duz" xml:lang="tr"><span class="duz1">– Hanım artık sıcaktan sıkılmayacaksın, diye eve geldi. Adamlarından Mehmet Efendi kocaman bir ‘vantilatör’ tutuyordu kucağında. Hemen kurup çalıştırdı ama pervanenin aniden dönmesiyle parmaklarından birinin ucu kopup gitti baba...</span></p>

    <p class="duz" xml:lang="tr"><span class="duz1">Bana en büyük sürprizi ise bağ evimizde yaptı. Mutfakta akşam yemeği hazırlamak için gazocağıyla boğuşuyordum ki bir kişneme duydum. Avluya çıktığımda baban, simsiyah bir atın çektiği bir ‘landon’un içinde elinde dizginlerle gülümsüyordu. Dört kocaman tekerlek üzerinde yaylanan nefis bir şeydi bu. Meğer baban aylar önce Viyana’ya sipariş edip getirtmiş ve bir otomobil parasından fazla para ödemişti bu araba için:</span></p>

    <p class="duz" xml:lang="tr"><span class="duz1">– Bağ evine böylesi yakışır, diyordu.</span></p>

    <p class="duz" xml:lang="tr"><span class="duz1">Ama ben at bakımından anlamıyordum. Babanın da hiç vakti yoktu. Sonunda, atı da arabayı da satmak zorunda kaldık. Oysa ne kadar da sevmiştik...”</span></p>

    <p class="baslik" xml:lang="tr"><span class="duyuru-baslik">Doğum tarihimi “buluyorum!”</span></p>

    <p class="duz" xml:lang="tr"><span class="duz1">Önyüzü İstasyon’a, arkası Samanpazarı Meydanı’na bakan dört katlı büyücek Ankara evimizin üst katındaki bir odada ve halen çalışma odamdaki İtalyan malı yeşil avizenin altında dünyaya geldiğimden kimsenin kuşkusu yok da, “ne zaman” doğduğumu öğrenebilmek için bir hayli çaba sarf etmem gerekti!..</span></p>

    <p class="duz" xml:lang="tr"><span class="duz1">“Aile ismi, yani lakap ve şöhreti”min, “meslek ve içtimai vaziyeti”min “Vücutça sakatlık veya noksanlığımın; bekâr, evli, dul,</span> <span class="italik">boşamış veya boşanmış</span> <span class="duz1">(!)” olup olmadığımın, “medeni ve şahsi ahvalimdeki tebeddülatla yer değiştirme “vakalarının”; “ilk” ve “son” yoklamalarının, “Celbü sevk ve bedeli nakti” durumunun, “ihtiyata naklinden ihracına kadar cari muamelatın” özenle kaydedilip belirtildiği; ayrıca “ekmek karnesi” ve Sümerbank’tan pazen alındığına dair mühür ve imzalarla gelincik tarlasına dönmüş ciltli ve tam 24 sayfalık eski “nüfus hüviyet cüzdanı”ma göre doğum tarihim 1 teşrinievvel (ekim) 1929’du. Yani, “bağbozumu” sonrası ve havaların daha yeterince ılıman ve güneşli olduğu bir gün.</span></p>

    <p class="duz" xml:lang="tr"><span class="duz1">Oysa annem, saçak ve “çörtenlerden” (yağmur oluğu) kılıç gibi buzların sarktığı, tipiden gözün gözü görmediği şiddetli bir kış ramazanında üstelik Kadir Gecesi dünyaya geldiğimi, bu nedenle adıma “Kadir”i eklediklerini anlatırdı. Eşinin sancıları sıklaşınca gecenin bir saatinde Kurşunlu Camii’nin arkasında bir evde oturan aile ebemize koşturan babama, sahuru beklerken uykulu gözlerle kapıyı açan Münime Hanım haklı olarak:</span></p>

    <p class="duz" xml:lang="tr"><span class="duz1">– Yollarda bir metre kar var! Raife Hanım doğum için başka zaman bulamadı mı?! diye çıkışınca, daha otuzunu doldurmadan üçüncü çocuğuna kavuşmanın telaşı içindeki babam:</span></p>

    <p class="duz" xml:lang="tr"><span class="duz1">– Hele sen hazırlan da gidelim! Ben seni kucağımda taşırım, Ebe Hanım! cevabını vermiş.</span></p>

    <p class="duz" xml:lang="tr"><span class="duz1">Ekim ayında doğmadığım “hava durumu” nedeniyle kesinleşiyordu ama ya yılı? Bunu da, 1997 başında 92’sinde kaybettiği ablasına, iki yıl sonra, kendisi de 92’sine gelince kavuşan rüştiye öğrenimli, biraz da Fransızca bilen teyzem Naime Karaer, çeyiz sandığında özenle sakladığı bir fotoğrafla aydınlatmıştı.</span></p>

    <p class="duz" xml:lang="tr"><span class="duz1">“24 eylül 1929 günü Bursa’da çekildiği” arkasına özenle kaydedilmiş bulunan bu 70 yıllık fotoğraf, dedemi, eşini, yanında ağabeyim ve ablamla belli belirsiz bana hamile annemi ve gencecik teyzemi birlikte gösteriyordu ve ben ortalıkta henüz yoktum. Bu tarihten topu topu bir hafta sonra doğmuş olamayacağıma göre demek ki 1 ekim 1929 günü gelmemiştim dünyaya...</span></p>

    <p class="duz" xml:lang="tr"><span class="duz1">1860’dan beri yayınlanan ünlü Saatli Maarif Takvimi’nin sahiplerinden dostum Menije Anapa ve Aydın Geylani hanımefendiler gerekli araştırmayı yapıp sonunda noktayı koydular. Hicri 27 ramazan 1348 (25 şubat) salı gününü miladi 26 şubat 1930 çarşambaya bağlayan Kadir Gecesi dünyaya gelmiştim.</span></p>

    <p class="duz" xml:lang="tr"><span class="duz1">Bir yaş gençleşerek(!) bu işten kârlı çıkmıştım ama her yerde doğum tarihim –bugün bile– 1 ekim 1929 olarak görünüyordu. Bu yüzden “yeni” doğum tarihimin yanı sıra “eski” doğum tarihimi lütfedip hatırlayanlardan da yaş günü kutlamaları alıyorum. Dahası, dinsel inançları ağır basan yakınlarım, tarihi her yıl değişen Kadir Gecelerini bekliyorlar yaş günümü kutlamak için!</span></p>

    <p class="duz" xml:lang="tr"><span class="duz1">Üstünkörü hazırlandığı açıkça belli olan nüfus kâğıdımı Hoca Dedem çıkartmıştı. İşin aslını ondan sordum:</span></p>

    <p class="duz" xml:lang="tr"><span class="duz1">“Annenle baban sen okula yazılıncaya kadar bu işi savsaklamışlar. Ben de onlara bir oyun oynayıp doğum tarihinin gününü de, ayını da, yılını da kasten yanlış yazdırdım!” demesin mi?</span></p>

    <p class="duz" xml:lang="tr"><span class="duz1">Ah benim güler yüzlü, sevecen ve şakacı din adamı dedeceğim! Sen aslında o oyunu annemle babama değil de bana oynamışsın ya neyse...</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">1925’te doğan ağabeyim Nihat ile 1927’de bağ evinde dünyaya gelen ablam Perihan (Atasoy)’ın gene dedemin “belirlediği” doğum tarihlerinin ne derecede gerçeğe uygun olduğunu doğrusu bilmiyorum. Bunu da pek merak ediyorlarsa kendileri araştırıp bulsunlar.</span></p>

    <p class="duz" xml:lang="tr"><span class="duz1">70-75 yıl önceleri doğum günü kutlamaları henüz revaçta olmadığından dedemin onlara da bir oyun oynamış olması pekâlâ mümkündür. Bu konuda en şanslımız ise Ankara’dan İstanbul’a “naklihane” etmeden kısa bir süre önce dünyaya gelen “tekne kazıntısı” Yılmaz’dır. Onun 22 şubat 1940’ta doğduğunu hepimiz çok iyi biliyoruz. Ha, 1935’te Baran isimli bir erkek kardeşimiz daha oldu ama babamın ve annemin tüm gayretlerine rağmen zavallı kardeşim yaşatılamayıp daha yaşını doldurmadan bağ evimizde vefat etti. Bazı amcaların gelip, tabuta bile koymadan bir örtü içindeki zavallı kardeşimi kucaklarında camiye ve oradan da yakındaki kabristana götürdüklerini anımsarım.</span></p>

    <p class="duz" xml:lang="tr"><span class="duz1">Küçük Baran’la ilgili iki anım daha var. İlki, annem sağlık nedenleriyle süt veremediğinden bağ komşumuz, bir Türk zabitle evlenip Ankara’ya gelin giden Kırım Türklerinden Meryem Hanım “sütannesi” olmuştu kardeşimin.<a class="calibre1" href="#footnote-231-7" id="footnote-231-7-backlink">[7]</a> Ancak, onun sütü de yetmemiş olacak ki; doktorlar, “ana sütüne en yakın” olduğu için(!?) eve bir dişi eşek almamızı önermişler ve çocuklarına çok düşkün olan babam da hemen yerine getirmişti bu öneriyi. Badem gözlü, güçlü kuvvetli bir siyah eşek çıkageldi bir gün. Anneciğim ne de olsa şehir kızı, eşek sağmayı nereden bilsin? Bu iş için bir de yardımcı kadın bulundu ama para etmedi. Önce Baran’ı yolcu ettik, arkasından da dört ayaklı sütannesini getirildiği köye gönderdik.</span></p>

    <p class="duz" xml:lang="tr"><span class="duz1">İkinci anım da şu: Kardeşimin iyi beslenememekten öleceğini duymuşum ya, beş yaşındaki çocuk aklımla “bir de ben besleyeyim kardeşimi” diye düşünüyorum ve beşikteki birkaç aylık çocuğun ağzını ekmekle dolduruyorum. Annem yetişip de parmağıyla boğulmak üzere olan bebeğin ağzını boşaltmasa zavallıcık yaz sonunu bile göremeyecekmiş ve ben de iyi niyetimin kurbanı olacakmışım. O zamandan beri kimseyi bir şeyler yemeye zorlamam, aracı da olmam.</span></p>

    <p class="duz" xml:lang="tr"><span class="duz1">Bağ evimiz 40 dönümlük bir alanın orta yerinde iki katlı tipik bir Ankara eviydi. Burasını dedem Halil Efe yaptırmış asrın başında. Birbirinden yüzlerce metre uzaklıkta, hepsi de geniş bağların ortasına adeta serpiştirilmiş gibi duran iki ya da tek katlı evler. Komşularımız ise, Yavuz zırhlısından emekli İsmail (Okan) Bey ki, oğullarını çok iyi okutmuştur ve büyük oğlu Kenan (Okan) Ağabey Ereğli Demir Çelik’in genel müdürlüğünde bulunmuştur. Ben, insanların “büyüyünce” yurtdışında da okuyabileceklerini ilk kez, Amerika’da mühendislik tahsil eden bu çok yakışıklı ve ağırbaşlı Kenan Ağabey’den duymuşumdur. Sonra, Ganime Halalar... Belkıs Ablalar... Remzi Ağabeyler ve başkaları... Bağlar arasında kesinlikle hudut benzeri bir işaret yoktu ve böyle bir şeye “tevessül etmek” çok ayıplanırdı. Herkes kendi bağının nerede başlayıp nerede bittiğini bilirdi. Her taraf “karaoğlan” ve “hevenk” üzümleri; badem, vişne, kayısı, elma, armut ağaçlarıyla doluydu. Bizim bağ evinin 70-80 tane meşe palamutundan oluşan bir de küçük korusu vardı.</span></p>

    <p class="duz" xml:lang="tr"><span class="duz1">Bağbozumu zamanı gelince, 2x3 metre boyutlarında ve 30-40 santim yüksekliğinde, bir köşesinde akıntısı bulunan kocaman bir tahta tekne, sırada hangi ev varsa o evin avlusuna taşınırdı.<a class="calibre1" href="#footnote-231-8" id="footnote-231-8-backlink">[8]</a> Bağ komşuları çoluk çocuk, birkaç da yakın köylerden yardımcı alıp bağları “bozarlardı”.</span></p>

    <p class="duz" xml:lang="tr"><span class="duz1">Kış için kilerlere asılacak sofralık üzümler ayrıldıktan sonra kalanı küfelerle taşınıp bu teknelere doldurulur ve ayaklarını özenle yıkayan ablam dahil 8-12 yaşında komşu kızları teknelere çıkarak güle oynaya bu üzümleri ayaklarıyla ezerlerdi. Köşedeki oluktan aralıksız akan şıralar da bakraçlarla az ötedeki ateşin üzerine yerleştirilmiş en azından bir metre çapındaki devasa kazana boşaltılırdı. Böylece oluşan pekmezden komşulardan isteyen istediği kadar alır ve kazanın dibinde kalan karamel tadı ve kıvamındaki macun da özenle hazırlanmış küçük asma çubuklarına sıvanıp çocuklara dağıtılırdı. Bir keresinde bana bu macunlardan vermeyi nasılsa unutmuşlardı ve akşam eve dönen babama:</span></p>

    <p class="duz" xml:lang="tr"><span class="duz1">– Ganime Hala bugün bana macun vermedi pekmez kazanından! diye şikâyette bulunmuştum.</span></p>

    <p class="duz" xml:lang="tr"><span class="duz1">Babam çok hiddetlenmişti. Gecenin bir saatinde beni de yanına alarak Ganime Halaların kapısına dayandı:</span></p>

    <p class="duz" xml:lang="tr"><span class="duz1">– Oğluma neden macun vermedin komşu?</span></p>

    <p class="duz" xml:lang="tr"><span class="duz1">– Ah oğlum, görmemiş olacağım herhalde! Görsem vermez miydim?</span></p>

    <p class="baslik" xml:lang="tr"><span class="duyuru-baslik">Oğlağımın başına gelenler</span></p>

    <p class="duz" xml:lang="tr"><span class="duz1">Bizim bağın bir yüzünden şose geçerdi. Yolun öbür yanında da kocaman bir kavun karpuz bostanımız vardı. Buradan gelip geçen köylülerin bağlara girip istedikleri kadar üzüm yemeleri, hatta bir miktar da heybelerine koyup evlerine götürmeleri olağandı. Hatta oturup çoğu kez bostanımızdan karpuz kesip oracıkta güneşe koyduklarını ve bir süre sonra yediklerini görürdüm. Bir gün sormuştum:</span></p>

    <p class="duz" xml:lang="tr"><span class="duz1">– Karpuzları neden güneşte tutuyorsun amca?</span></p>

    <p class="duz" xml:lang="tr"><span class="duz1">– Karpuz güneşte soğur da ondan!</span></p>

    <p class="duz" xml:lang="tr"><span class="duz1">Bu “soğutma” yönteminin gerçekten bir işe yarayıp yaramadığını bir fırsatını bulup da araştıramadım.</span></p>

    <p class="duz" xml:lang="tr"><span class="duz1">Evde hayvan beslemenin pek makbul bir şey olmadığı söylendiğinden midir bilmem, bizim hiç hayvanımız olmamıştı evimizde. Doğrusu, aklıma benim küçük oğlağımı getirdiği için olacak, ileriki yaşlarımda da evime hayvan almadım. Bunun ilk istisnası nasılsa kafesinden kaçıp bir kış günü tam da donmak üzereyken penceremizi tıklatan “Haydut”tur! Sevgili muhabbetkuşum Haydut’u şimdilerde birkaç gün görmesem özlüyorum. Ha, bir de kedimiz oldu son zamanlarda: Şaziye! Bu sevimli “sokak kedisi” şimdilerde, evimizin gerçek sahibi ve hâkimi konumunda.</span></p>

    <p class="duz" xml:lang="tr"><span class="duz1">“Oğlak hikâyeme” gelince. Bir yaz başlangıcı bağımız çevresinde babamla gezerken bir keçi çobanı gördük. Kucağında o gün dünyaya geldiği anlaşılan inanılmaz derecede güzel ve kıvrım kıvrım tüyleri, bembeyaz bir “Angora” tiftik keçi yavrusu vardı. Aklım başımdan gitmişti:</span></p>

    <p class="duz" xml:lang="tr"><span class="duz1">– Babacığım, bana bunu al! diye tutturdum ve aslında çok uslu bir çocuk olduğum halde biraz şamatayla ve çoban güçlükle ikna edilerek dediğimi yaptırdım.</span></p>

    <p class="duz" xml:lang="tr"><span class="duz1">O yaz, çocukluk hayatımın en mutlu aylarını yaşadım. Bu mutluluğun sonunun çok kötü geleceğini ise nereden bilebilirdim?</span></p>

    <p class="duz" xml:lang="tr"><span class="duz1">İncecik ayakları üzerinde durmayı kısa sürede öğrenen sevgili keçim önce güzel bir oğlak, yaz sonuna doğru da yetişkin bir keçi olup çıkmıştı. Sürekli benim yanımda dolaşır ve annemin zoraki yatırdığı öğle uykularından uyanıncaya kadar da ikinci kattaki kapımın önünde oturup uykudan kalkmamı beklerdi. Merdivenlerden tıkır tıkır inip çıkması görülecek bir şeydi. Tek kusuru, oraya buraya bıraktığı küçücük zeytin taneleri gibi kakalarıydı ve annem kızmasın diye bunları ben ellerimle toplar, cebime doldurur ve dışarı atardım. O artık evin bir parçasıydı ve ben hayatımda ilk kez bir canlı varlığa sahip olmanın benzersiz hazzını yaşıyordum.</span></p>

    <p class="duz" xml:lang="tr"><span class="duz1">Bir gün, okulların artık açılmak üzere olduğunu ve yakında şehre döneceğimizi öğrendim. Ben henüz okul çağına gelmemiştim ama ağabeyim ve ablam Samanpazarı’ndaki evimizin karşısında eski ve ahşap bir konaktan bozma İstiklal İlkokulu’nun öğrencileriydiler.</span></p>

    <p class="duz" xml:lang="tr"><span class="duz1">O gece yatağımda dönüp durduğumu anımsıyorum. Bağ yerinde keçi beslemek tamam da, şimdi ne olacaktı? Çocuk aklımla bir de çıkış yolu bulmuştum. Babam, yavru keçisini 2,5 liraya bize satan çobanı bulup yaz aylarına kadar ona geri verir biz bağa taşınınca da keçimi tekrar geri alırdık. Ara sıra köye gidip keçimi ziyaret de ederdim!</span></p>

    <p class="duz" xml:lang="tr"><span class="duz1">Bir sabah bağ evimize daha önce hiç görmediğim irikıyım bir adam geldi ve meşin torbasından çıkardığı kocaman bıçağı bilemeye başladı. Eyvah!.. Keçimi keseceklerdi! Bir şeyler yapmalıydım. Merdivenlerden deli gibi inip bahçeye çıktım. Zavallı hayvan sakin sakin ortalıkta geziniyordu. Bir ümit, koruluğa doğru koşarak:</span></p>

    <p class="duz" xml:lang="tr"><span class="duz1">– Gel!.. gel!.. diye seslendim.</span></p>

    <p class="duz" xml:lang="tr"><span class="duz1">Hayret! Nereye gitsem ince ayakları üzerinde peşimden koşturan sevgili keçim, üstelik çağırdığım halde nedense gelmiyordu. Bir gelse onu ağaçların arkasına saklar ve kesilmekten kurtarırdım. Ama o, başına gelecekleri anlamış gibi ve inanılmaz bir tevekkülle kasap amcanın yanındaki taze otları kemirmekle meşguldü. “Benim keçim olduğunu” sanki tümüyle unutmuştu.</span></p>

    <p class="duz" xml:lang="tr"><span class="duz1">Yeri göğü inlettim! Ortalığı birbirine kattım ama keçimi kurtaramadım. Kestiler onu! Kestiler ve yediler! Bana bunu nasıl yapmışlardı? Çok duygulu bir insan olan babam... annem, ablam ve ağabeyim nasıl razı olmuşlardı buna? Nasıl yemişlerdi keçimi? Onları hiçbir zaman bağışlamadım!</span></p>

    <p class="baslik" xml:lang="tr"><span class="duyuru-baslik">Bir bisikletim oluyor</span></p>

    <p class="duz" xml:lang="tr"><span class="duz1">Söz “bağışlamaktan” açılmışken, altmış küsur yıl sonra hâlâ içimi sızlatan ve bu kez kendi kendimi hiç bağışlayamadığım bir olaydan da söz etmek istiyorum.</span></p>

    <p class="duz" xml:lang="tr"><span class="duz1">1930’ların Keçiören’i bağlık bahçelikti demiştim. Sayılı evleriyle kalabalığı, gürültüsü olmayan sakin bir yer. Bisiklete burada binilmeyecek de nerede binilecekti? Ama annem, altı, dokuz ve on bir yaşlarındaki üç çocuğunu, bir de bisikletleri olursa göz önünde tutamayacağını düşündüğünden olacak babamın bizlere bisiklet almasına şiddetle karşı çıkıyordu. Ama bir gün babamla birlikte “şehirden” bağ evimize döndüğümüz taksinin bagajından, Peugeot marka, önünde madeni bir aslan heykelciği bulunan iki tekerlekli gıcır gıcır bir bisiklet çıkınca herkes ve özellikle ağabeyim ve ablam donup kaldılar.</span></p>

    <p class="duz" xml:lang="tr"><span class="duz1">O gün “işe” babamla birlikte gitmiş, akşamüzeri eve dönmek üzere “Taşhan”a (Ulus Meydanı) geldiğimizde bir mağazanın vitrininde gördüğüm bisikleti bana almasını istemiştim babamdan. Başına geleceklerden habersiz, işe annemi karıştırarak paçayı kurtarmak istemişti babacağım:</span></p>

    <p class="duz" xml:lang="tr"><span class="duz1">– Böyle bir şey yaparsak annen bizi eve sokmaz! Hem daha ablanla ağabeyinin bile bisikletleri yok.</span></p>

    <p class="duz" xml:lang="tr"><span class="duz1">– Bana ne onlardan? İsterim de isterim...</span></p>

    <p class="duz" xml:lang="tr"><span class="duz1">Ben dayatınca babam da kestirip atmıştı:</span></p>

    <p class="duz" xml:lang="tr"><span class="duz1">– Olmaz!</span></p>

    <p class="duz" xml:lang="tr"><span class="duz1">Olmaz mı? Sen şimdi görürsün! Akşamın en kalabalık saatleri ve Ankara’nın en kalabalık yeri. Uslu bir çocuk olduğumu unutup attım kendimi yerlere. Güzelim bahriyeli elbisem rezil oldu. Kıyameti koparıyorum. Millet başımıza toplanmış. Fikir yürüten yürütene:</span></p>

    <p class="duz" xml:lang="tr"><span class="duz1">– Eh Beyim alıver bari. İstediği olsun çocuğun!</span></p>

    <p class="duz" xml:lang="tr"><span class="duz1">– Canım, bacak kadar çocuğun zoruyla bisiklet mi alınırmış?</span></p>

    <p class="duz" xml:lang="tr"><span class="duz1">– Belki de adamın parası yoktur.</span></p>

    <p class="duz" xml:lang="tr"><span class="duz1">Bu son “yorum” babamı ateşlemiş olmalı ki:</span></p>

    <p class="duz" xml:lang="tr"><span class="duz1">– Kalk bakalım “çamur”, dedi. Sen kazandın!</span></p>

    <p class="duz" xml:lang="tr"><span class="duz1">İlk tepki annemden gelmişti babama:</span></p>

    <p class="duz" xml:lang="tr"><span class="duz1">– Bisiklete atlayıp bir yerlere gider de kaybolursa sorumlusu sensin.</span></p>

    <p class="duz" xml:lang="tr"><span class="duz1">Babam ise topu sevinçten yerinde duramayan bana atıyordu:</span></p>

    <p class="duz" xml:lang="tr"><span class="duz1">– Uzaklara gitmek yok... Annenin sözünden çıkmak yok, değil mi?</span></p>

    <p class="duz" xml:lang="tr"><span class="duz1">– Tabii babacağım... Tabii anneciğim... Siz merak etmeyin! Söz!</span></p>

    <p class="duz" xml:lang="tr"><span class="duz1">– Türk sözü mü?</span></p>

    <p class="duz" xml:lang="tr"><span class="duz1">– Türk sözü!</span></p>

    <p class="duz" xml:lang="tr"><span class="duz1">– Hem bak ara sıra ağabeyin ve ablan da binecekler bisikletine.</span></p>

    <p class="duz" xml:lang="tr"><span class="duz1">Çocuk kafamla işi baştan sıkı tutmazsam bisikletimin elden gideceğini hissediyordum:</span></p>

    <p class="duz" xml:lang="tr"><span class="duz1">– Olmaz! O, benim bisikletim. İstersen birer tane de onlara al.</span></p>

    <p class="duz" xml:lang="tr"><span class="duz1">– Allah Allah!..</span></p>

    <p class="duz" xml:lang="tr"><span class="duz1">Gerçekten de kimseye vermiyorum bisikletimi ve göz önünden fazla uzaklaşarak annemi kızdırmamaya, açık vermemeye dikkat ediyorum. Ama bir gün ablamın benden habersiz bisikletime binip keyifle pedallara bastığını görmeyeyim mi?</span></p>

    <p class="duz" xml:lang="tr"><span class="duz1">Hemen yerden kocaman bir taş alıyorum elime. Ayva büyüklüğündeki bu taşı nasıl bir kızgınlık ve güçle fırlatmışım ki, havada vınlayarak gidiyor ve ablamın sırtının orta yerine yapışıyor! Bisikletin bir yana ablamın öbür yana yuvarlandığını dehşet ve korku içinde fark ediyorum:</span></p>

    <p class="duz" xml:lang="tr"><span class="duz1">– Anne koş, ablam ölüyor!..</span></p>

    <p class="duz" xml:lang="tr"><span class="duz1">Ablamı yerden kaldırıp yüzükoyun yatırıyor annem. Sırtında el kadar bir yara. Ben dört dönüyorum:</span></p>

    <p class="duz" xml:lang="tr"><span class="duz1">– Ablacığım, ne zaman istersen binebilirsin bisikletime.</span></p>

    <p class="duz" xml:lang="tr"><span class="duz1">Gülüyor:</span></p>

    <p class="duz" xml:lang="tr"><span class="duz1">– Senden izin almadığım için suç bende!</span></p>

    <p class="duz-son-paragraf1" xml:lang="tr"><span class="duz1">Altmış küsür yıl sonra yara izi hâlâ duruyor ablamın sırtında. Benim içimdeki sızı da...</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">XVII. yüzyıl başlarında “Hacı Tepesi Mahallesi” olarak anılırken, daha sonra Hacet Tepesi’ne ve nihayet Hacettepe’ye dönüşmüştür. Dr. Rıfat Özdemir, Ankara, Kültür Eserleri Dizisi: 59. Kültür ve Turizm Bakanlığı Yayınları, 1986.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Yazarın notu: Nejat Akgün, Ankara Kulübü Yayınları arasında çıkan (1996) Burası Ankara isimli kapsamlı kitabında bu olayı anlatırken “Şair Mehmet Akif’in İstiklal Marşı şiirini yazmış olduğu ev... Kurtuluş Savaşı sırasında Tacettin Tarikatı şeyhi tarafından Burdur milletvekili olarak Birinci Meclis’e girmiş olan şaire oturması için ayrılmıştır...” demektedir. Oysa, o tarihte burada herhangi bir tarikat şeyhi bulunmayıp “evi” Mehmet Akif’e tahsis eden kişi caminin imamı olan dedem Tevfik Çiftdoğan’dır. Daha sonra Hacettepe Üniversitesi kampüsü içinde kalan bu ev yıktırılıp eski mütevazı haline pek sadık kalınmadan yeniden yapılmış ve müze olarak ziyarete açılmıştır. Camiye bitişik türbede Tacettin İbrahim ile oğlu gömülüdür.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Gazi Mustafa Kemal ve Hafızamdaki Ankara, Mehmet Mehdi Mıhçıoğlu, Ankara 1998.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">O sırada İstiklal Marşı’nın sözleri için açılan yarışmaya katılan 724 yapıtın hiçbiri benimsenmemişti. Mehmet Akif, Maarif vekilinin (Hamdullah Suphi Tanrıöver) isteği üzerine 17 şubat 1921’de İstiklal Marşı’nı yazdı. Metin, 12 mart 1921’de Büyük Millet Meclisi’nde kabul edildi. Mehmet Akif ödül olarak verilen 500 lirayı orduya armağan etti. (AnaBritannica, s. 273.)</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Yakın Tarihimiz, IV cilt, s. 129, 132.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Bağlum Kemal, Beş Bin Yılda Nereden Nereye Ankara, Ankara 1992.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Yazarın notu: Sarıkamış felaketi sırasında Ruslara esir düşen Ali Rıza Bey isimli Türk zabitini Kırımlı zengin bir Tatar-Türk ailesi esaretten kurtarır. Ali Rıza Bey bu ailenin Meryem isimli kızıyla evlenir. Birlikte, başka Türk esirlerini de Ruslardan kurtararak silahlı bir güç oluşturup gizlice Türkiye’ye dönerler ve Kurtuluş Savaşı’nda Atatürk’ün emrine girerek önemli hizmetlerde bulunurlar. Savaş bitince Atatürk de Ankara’dan ayrıldığı anlaşılan bir gayrimüslim vatandaşa ait Çoraklık’taki -bize çok yakın- “Havuzlu Bağ”ı Ali Rıza Bey’le eşi Meryem Hanım’a ve çocuklarına tahsis eder.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Yazarın notu: Kısa süre önce bağları ve meyve bahçeleriyle ünlü Çoraklık, Keçiören bölgesinde bugün tek bir üzüm “omca”sı bırakılmamış olması hazin ve düşündürücüdür. Oysa, örneğin Almanya’nın Stuttgart kentinde, yoğun yapılaşmaya karşın, üzüm bağları bugün de yamaçlardan kentin merkezine kadar inmektedir.</span></p>
      </div>
    </div>
  </div>
</body>
</html>