<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_18">Çapsızlığa Mahkûm muyuz?</h2>
		<p class="normal">Türkiye siyasetinin genel çapsızlığına, sosyal demokrasiyi mahkûm bırakmak zorunda mıyız?</p>
		<p class="normal">Çapsızlığın bileşik kaplarından birini de sosyal demokrasinin doldurması, “Ne yapalım, bizde böylesi olabiliyor” diyerek rıza gösterilecek bir kader midir?</p>
		<p class="normal">Önce, sosyal demokratlar –ya da eşanlamıyla demokratik sosyalistler olarak– bir gerçeğin altını kalın çizgiyle çizelim:</p>
		<p class="normal">Yaptıklarımızdan çok, yapmadıklarımızdan sorumluyuz...</p>
		<p class="normal">Söylediklerimizden çok, söylemediklerimizden sorumluyuz.</p>
		<p class="normal">Dünyada sosyal demokrasinin, yani, sol ve demokrasiyi bütünleştirmenin rüzgârları esiyor. Türkiye, geçmişten devraldığı sorunları daha ağır biçimde yaşıyor, yeni sorunlarla karşılaşıyor; toplum, yeni çözümleri, yeni boyutları ve önünde açılacak yeni ufukları bekliyor. Çağ değişiyor, insan değişiyor; her siyasal akımın, ancak kendi doğrultusunda yenileşerek yetişebileceği bir hızla değişiyor.</p>
		<p class="normal">Peki, biz ne yapmaktayız?</p>
		<p class="normal">“Böyle gelmiş, böyle gider” misali, eski alışkanlıklarımızda, eski yöntemlerimizde, eski söylemimizde çakılıp kalmaktayız. Oysa, Türkiye’nin en birikimli kadroları, en deneyimli ve özverili insanları, düşünce ve bilim kaynakları, sanatın ve siyasetin öncüleri bizimle birlikte. En önemlisi, tarih kadar köklü üç idealin, özgürlük, eşitlik ve kardeşliğin bayraktarıyız.</p>
		<p class="normal">Ama olmuyor, olamıyor.</p>
		<p class="normal">Sosyal demokrasinin evrensel doğrularına kendimizi uyarlamak yerine, biz bize benzeriz misali, sosyal demokrasiyi kendi yanlışlarımıza benzetmeye çalışmaktayız.</p>
		<p class="normal">Sağ partilere özgü anlayışlarda ve alışkanlıklarda sosyal demokrasinin olamayacağını; kendi içimizde güven sağlamadıkça, topluma güven verilemeyeceğini; düşünsel tembellikle çözüm üretilemeyeceğini, artık görmemiz gerek. Bakıp da, bunları görmemek zaaftır; görüp de gereğini yapmamak, siyasal sorumsuzluktur.</p>
		<p class="normal">Türkiye’de yapılacak çok işimiz, söylenecek çok sözümüz var.</p>
		<p class="normal">Ama önce, biz, biz olalım, solculuğumuza, demokratlığımıza, belki en önemlisi, birbirimize sahip çıkalım. </p>
		<p class="normal">Geçen hafta başında yayınlanan ve “bir yabancı ülkenin elçiliği için yapıldığı” belirtilen bir kamuoyu yoklamasında, Ege Bölgesi’nde dyp’nin farklı biçimde “Birinci Parti” olduğu, onu shp’nin ve dsp’nin izlediği belirtiliyor.</p>
		<p class="normal">Doğru olduğunu sanmıyorum; doğruysa, şaşmıyorum; bu sıralamayı değiştirecek gücün bizim ellerimizde olduğunu ise, biliyorum.</p>
		<p class="normal">Bu gücü harekete geçirecek temel yaklaşım, tek sözcükle özetlendiğinde, “yenileşmektir.”</p>
		<p class="normal">shp’nin kendi ideolojisine yaklaşımında, topluma verdiği mesajlarda, siyasetin oluşturulduğu zeminde, parti içi demokrasi anlayışında, siyasetin yönteminde ve üslûbunda köklü bir yenileşmeye ihtiyaç var. Sosyal demokrasinin ideolojik özünün, sosyal önceliklerinin ve işlevinin doğrultusunda, çağdaş particiliğin yönünde bir yenileşme.</p>
		<p class="normal">shp’nin bir süredir yaşadığı çalkantılara son vermek ve parti örgütlerindeki kanamayı durdurabilmek, çözüm üretimindeki tıkanmayı giderebilmek için, bir siyasal yenileşme sürecinin partide vakit kaybetmeksizin ve elbirliğiyle başlatılmasını öngörmekteyiz. Çok sayıda partilimiz bu düşüncede birleşerek, shp’de bir akım oluşturuyor. Sosyal demokrasinin evrensel ilkelerine ve ideolojisine çok daha titizlikle sahip çıkmayı, shp’nin sol ve demokrat kimliğini daha net ve açık biçimde ortaya koymayı, partinin siyaset yöntemini ve üslûbunu yenileştirmeyi öneriyor.</p>
		<p class="normal">Her şeyden önce, shp’yi ideallerine, idealizmine, ideolojisine, büyük iddialarına ve bir “toplum projesine” kavuşturmak (belki de yeniden kavuşturmak) gerekiyor. Sığ sularda sosyal demokrasi olamaz; ideolojiyi hayata geçirmeyen, ideallere yönelmeyen anlayışlarla topluma hedef gösterilemez. Günümüzde olduğu gibi, üstelik çoğu da yetersiz teknikler yığınına, verimsiz üstyapı kavgalarına ve bunun hırçın, itici gösterilerine siyaset dönüşür. “Özal’ı Köşk’e çıkartmayacağız,” saplantısıyla alır tüketilir, başka bir sağ partiyle onun kulvarlarında yarışa girilir. Sonuç, bir büyük hayâl kırıklığı olur.</p>
		<p class="normal">İdeolojisini canlı tutmayan ve temel mesajını “sağ iktidarın yaptığını, biz onlardan daha iyi yaparız”a yaklaştırmış anlayışlar, sadece halka değil, ama öncelikle sosyal demokrat bir partinin üyelerine “partili olmak kıvancını” yeterince vermez. Bugün il ve ilçe örgütlerimizden istifa eden üyelerimizin çok önemli bir bölümü, başka siyasetlerin adamı olduklarından değil, sosyal demokrat ideallerini artık shp’de bulamadıklarından partiyi terk etmektedir; idealizmini yitirmiş bir ortamda, hele adaletsizliğe de bulaşmış bir ortamda, kopmaların zemini kolayca oluşmaktadır.</p>
		<p class="normal">İlk görev, shp’nin temel ilkelerine, ideolojik kaynaklarına eğilerek, hem bu mihenk taşında yanlışları görebilmek, hem de, yeni bir atılımın ivmesini oralarda yakalamaktır.</p>
		<p class="normal">Her şeyden önce, emeğin kitle partisiyiz; düzenin değil, değişimin partisiyiz; Sosyalist Enternasyonal’in üyesi, sosyal demokrat evrensel doğruların takipçisiyiz.</p>
		<p class="normal">Sosyal demokrasinin “sol yorumu” falan değil, bizatihi kendisi olan “emeğin kitle partisi” niteliğimiz doğrultusunda ya da “düzene uymak değil, onu değiştirmek” iddiamızda, uzunca bir süredir ne yaptık? “Yaptıklarımızdan çok, yapmadıklarımızdan sorumluyuz” derken, biraz da bunu kastetmekteyim:</p>
		<p class="normal">Emeğin kitle partisi olarak, neden işçi ve köylü çocuklarının (nüfusun yüzde 65’i) üniversite mezunları arasında sadece yüzde 3’ün altında bir yere sahip bulunması bizi rahatsız etmiyor? Neden zaman içinde gelişecek, ölçülü, gerçekçi bir burs sistemini –kaynaklarını da belirterek– işçi çocukları için öngörmüyor, toplumun gündemine getirmiyor ve neden yasa önerileriyle onu somutlaştırmıyoruz? Tüm Avrupa’da çalışma süresi haftada 35 saate inerken, bizde hâlâ 45 saat olması bizi neden ilgilendirmiyor? Fazla mesailer dışındaki sürenin kademeli olarak 40 saate indirilmesinin tartışmalarını partimiz neden başlatmıyor? Çalışanların, işyerindeki iş koşullarının belirlenmesinde söz ve pay sahibi olmalarına dönük bir katılım modelinin ülkemizde gerçekleşmesinde siyasal bayraktarlığı biz yapmayacağız da, kim yapacak? Ya da, “emeğin kitle partisi olarak” kendi emekçi üyelerimizin parti içinde yükselme şansına hiç sahip bulunmayışı, Türkiye’nin ilkel çalışma koşullarında sırf işçi olmaları nedeniyle kendi sosyal demokrat partilerinin de “ikinci sınıf üyesi” olmaları, yönetimlere, belediye meclislerine, millet meclisine hemen hiç giremeyişleri, neden bizim derdimiz, kaygımız olamıyor?</p>
		<p class="normal">Sosyal demokrat –ya da eşanlamıyla demokratik sosyalist– partiler elbette kendi sosyal öncelikleri çerçevesinde toplumun tümüne iktidar olmak, tümüne refah getirmek amacındadır. Ve bu partiler, elbette sermaye ile muhatap olur, onunla diyalog kurar, ona düşman gözüyle bakmaz.</p>
		<p class="normal">Ancak, “düzenin, değil, değişimin partisi olarak” neden öncelikle işçi sendikalarıyla, meslek odalarıyla, sistemli ve sürekli diyalog kurulmuyor? Sermayenin “demokrasiyi, işçi ve sendika haklarını” benimseyen kesimi değil, ama “sendikalı oldu diye” işçinin işine son veren kesimiyle, sendika haklarını, hattâ insan haklarını hiçe sayanlarla, çok daha etkili mücadele neden öngörülemiyor?</p>
		<p class="normal">Sermaye ile diyalog elbet kurulur. Ama, neden sermayenin resmi kuruluşlarıyla, sanayi odalarıyla, odalar birliğiyle bu diyalog başlamıyor da, ancak sırası geldiğince muhatap alınabilecek bir dernek, işveren kesiminin öncelikli temsilcisi olarak karşımıza alınıyor?</p>
		<p class="normal">“Düzenin değil, değişimin partisi,” Türkiye’de tek bir alanda devlet denetimi ve devletçilik olacaksa, bunun, savunma sanayiinde olması gerektiğini neden göremiyor ve bu doğrultudaki bir kampanya başlatılmıyor? Düzenin değil, değişimin temsilcisi olmak, Güneydoğu’yu kan gölüne dönüştüren olaylarla mücadelenin, Güneydoğu’daki gerici feodal düzeni değiştirmekten geçtiğini görmeyi, ağalık ve beylik kurumunu karşımıza almayı, toprak reformunu toplumun gündemine taşımayı gerektirmez mi?</p>
		<p class="normal">Örnekler daha da uzatılabilir.</p>
		<p class="normal">Örneklerden ortaya çıkan sonuç, shp’nin kendi ideolojik kimliğine daha fazla sahip çıkmasının gereğidir. Yanlış politikalardan yönetimleri sakınacak olan, öncelikle budur. Söylenmesi gerekip de söylenmemiş sözleri artık söyleyebilmenin, yapılması gerekip de yapılmamış işleri artık yapabilmenin yöntemi de budur.</p>
		<p class="normal">En önemlisi, sosyal demokrat olmanın gereği budur.</p>
		<p class="normal">Sosyal demokrasi, insanlardaki idealizmi, idealde birliği ve bütünlüğü, ideolojiden ve ilkelerden hareketle canlı ve sürekli kılmaktır. Toplumun önüne yeni bir ufuk açmak, hedef göstermektir.</p>
		<p class="normal">Bu yapılamazsa, bir büyük dava, basit tekniklere, gösterilere ve sabun köpüğü gibi kaybolan pırıltılara, “Özal’ı seçtirmeyeceğiz”e indirgenir. Ruhunu kaybetmiş bir bedene dönüşür. Kamuoyu anketleri düşmeye, parti üyeleri partilerini terk etmeye başlar.</p>
		<p class="normal">shp’yi bu tehlikelerden sakınmak, tüm sosyal demokratların görevidir. Elbirliğiyle...</p>
		<p class="sagnormal">Mayıs 1989</p>
		<div class="clrb"/>
		</body>
</html>