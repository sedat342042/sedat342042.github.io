<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_23">Mavi Gözlü Dev’le, Mini Minnacık Kadın</h2>
		<p class="normal">HALİT ORAL – shp Kurultayı öncesinde Türk solunun genel durumunu özetler misiniz?</p>
		<p class="normal">İSMAİL CEM – Sol, “nekahet devresinde...” Sol, üç kez şoka uğradı, üç ağır hastalık geçirdi:</p>
		<p class="normal">1) İlki, demokrasinin askıya alınmasıyla, chp’nin kapatılmasıyla başlayan, sol ve demokrat olmanın cezalanmasıyla gelişen, insan haklarının ve siyasal, bireysel, toplumsal özgürlüklerin daraltılmasıyla noktalanan dönem.</p>
		<p class="normal">2) İkinci hastalık, zillerle ve kampanalarla yürütülen yoğun bir beyin yıkama operasyonuna toplumun hedef yapılarak, “solun temel değer ölçülerine” insanların yabancılaştırılması: Dayanışma, ahlâk, namus, emeğin önceliği, çalışmanın erdemi, sosyal adalet, özveri, vb. Sistemli şekilde bunlar küçümsendi; “köşeyi dönmek” ve “malı götürmek” üzere koşullanmış bir toplum şekillendirildi. Bakan, ama görmeyen, dokunan fakat hissetmeyen insanlara dönüştük.</p>
		<p class="normal">(Yabancılaşmanın boyutuna ilginç bir örnek: 1980 sonrasında Türkiye’de solun başına gelen en büyük talihsizliği, kamuoyu, hattâ sol, “başımıza devlet kuşu kondu” diye karşılayabilmiştir.)</p>
		<p class="normal1">Ortaklığın Taşıdığı Hastalık</p>
		<p class="normal">3) Solun geçirdiği üçüncü hastalık, dyp ortaklığında oluştu: shp yönetimi, bu koalisyon ortaklığını sol adına tam bir teslimiyete, kimlik ve siyasal ahlâk zaafına dönüştürdü:</p>
		<p class="normal">shp tarafından verilmiş tüm sözlerin tam tersinin uygulanması, ilkesizliğin, inançsızlığın sergilenmesi, küçük adamların büyük rüyası olan mevkiler uğruna yolsuzlukların görmezden gelişmesi ya da paylaşılması.</p>
		<p class="normal">shp’nin hükümet ortaklığında, solun ve solda politika yapanların adı Türkiye’nin siyaset tarihinde ilk kez yoğun biçimde yolsuzluklara bulaştı.</p>
		<p class="normal">Sonuçta, toplumu soldan soğutan, solun saygınlığını tüketen, son otuz yılın birikimini toprağa gömen bir “sağa teslimiyet ve sağa tabiyet” koalisyonu...</p>
		<p class="normal">“Solun günümüzdeki durumuna” ilişkin sorunuzu, “bir nekahet devresi” tanımıyla yanıtlıyorum, çünkü bu büyük hastalıklara rağmen, solda kendini toparlama ve iyileşme belirtileri görünüyor. Olumsuz gidişi zamanında teşhis edebilmiş, bir oportünizme direnebilmiş, doğruları savunabilmiş insanlar, güçler solda var. Varlıkları, iyileşmeyi kolaylaştırıyor. Haklılıkları her gün biraz daha iyi anlaşılıyor ve etkileri her gün biraz daha artıyor.</p>
		<p class="normal1">“Kalıcı Değil, Geçici”</p>
		<p class="normal">– Türkiye’de sol hareketin tıkandığı ve büyük kitlelerin umudu olmaktan çıktığı iddiaları var. Sizce bu iddiaların geçerlilik payı nedir?</p>
		<p class="normal">– “Geçici” bir tıkanma, gene “geçici” olarak umut özelliğini kaybetme.</p>
		<p class="normal">Sol, son çözümlemede, ayrıcalıkları, fırsatları, kültür ve eğitimi, kaliteyi, zenginlikleri ve mutluluğu, mümkün olan en geniş kitlelere yaymanın, ulaştırmanın iddiasıdır; sürekli bir adalet arayışıdır. Sosyal demokrasi, özgürlük ve eşitlik ideallerinin bütünlüğüdür. Solun ve sosyal demokrasinin temsil ettiği değerler, insanlık tarihinin en erdemli yaklaşımları, en kalıcı özlemleri, en kutsal hedefleridir.</p>
		<p class="normal">Türkiye’deki durum geçicidir; sözünü ettiğim baskı döneminin, yabancılaşmaların, oportünizmin sonucudur. Tıkanıklık, shp yönetiminin hükümetteki ve büyük belediyelerdeki uygulamalarından ve şaibeli işlere bulaştıkları izleniminden büyük ölçüde kaynaklanmıştır.</p>
		<p class="normal">Akla kara birbirine karıştırılmıştır Türkiye’de. Siyasal dönekliğin adına “değişim” denebilmiştir; teslimiyetin tanımı “uzlaşma” olmuştur; kimliğin inkârı “yenileşme” diye övgü alabilmiştir. Siyaset ahlâkından yoksun olmak, “devlet adamlığı” sanılabilmiştir.</p>
		<p class="normal">Neyse ki bütün bunların sonuna yaklaşıyoruz. Bunca acı deneyimden sonra, insanlar artık her şeyi daha doğru değerlendirip daha doğru anlıyor.</p>
		<p class="normal1">Yanlışlardan Vazgeçebilmek</p>
		<p class="normal">– Kurultayda seçilecek genel başkanın ve yönetimin ilk görevi ne olmalı? Bu koalisyon sürmeli mi, yoksa shp muhalefete çekilip yeni bir dönem mi başlatmalı?</p>
		<p class="normal">– Yeni shp yönetiminin ilk yapması gereken, bir değerlendirme ve özeleştiri sürecini derhal başlatmak olmalı. shp, kendini sorgulayabilmelidir. Kendisine, sola ve topluma çok şey kaybettiren son 20 aylık teslimiyet dönemini gözden geçirebilmelidir; yanlışlarını görüp düzeltebilmelidir.</p>
		<p class="normal">shp, üzerine düşmüş yolsuzlukların gölgesinden ve bunun ister hükümette bakan olsun, ister belediye düzeyinde olsun, tüm sorumlularından kendini kurtarabilmelidir. Bu sorumlulara ve onların uygulamalarına göz yummuş, onların yolsuzluklarından siyasal güç almış olanlarından da, partinin en üst görevlerinde bulunsalar bile, shp kendini arındırabilmelidir.</p>
		<p class="normal">shp kurultaylarında belediye müteahhitleri eliyle delege “misafir ettirterek” seçilebilmiş shp yönetimlerinin, karşı oldukları adaylar kurultay kaybettiğinde, düşman imha edilmişçesine marşlar söyleten anakent belediye başkanlarının, müteahhit rüşvetiyle yandaşlarını besleyen ve kendini besleten parti büyüklerinin ve işine uyduğu için bunların tümünü görmezden gelen genel başkanların, bugün dalga dalga büyüyerek shp’yi sarsan iski yolsuzluğunun altyapısını elbirliğiyle kurmuş olduklarını, shp görebilmeli ve gereğini yapabilmelidir.</p>
		<p class="normal">İtalya’nın “kirli elleriyle,” Brezilya’nın pembe dizilerinin karışımı olan bir iski olayı, 32 kısım tekmili birden karşımıza çıkarılmayabilirdi. </p>
		<p class="normal">Koalisyon sorununa gelince:</p>
		<p class="normal">Sağla girişilen bir ortaklık deneyi, günümüzdeki gibi sol partinin kimlik değişimiyle, dyp’nin sağcı politikalarını ve zaafını olduğu gibi paylaşmakla, tam bir teslimiyetiyle sürdürülecekse, bundan tümüyle toplum, ülke ve sol kaybeder. Son yirmi ayda, ekonomiden teröre, Türkiye’nin dış yararlarından ahlâka, dürüstlüğe, büyük kitlelerin yaşam düzeyine kadar her alanda Türkiye gerilemiştir.</p>
		<p class="normal">Bu ortaklık nedeniyle sosyal demokrasi bir alternatif olmaktan, umut olmaktan çıkmaktadır. shp’nin kişiliğinde, sola inanç azalmıştır; kitlelerin güveni sarsılmıştır. Demokrasi denkleminin sol boyutu daralmıştır. Sosyal demokrasiye ve genel olarak demokrasiye shp’nin son yirmi ayda yaptığından daha büyük kötülük yapılamazdı.</p>
		<p class="normal1">Bu Hükümette Solun Yeri Olamaz</p>
		<p class="normal">Koalisyon sürmeli mi, sürmemeli mi, diye sormaktasınız:</p>
		<p class="normal">Bu shp’lilerin bileceği iş. Ben genel olarak sol bir yaklaşımı özetlemeye çalışıyorum.</p>
		<p class="normal">İster tek başına chp olsun, ister chp’de bütünleşmiş sosyal demokrasi, isterse chp dışındaki herhangi bir ciddi sosyal demokrasi, günümüzdeki politikalarını izleyen bu hükümetin ortağı kesinlikle olamaz; bu politikaları sürdüren bir koalisyonda ortak kalamaz.</p>
		<p class="normal">Solun doğasına, hattâ “eşyanın doğasına” aykırı bir ortaklık bu.</p>
		<p class="normal">shp’nin koalisyondaki varlığı hiçbir sorunun çözümüne katkı olmamıştır.</p>
		<p class="normal">Açıkçası, shp’nin koalisyon ortaklığı, ne ülkeye yarar getirmiştir, ne sosyal demokrasiye, ne de shp’ye. Kime yarar getirdiği ise, peş peşe ortaya çıkan yolsuzluklarla şimdi daha iyi anlaşılıyor.</p>
		<p class="normal">Bir şeyi daha eklemek istiyorum:</p>
		<p class="normal">Solun, sağla koalisyon yapması, mutlaka böylesine yüz kızartıcı bir performansla noktalanmaya mahkûm değildir. Ama bunun için, sınırları peşinen çizmek, yapılacakları ve yapılmayacakları belirlemek, kararlı olmak gerekirdi. Yani sol olmak ve kişilikli olmak.</p>
		<p class="normal1">Bütünleşme “Amaç” Değil, “Araç”</p>
		<p class="normal">– Solda birleşme ve bütünleşme yıllardır gündemde. Sizin bakış açınız nedir? Bir formülünüz, önereceğiniz net bir adres var mı?</p>
		<p class="normal">– “Solun bütünleşmesi,” soyut bir kavram değildir. Kendi başına amaç değildir. Türkiye bütününe, sosyal demokrasinin ideallerine, öncelikle solun temsil ettiği kitlelere yarar sağlamanın aracıdır. “Amaç” değildir, “araçtır.” Dolayısıyla “bütünleşme,”amaca hizmet edecek özellikler taşıyorsa, önemlidir ve anlamlıdır.</p>
		<p class="normal">Nedir bu özellikler? Bütünleşecek olanların, “sol” olmasıdır; sadece beyanlarıyla değil, politikalarıyla ve uygulamalarıyla. Bu bir önkoşuldur. Aksi halde, sağın politikalarını izlemek olan bir ortaklık işlevinin “bütünleşme niyetine” paylaşılması, “solun bütünleşmesi” olmaz. “Sol etiketli sağ uygulamalarda bütünleşmek” olur. Kimlik ve ahlâk zaafı olur.</p>
		<p class="normal">Siyaset, inanç doğrultusunda yapılır; inançların gerçekleşmesi için yapılır. Bâzı görevlerde her ne pahasına olursa olsun kalabilmek için değil. Türkiye’deki genel ahlâk yozlaşmasının sol iddialı siyasete bulaşması kabul edilemez. “Bütünleşme uğruna” da kabul edilemez.</p>
		<p class="normal1">Solun Bütünleşme Projesi</p>
		<p class="normal">Sosyal demokrat bütünleşmenin, ilkeler çevresinde ve bir program doğrultusunda gerçekleşeceği inancındayız.</p>
		<p class="normal">Solun, kendini yenileyerek, yanlışlarından arınarak, doğruları hedefleyerek bütünleşmesi. Yanlışları birbirine ekleyerek ya da başkalarının yanlışlarını paylaşarak sayısal “çokluk” olur ama “solculuk” olmaz. Solculuk adına halkın kandırılmasından, bâzılarımızın bâzı görevlere seçilmesinden başka bir şeye yaramaz:</p>
		<p class="normal">Sosyal demokrasinin, “sağla benzeyerek” değil, kendi sol ve demokrat özü doğrultusunda, özgürlük, eşitlik ve gelişmenin kulvarlarında kendi kimliğini kanıtlayarak ilerlemesi. Toplumun tümüne refah getirmeyi amaçlarken, tümüne sahip çıkarken, bütün toplum kesitlerine aynı adil yaklaşımı uygularken, öncelikle emeğin temsilcisi olduğunu, emeğin tarafı olduğunu, kimliğiyle ve politikalarıyla, öncelik tercihleriyle ortaya koyması.</p>
		<p class="normal1">“Dev’le, Mini Minnacık Kadının Aşkı”</p>
		<p class="normal">Nâzım Hikmet’in sevdiğim bir şiiri var. Bu şiirde, “mini minnacık kadın ile devin aşkı” anlatılır:</p>
		<p class="normal">Dev, bir dev gibi sevmektedir mini minnacık kadını. Mini minnacık kadının hayâli, bahçesinde ebruli hanımeli açan bir evdir. Oysa devin elleri öylesine büyük işler için yaratılmıştır ki, yapamaz yapısını, çatamaz çatısını, bahçesinde ebruli hanımeli açan evin. Sonuçta, mini minnacık kadın, onu bir dev gibi seven devi terk eder; hayâlindeki evi ona sunan zengin bir cücenin kollarında, bahçesinde ebruli hanımeli açan evin kapısından girer...</p>
		<p class="normal">“Bahçesinde ebruli hanımeli açan ev” tutkusunun, shp’nin gündeminden çıkmasını diliyorum.</p>
		<p class="normal">Milliyet, Eylül 1993</p>
		</body>
</html>