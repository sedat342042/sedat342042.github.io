<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_17">“Refah-Sol” Denklemindeki Türkiye Siyaseti</h2>
		<p class="normal">“Bu düzen değişmelidir.”</p>
		<p class="normal">“Kimsesizlerin, kimsesi olacağız.”</p>
		<p class="normal">“Ne ezen ne ezilen, hakça, insanca bir düzen.”</p>
		<p class="normal">“Adil düzen istiyoruz.”</p>
		<p class="normal">“Sessiz kitlelerin, sesi olacağız.”</p>
		<p class="normal">“Toprak işleyenin, su kullananın.”</p>
		<p class="normal">“Yeni bir dünya amaçlıyoruz.”</p>
		<p class="normal">“Sömürüden arındırılmış bir Türkiye.”</p>
		<p class="normal">“Dünyayı değiştireceğiz.”</p>
		<p class="normal">Bu sloganlardan hangileri 1977 chp’sine aittir, hangileri 1994 Refah Partisi’ne?</p>
		<p class="normal">Bu liste her iki siyasetten alınmış benzer sloganlarla genişletilebilir; sloganların “tek başına” önem taşımadığı, her partinin gönlünce slogan üretebileceği de söylenebilir. Ancak her slogan, temeldeki bir özlemin, ihtiyacın, iddianın, hiç değilse hesabın ürünüdür. “Siyasal kimliği”, “siyasal imajı” oluşturan önemli unsurdur.</p>
		<p class="normal">Önce bir saptama yapalım: Kamuoyu araştırmalarına göre. Refah Partisi’ne oy veren seçmenin sadece üçte biri, bu partinin dinsel yaklaşımları, duyarlılıkları nedeniyle ona oy veriyor. Oy verenlerin üçte ikisi, sosyal ve ekonomik tezlerinden ötürü onu tercih ediyor. Bir araştırmaya göre, rp’nin yüzde 21 oyu var, bu oyun yüzde 7’lik bölümü, din esasında şekilleniyor; rp’nin dinsel özellikli söyleminden etkileniyor. Bir başka araştırma, yüzde 25 ve yüzde 7 ölçüsünü getiriyor. Sonuç: rp’nin aldığı oylar, genellikle sanılanın aksine, kutsal duyguların sömürülmesinden çok, güncel ve somut sorunların rp ile çözülebileceği umudundan kaynaklanıyor.</p>
		<p class="normal">İkinci saptama solla ilgili: Türkiye’nin günümüzdeki solu, 1970’lerde ulaştığı düzeyin gerisine düştü. Türkiye’de genel olarak solun ve özel olarak chp’nin 1970’lerdeki nicel ve nitel düzeyini, düşünce ve inanç boyutunu, “kalitesini,” günümüzdeki sol yakalayamadı.</p>
		<p class="normal">Hal böyle olunca, siyasette ibreler şaştı. Seçmen çevreye saçıldı. Solun hızlı düşüşü, Refah’ın hızlı yükselişi birbirini izledi. Olaya yakından bakmaya çalışalım:</p>
		<p class="normal1">Solun 1980’lerdeki Görünümü</p>
		<p class="normal">1980’lerin dünyasında ve Türkiye’sinde, sağın ideolojik ve siyasal çıkışı, çanlarla ve kampanalarla sürdürülen ezici propagandası, Friedman’ların, Hayek’lerin, Reaganizmin, Thatcherizmin çağı yaşanmaktaydı. Coşkuyla savunulan “yeni bireycilik,” alışılmamış çözümler, yenilikler sunmaktaydı. “Özelleştirme” gibi, “kuralsızlaşma” gibi, “devletin küçülmesi” gibi, ekonominin üzerinden bir kez geçirildiğinde kurşunu altına dönüştürecek “tılsımlı değnekler” gibi heyecan veren, inanılmasa da umutlandıran önerileri, sağ, gündeme getirmekteydi.</p>
		<p class="normal">Sağın bu ideolojik seferberliği karşısında, dünyanın ve Türkiye’nin solcuları, “... ideolojilerin modasının geçmiş olduğunu,” birbirlerine anlatmaktaydı. “... Aman, biraz daha pragmatik düşünelim; ideoloji, ortadaki seçmeni ürkütüyor, bize oy kaybettiriyor” denmekteydi. Garip bir dönem başlamıştı: Türkiye’nin solcuları, söylene söylene ve yazıla çizile artık “kanıksanmış” düşüncelerle, hiçbir yenilik getirmeyen, tekrarı hiçbir düşünsel risk taşımayan, işitilmesi hiçbir gönül telini titretmeyen, hiçbir beyin hücresini hareketlendirmeyen sözlerle kendilerini sınırladılar. Sol, şimdi sağ tarafından da seslendirilen politikalarla, sağ tezlerin biraz demokrat ve biraz solcu tekrarlarıyla yetindi; ılımlı davranmayı, ihtiyati ve geçmiş kazanımları savundu. Sağın ideolojik çıkışları karşısında solun yapabildiği, eski hastalıklar için yazılıp artık geçerliliği kalmamış eski reçeteleri öne sürmekten başka bir şey değildi. Solun partileri, uğrunda çalışmaya ve mücadele etmeye değmeyecek yavan bir görünüm almaktaydı.</p>
		<p class="normal">Bir İngiliz sosyalistinin deyişiyle, “yüzyılımızda ilk olarak, muhafazakârlık ‘yenilik’ şeklinde, solculuk ise ‘statükonun devamı’ olarak gözükmekteydi.”</p>
		<p class="normal">Dünya solu, bu krizi 1990’larda atlatabildi. Türkiye’de hâlâ sürüyor.</p>
		<p class="normal1">Soldan Uzaklaşan Kitleler</p>
		<p class="normal">1980 sonrasının Türkiye’sinde sol erimeye başlamıştı. Bir Adalet Partisi’nin kapatılmasının sağa verdiği zarardan çok fazlasını özellikle chp’nin kapatılmış olması sola verdi. Sadece kadrolarının dağılmış, gençlerinin ezilmiş, siyasetçilerinin yasaklanmış olması nedeniyle değil, yeniden yapılanmasını yanlış kulvarlarda aradığı için de sol zayıf düştü. Sadece “bölünmüşlüğünden” değil tabii, sol, “sol olmaktan uzaklaştığı için” 1980 sonrasında zaafa uğradı.</p>
		<p class="normal">Yanlış tercihler, ters koşullar, biraz da rastlantılar... 1980’ler, gerçekten, Türkiye’de solun, sol olmaktan uzaklaşması şeklinde özetlenebilir. Bir ölçüde dünya solundaki bezginliğin yansımalarıyla, dağılan Sovyet Bloku’nun yıkılışını yanlış yorumlayıp solun “otoriter” modeli ile, onun karşıtı olan solun “demokratik” modelini birbirine karıştırmakla, biraz beceriksizlikle, bilgisizlik ve inançsızlıkla, bir de, yer yer siyasal ve kişisel teslimiyete dönüşen koalisyon deneyimleriyle, Türkiye’nin solu, özünü, yolunu, yöntemini şaşırdı.</p>
		<p class="normal">İktidara tepki oylarından büyük ölçüde kaynaklanmış 1989 yerel seçimi dışında hiçbir başarının yaşanmadığı bu dönemde neydi solun öncelikle temsil ettikleri, öncelikli sorunları, öncelikli iddiaları?</p>
		<p class="normal">Bir bölümü elbette doğru olan, haklı olan, hayati olan, ancak sahipliği için “ille de sol olmayı” gerektirmeyen sorunlar ve çözümler.</p>
		<p class="normal">Öte yandan, solun farklılığını, kimliğini, özelliğini sağlayan yaklaşımlardan, tepkilerden, mücadelelerden uzak kalınması...</p>
		<p class="normal">Örneğin, 1980’lerin solu, Türkiye’de öncelikle emeğin temsilcisi olduğunu, eşitlik, sosyal adalet ve dayanışmayı simgelediğini, büyük kitlelerin derdine deva getirmek işlevini, onlara güvence olmak sorumluluğunu, kitlelerin özlemlerini, kaygılarını paylaşmak yükümlülüğünü, hangi iddialarıyla, hangi davranışlarıyla, hangi kavgalarıyla etkili biçimde kanıtlayabildi?</p>
		<p class="normal">Solun 1980’lerdeki temel mesajında, sloganlarında, miting meydanlarında, “eşitlik” sözcüğü kaç kez görünebildi? Evinin başına yıkılması tehlikesi altında yaşayan mutsuz milyonlara, sol, hangi çözümleri önerebildi? Üniversite mezunlarının sadece yüzde 1’inin işçi ve köylü ailelerinin çocuklarından oluştuğu, eşitsizliğin kuşaktan kuşağa devredildiği Türkiye’de, iktidar ortağı ve iktidar muhalifi sol, hangi acıları, özlemleri paylaştı ve hangi adaletin projelerini üretti? Topraksız köylülerin davası mı Türkiye’nin gündemine getirildi? Yoksa, İspanya’nın, İtalya’nın, Portekiz’in, Yunanistan’ın, İsviçre’nin mutlu ve varlıklı işçileri brüt ücretlerinden ortalama yüzde 10-15 vergi öderken, Türkiye’nin yüzde 30 vergi veren fukara işçisinin sorununa mı sahip çıkıldı? Kitlelerin iç dünyasına uzanan gönül yolları mı döşendi? Solun partileri aracılığıyla yerel dayanışma organizasyonları, yardımlaşma modelleri mi yoksul mahallelerde gerçekleşti? Ya da, Türkiye’nin ekonomik gelişimini akılcılık ve eşitlik duyarlılığı içinde hızlandıracak yeni projeler mi ortaya kondu?</p>
		<p class="normal1">Solun Özelliği Nerede?</p>
		<p class="normal">Bu liste uzatılabilir. Ancak sonuç ortadadır:</p>
		<p class="normal">Solun özelliği, solun ayrıcalığı, başka siyasal hareketlerin zaten yapabildiğini onlar gibi, hattâ belki onlardan daha iyi yapmak değildir, onların zaten söylediğini onlardan daha iyi tekrarlamak değildir. Bunlar kimi durumda yararlıdır, gereklidir, bazen zorunludur, ama sahiplenilmeleri için sol kimliğe ihtiyaç yoktur.</p>
		<p class="normal">Sola özelliğini, ayrıcalığını kazandıran, “başka siyasetlerin kendi sosyal ve sınıfsal tercihleri nedeniyle” söyleyemediğini, savunamadığını, yapamadığını, “solun, kendi sosyal ve sınıfsal tercihleri sayesinde” söyleyebilmesi, savunabilmesi, yapabilmesidir. Türk solu, 1980’lerde işte bunları ortaya koyamamıştır; yeterince güçlü şekilde ortaya koyamamıştır. Türkiye’nin 1970’lerde gelişen “altyapı solculuğu,” 1980’lerde sosyal ve sınıfsal özünden, iddialarından uzaklaşarak bir tür “üstyapı” solculuğuna dönüşmüştür.</p>
		<p class="normal">Dolayısıyla, sanki solculuğundan istifa etmiş bir solla Türkiye baş başa kalıvermiştir. Türkiye’nin büyük kitleleri, en dertli, en sorunlu toplum kesitleri, kendi temsilcileri olarak, kendi koruyucuları olarak, kendi umutları olarak, artık solu görmemektedir. İşin gerçeği, ne yazık ki, budur.</p>
		<p class="normal">Siyasetin gerçeği işe, siyasette boşluğa yer olmadığıdır.</p>
		<p class="normal1">RP’nin Yükselişi ve Araseçim</p>
		<p class="normal">Siyasette boşluk olmaz. Refah Partisi, solun boşalttığı siyasal alanı doldurmakta gecikmedi. Bir bakıma, solun sol olmaktan uzaklaşması sayesinde rp büyüdü. Günümüzün siyasal gerçeği budur. rp’nin büyümesi, doğrudan doğruya, solun küçülmesiyle bağlantılıdır; rp ve sol, birbiriyle ters orantılıdır. Biri küçüldükçe, öteki büyümüştür. Küçülmüş olan büyürse, büyümüş olan küçülecektir. Çünkü her ikisi, haklı ya da haksız olarak, öncelikle aynı kitleyi paylaşmaktadır.</p>
		<p class="normal">Önümüzdeki araseçimi incelerken doğru varsayımlardan yola çıkmak gerekiyor: Refah Partisi’nin yükselen çizgisi, bir bölümüyle, bu partinin dinsel duyarlıklara yönelişinden, bazen bu duyarlıkları kullanmasından, sömürmesinden gücünü alıyor. Ama bu, olanın sadece bir bölümü, araştırmalara göre “üçte birlik” bölümü. “Üçte iki” ise, solun boşlukta bıraktığı kitlelere, solun yaklaşımlarını, solun sloganlarını hatırlatan bir biçimde rp’nin eğilmesinden kaynaklanıyor. Bir bakıma, “siyasal patent hakkı” tartışmalı sularda Refah’ın yüzebilmesinden.</p>
		<p class="normal">Önümüzdeki araseçim, görüldüğü kadarıyla, “Refah-Sol” denkleminin sonucunda belirlenecek. Türkiye’nin “5 Nisan malulü” yoksul kitlelerinde, Güneydoğu’nun mutsuz insanlarında “kendi temsilcilerini, kendi koruyucularını, kendi umutlarını” solda değil, rp’de görmek eğilimi devam ederse, araseçimin büyük galibi de, büyük mağlûbu da bellidir. Gelecekteki seçimlerin de.</p>
		<p class="normal">Ne zamana kadar? Kitlelerin asıl temsilcisi, kendi kimliğine yeniden kavuşana kadar.</p>
		<p class="sagnormal">Sabah, 12 Aralık 1994</p>
		<div class="clrb"/>
		</body>
</html>