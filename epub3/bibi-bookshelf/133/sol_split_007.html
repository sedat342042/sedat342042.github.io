<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_7">Sosyal Demokrasideki Umut</h2>
		<p class="normal">Sosyal demokrasinin Türkiye’de neden “olamayacağına” dair bir dizi gerçeği sıralamak hiç de zor değildir:</p>
		<p class="normal">Sosyal demokrasi, ekonomide belirli düzeye yükselmiş toplumların başarı sağladığı bir siyasettir. Tüm gelişmiş uygulamalarının özelliği, “sanayi toplumlarında” gerçekleşmiş olmalarıdır. Yani, sanayi üretiminin tarımsal üretimden çok daha büyük bir paya sahip olduğu toplumlar. Bununla bağlantılı olarak, sosyal demokrasi, “kentleşmesini tamamlamış” ülkelerde başarılıdır.</p>
		<p class="normal">Başka bir deyişle, sosyal demokrasi, sanayileşmiş ve kentleşmiş toplumların siyasal gerçeğidir. Türkiye henüz sanayileşmiş değildir. Kentleşmiş de değildir.</p>
		<p class="normal">Sosyal demokrasi, gelişmiş sosyal sınıfların işidir. Başarısı için, sadece öncelikle temsilcisi olduğu emek dünyasının değil, sermaye sınıfının da gelişmişliği gerekir. Hem sınıf, hem birey olarak bu koşul söz konusudur: Sorumluluğa, iddiaya, mücadele ve “beraberce var olabilme” yeteneğine sahip sınıflar; işini en iyi şekilde yapan işçiler, vergi kaçırmayan tacirler, vb.</p>
		<p class="normal">Türkiye’mizde işçi sınıfı hem sayı bakımından çok azdır, hem de gelişmişlik düzeyi bakımından henüz çok yenidir. Sermaye sınıfı ise, sosyal demokrasinin başarısı için ihtiyaç duyduğu nitelikli “muhatap” olmanın uzağındadır.</p>
		<p class="normal">Sosyal demokrasi, çoğulculuk ve demokrasi geleneği olan, belirli tarihsel süreçleri yaşamış toplumların modelidir; Avrupa’daki kentleşme süreci; burjuvazinin doğuşu; merkez iktidarıyla kentlerin ayrışımı; işçi sınıfının oluşumu; çoğulcu değer yargılarının gelişimi; insanlarda mücadele cesaretinin ve uzlaşma hünerinin birlikte oluşumu; çoksesliliğe her düzeyde hoşgörüyle bakabilmek; demokrasiyi bir hayat tarzı olarak ve aileden devlete, kanarya sevenler derneğinden siyasal partilere kadar her yerde, her düzeyde özümsemek...</p>
		<p class="normal">Türkiye’mizde böyle köklü süreçler, kökleşmiş demokratik değer yargıları da henüz pek gözükmüyor.</p>
		<p class="normal">Bilinen “helva” örneğini bir başka şekilde tekrarlarsak; ortada un yok, yağ yok, şeker de yok. Peki, biz bu “helvayı” nasıl yapacağız?..</p>
		<p class="normal1">Hangi Partilerle?..</p>
		<p class="normal">Olay bunlarla da bitmiyor. Biraz “kitabi” olacak ama, sosyal demokrasinin başka önkoşulları da var:</p>
		<p class="normal">Sosyal demokrat (ya da eşanlamıyla, Batı’da genellikle kullanılan tanımıyla, çoğulcu/demokratik sosyalist) partiler iki temel özelliğe sahiptir.</p>
		<p class="normal">İlk özellik, sosyal demokrat partilerin “sosyal yapısına” ilişkindir; “yapı” ile “ideoloji” arasındaki tutarlılıktır. Sosyal demokrasi, toplumun tümüne refah ve mutluluk götürmeyi amaçlayan, ama öncelikle “emeğin” yararlarını gözeten, onun temsilciliği iddiasını taşıyan siyasettir. Klasik şemada, solun partilerinden “komünist partileri” emeğin “sınıf” partisidir; sosyal demokrat (eşanlamıyla sosyalist) partiler, emeğin “kitle” partisidir. “Kitle” partisi olan sosyal demokratlarda, farklı sosyal özellikte, değişik meslekte, değişik duyarlıkları olan üyeler bulunur. Herkes eşittir. Ama tüm sosyal demokrat partilerin ortak özelliği, emek dünyasından gelmiş üyelerin her kademede çok sayıda ve etkili konumda olmasıdır. Alman sosyal demokratlarından, İngiliz İşçi Partisi’ne, İskandinav partilerine kadar, sosyal demokratların ortak özelliği budur. “Emek,” geniş tanımıyla benimsenir, yani, sadece kol işçisi olarak değil. Ama bu tür partilerin ortak özelliği, tarihsel ve güncel “emek boyutudur.”</p>
		<p class="normal">Bu temel özellik, bizim hiçbir sosyal demokrat ya da sol partimizde yeterince oluşmamıştır.</p>
		<p class="normal">Bunun kadar önemli olan, sosyal demokrat “iddialı” partilerin, tarihsel kaynağıdır: Bu partiler, neredeyse tümüyle, benzer bir “doğum sürecinden” gelmiştir. Marksist hareketlerin ya da Marksist partilerin, “çoğulcu demokrasiyi” benimseyerek “değişmesiyle,” günümüzün Fransız Sosyalist Partisi, Alman Sosyal Demokrat Partisi ve çoğu sosyalist parti tarih sahnesine çıkmıştır. Başka bir deyişle, sosyal demokrat partiler, Marksist hareketin değişimi ve dönüşümü ile, bu ideolojik kaynaktan yola çıkarak oluşmuştur.</p>
		<p class="normal">Türkiye’mize bakarsak: Bizim sosyal demokrasimiz, hattâ genel olarak solumuz, dünyadaki benzerlerinden çok farklıdır. Bizimkiler Marksist siyasetten yola çıkıp, “çoğulcu demokrasi” tercihini yaparak değişim geçirmiş partiler değildir. Çok daha ağırlıklı olarak, aşırı merkeziyetçi, bürokratik, seçkinci ideolojiden ve “tek parti”, “devlet partisi” geleneğinden kaynaklanmış partilerdir.</p>
		<p class="normal">İki oluşum arasında, dünyalar kadar fark vardır.</p>
		<p class="normal1">Peki, Ne Yapacağız?..</p>
		<p class="normal">Sosyal demokrasinin “olabilirliği” konusunda göstergeler olumsuzluğa işaret etmekteyse, örneğimize dönersek, un, yağ ve şeker yoksa, biz bu helvayı nasıl yapacağız? Neye güvenerek yapmaya kalkışacağız?</p>
		<p class="normal">İki nedenle, umutsuzluğa kapılmanın yeri yok:</p>
		<p class="normal">Bir defa, sosyal demokrasinin “olamayacağına” ilişkin gerekçelerden büyük bölümü (sanayileşme, kentleşme, sınıfların olgunluğu, hoşgörü ve çoğulculuk geleneği, vb.), aynı zamanda “demokrasi”nin ön koşuludur. Demokrasinin “olamayacağı”nın da gerekçesidir. Buna rağmen, Türkiye, yetersizlikleri de bulunsa bir demokrasiye sahiptir. Var olan demokrasiden belki hoşnut değiliz. Ama hiç olmamasından herhalde daha iyidir.</p>
		<p class="normal">Öte yandan, sosyal demokrasi, bir belirli iddiadır, amaçtır. Özgürlük ve eşitlik ideallerinin bütünlüğüdür. Demokrasi ile solun birlikteliğidir. Hem özgürlük olsun, hem eşitliğe yönelelim denmekteyse, hem solcuyuz hem de demokratız iddiası benimseniyorsa, o zaman, bunun siyasal sistemi sosyal demokrasidir. Sorunlar, koşullar, gerçekler ne olursa olsun...</p>
		<p class="normal">Sorun, gerçeklerin farkında olarak, gerçeklerden hareket ederek, gerçekleri zaman içinde değiştirmektir. Bu da, sosyal demokrasiden doğru çözümleme ister; doğru stratejiyi ve doğru taktikleri gerektirir.</p>
		<p class="normal1">Nerede “Tıkanma” Var?</p>
		<p class="normal">Hiçbir siyasal hareket, kendi geçmişindeki sorunları çözmeksizin geleceği net göremez. Kendi geçmişiyle hesaplaşmadan, bugünde ve yarında etkili olamaz.</p>
		<p class="normal">Türkiye’nin sosyal demokrasisi, üzerinde yer aldığı tarihsel yenileştirici hareketin, yani bizzat kendisinin geçmişiyle hesaplaşamamıştır. Yanlışlarını sorgulayamamıştır. Sorgulayamadığı geçmişi bu kez aşırı biçimde yüceltmiş, tabulaştırmıştır. Hal böyle olunca, geçmişin değer yargılarında, geçmiş saatin akrep ve yelkovanında takılıp kalmıştır.</p>
		<p class="normal">Örneğin, “İstiklal Mahkemeleriyle”, “Yassıada duruşmalarıyla” hesaplaşmamış bir sol, nasıl “demokrat” olabilir? Olayı güncel yanlışlara tercüme edersek, bu hesaplaşma eksiği nedeniyle, bugünkü günde “yüce divan” gibi bir “olağanüstü mahkeme” örneğini önerebilen bir garip sol olur.</p>
		<p class="normal">Ya da, kendi kaynağındaki akımların “takrir-i sukûn”uyla, işçi örgütlenmesi ve söz, düşünce özgürlüğü yasaklanmışsa ve bu uygulamalarla tarih önünde ciddi bir hesaplaşma yapılmamışsa, ne olur? O zaman, istediğiniz kadar 141, 142 ve 163’ü yasalardan çıkartın. Solun ve sol partilerin bilinçaltındaki 141, 142 ve 163’ler dimdik ayakta kalır; parti-içi demokrasi fukaralığından, çok-ses, çoğulculuk düşmanlığına kadar, tek parti alışkanlıklarına kadar bir dizi olaya iz düşürür.</p>
		<p class="normal">Geçmişiyle hesaplaşmaktan korkan siyasetlerin ortak zaafı, geleceği dünde aramalarıdır. Çünkü, hesaplaşılmayan geçmiş, kutsallaştırılır. Ardından, eski reçetelerin zaman ötesi bir geçerlilik taşıdığı sanılır. Sonra, tozlu raflardan indirilmiş bu reçetelerle, günümüzün hastalıklarına şifa aranır. Giderek, geçmişte kaldığı, eskidiği, kendi ideolojisi doğrultusunda değişemediği, gelişemediği izlenimini veren bir sosyal demokrasi modeli ortaya çıkar. Ve tabii, ne yeterli güven ve heyecanı yaratır, ne de yeterli oyu alabilir.</p>
		<p class="normal1">Değişim ve Yenileşme</p>
		<p class="normal">Bu uzunca yazının sonunda söylenebilecek olan şudur: </p>
		<p class="normal">Türkiye’nin sosyal demokrasisi, zaten, kıraç toprakta çiçek açtırmanın iddiasıdır. Belki umudu, belki umutsuzluğu, ama herhalde güzelliği bundadır. </p>
		<p class="normal">Ama sosyal demokrasi, bu iddiasını bir orman yaratmaya dönüştürecekse, o zaman gereğini de yapmak durumundadır. Vârisi olduğu geçmişin olumsuz yanlarıyla hesaplaşarak, sürekli geri kalan saatini ileriye alarak ve en önemlisi, kendi ideolojik doğrultusunda değişerek, yenileşerek.</p>
		<p class="sagnormal">Haziran 1991</p>
		<div class="clrb"/>
		</body>
</html>