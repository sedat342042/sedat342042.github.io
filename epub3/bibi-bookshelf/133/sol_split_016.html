<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_16">Sol, “Alternatif” Olmaktan Neden Uzaklaştı?</h2>
		<p class="normal">FİKRET BİLA – İktidar da, ana muhalefet de, merkez sağ partiler; sol ana muhalefet niteliğini bile son seçimle (1991) yitirdi; sağ iktidarın alternatifi olarak yine sağ partiler dikkati çekiyor; “düzen değişikliği” iddiasından sol partiler vazgeçmiş görünüyor, şimdi radikal İslamcı akım bu iddiayı tanımakta. Sizce sol, Türkiye’de iktidar alternatifi olmaktan çıkıyor mu?</p>
		<p class="normal">İSMAİL CEM – “Sol, iktidar alternatifi olmaktan çıkıyor mu?” demektesiniz. Bana göre, çoktan çıkmış durumda; sosyal demokratlar olarak bizim işlevimiz ve iddiamız, solu yeniden iktidar alternatifi ve iktidar yapmak.</p>
		<p class="normal">Sol, neden iktidar alternatifi olmaktan çıktı? Her şeyden önce, sol olmaktan uzaklaştığı için.</p>
		<p class="normal">Kendini, kendi doğrultusunda yenileyemediği için. Eski hastalıklara, geçmişin tozlu raflarından indirdiği eskimiş reçeteleri sunduğu için. Sağ partilere benzemeyi “yenileşmek” sandığı için. Çalışkan ve yaratıcı olamadığı için.</p>
		<p class="normal">Bölünmüşlüğünü aşamadığı için.</p>
		<p class="normal">Sağ bir partiyle demokrasilerde olabilecek bir koalisyon ortaklığını, bir kimlik zaafına, bir siyasal metamorfoza, teslimiyete, o sağ partinin mütevekkil bir “kanadı” olmaya neredeyse dönüştürdüğü için. Muhalefetteyken söylediklerinin tam tersini hükümet ortağı olarak yapabildiği, vergi kaçakçılarını affettiği, “yüzsüzleri” sakındığı için. Güneydoğu’nun acılı insanlarına geçmişte verdiği sözlerinden hükümette vazgeçtiği için.</p>
		<p class="normal">Bu liste uzatılabilir. Ama solun şimdi yapması gereken, yakınmayı bırakıp çözüm getirmek.</p>
		<p class="normal">– Son günlerde gündeme getirilen, tartışmaya açılan yeni düşüncelerin kaynağında sağ partiler ve sağ liderler gözüküyor. “İkinci değişim programı”, “2000 yılına hazırlık” gibi. Solda geleceğe dönük bir fikir tembelliğinden, program eksiğinden, hattâ fikir şaşkınlığından söz edilebilir mi?</p>
		<p class="normal">– Solda fikir tembelliğinden, hattâ yer yer fikrin şaşmasından söz edilebilir. Bu özellikleri geride bırakmanın çabalarından da. Bunlara sonra değineceğim. Ama önce belirteyim, son günlerde sağ partilerin ya da liderlerin gündeme herhangi bir ciddi yaklaşım getirdikleri yorumlarına katılmıyorum. Hele “ikinci değişim programı, 2000 yılına hazırlık” gibi kavramlarda ciddiyetin çok uzağındalar.</p>
		<p class="normal">“Yenilik” diye, “vizyon” diye sağın sundukları, ya dünyada modası geçmekte olan, yanlışlığı ortaya çıkmakta olan (Friedman ve Hayek artığı) yaklaşımlar, ya herkesin zaten paylaştığı sıradan doğrular ya da hiçbir düşünce temeli bulunmayan, üzerinde çalışılmamış, emek verilmemiş, biraz dikkatle baktığınızda altı bomboş kavramlar.</p>
		<p class="normal1">“Vizyon” Modası</p>
		<p class="normal">Örneğin, bütün vergileri yüzde 15’e indirecekler, ardından tüm girişimcilerimiz yatırım aşkına gelecek ve Türkiye bir anda kalkınıverecek. Bu düşüncelerin çok daha ılımlılarından koca Amerika bile o kadar çekti ki, Clinton, “... trickle-down economics”ı (mealen, en üsttekiler bol bol kazansın, alttakilere damlasın, sızsın ekonomisini) eleştire eleştire sürpriz yaratıp başkan seçildi.</p>
		<p class="normal">Örneğin, sağın “çok yeni”, “çok özgün” bir programı, parası fazla olanların, çocuklarının eğitim masrafını ödemesi. Dünyada birçok sol akımın da rahatlıkla önerdiği, bir bakıma sağcısı-solcusu olmayan bir mantık, Türkiye’nin sağında “devrimci bir yenilenme” sayılabiliyor.</p>
		<p class="normal">Şimdilerde bizim sağın modası oldu: Mehtabı seyrederken akıllarına geliveren parlak fikirleri, “vizyon” niyetine topluma sunuveriyorlar. İşin ilginç yanı, bunu içtenlikle, kendi kerametlerine bizzat inanarak yapmaları. Eh, bunları ciddiye alacak kadar gayri ciddi bir müşteri bulabiliyorsa, satan da hoşnut, alan da.</p>
		<p class="normal">Ancak şunu da belirtmek gerekir ki, Türkiye’nin sağı, demokrasi ve çoğulculuk alanlarında kendi geçmişine kıyasla önemli bir gelişme gösterebildi. Ayrıca, sağın ekonomik kurumları, ülkenin genel ekonomik sorunlarına çözüm üretmek, çözümlere katkı getirmek çabalarına girdi. Türkiye’nin demokrasisi ve düşünce birikimi bu gelişmelerden olumlu etkilendi.</p>
		<p class="normal">– Özellikle Sovyetler Birliği’nin dağılmasından sonra sosyal demokrat partilerde sağa kayma, sağa özenme, liberalizm savunuculuğu gibi bir eğilimin gözlendiği savunuluyor. Benzer bir eğilimi, bir sağa kayış çabasını Türkiye’nin sol partilerinde görüyor musunuz? Üretim ve bölüşüm ilişkilerine yaklaşım konusunda sağ ve sol partiler arasında bir yakınlaşma olduğu söylenebilir mi? Sol partilerin devlet mülkiyetine ve paylaşım sorununa ilişkin yaklaşımları nasıl tanımlanabilir?</p>
		<p class="normal">– Önce dünyadaki gelişmeden söz edeyim: Sosyal demokrat partilerde ya da Batı’daki eşanlamlı ve genel tanımıyla çoğulcu, demokratik sosyalist partilerde, “sağa özenme” benzeri bir tanımı haklı kılabilecek bir durum görmüyorum. Hele Türkiye’nin bâzı çevrelerinde moda olan, “sol tükendi; sol-sağ ayrışımı aşıldı” benzeri yorumları, yorum sahiplerinin yetersiz bilgilerine bağlıyorum. Ya da sadece dyp-shp hükümetinin uygulamalarını ölçü alarak “sol bitti, solla sağın farkı kalmadı” yargısına vardıklarını sanıyorum.</p>
		<p class="normal">İşin gerçeğine baktığımızda, şunlar söylenebilir:</p>
		<p class="normal">1) 20. yüzyılın son kesiti, sosyal demokratların (ya da eşanlamıyla, demokratik solcuların, demokratik sosyalistlerin) tarih önündeki haklılığını ve ideolojik üstünlüğünü kanıtladı. Bizim siyasal kimliğimiz, bir yandan sağa karşı mücadelemizin, öte yandan solun içindeki mücadelemizin ifadesidir. Çok genel çizgileriyle, sağ, kendine göre yorumladığı “özgürlüklerin” takipçisidir; adalet diye, eşitlik diye pek bir kaygısı yoktur. Bizim dışımızdaki sol, daha çok “Sovyet modelini” tarih içinde benimsemiş olan sol, “eşitliğin” takipçisi olmuştur, ancak özgürlük gibi, hele bireyin özgürlükleri ve insan hakları gibi bir kaygısı öne çıkmamıştır.</p>
		<p class="normal">Sosyal demokrasi ise, “eşitlik ve özgürlük ideallerinin bütünlüğü ve bölünmezliğidir;” bu ideallerin birlikte takibidir. 21. yüzyılın eşiğindeki dünyada gelişen ve benimsenen, doğruluğu ve haklılığı sağa karşı ve solun içinde kanıtlanan, bizim bu inancımızdır. Gene 21. yüzyılın eşiğindeki dünyada, bizim ideolojimiz artık Batı Avrupa’yla sınırlı değildir. Şimdi çok daha geniş bir “Sovyet dünyasında,” Baltık’tan, Doğu Avrupa’ya, Orta Asya’ya kadar, dizi dizi sosyal demokrat partiler doğuyor ve gelişiyor. Avrupa Konseyi’ndeki sosyalist milletvekillerinden oluşan Konsey Meclisi Sosyalist Grubu’nun başkan vekilliğini yaparken, sosyalist gruba katılmak isteyen yeni partilerin çokluğundan bunaldığımızı hatırlıyorum...</p>
		<p class="normal">Bir inancın, bir ideolojinin, hem de kendini en somut biçimde kanıtladığı ve yayıldığı bir tarih kesitinde, karşıt ideolojiye, yani sağa benzemeye çalışması, mümkün mü? Tam tersine, sosyal demokrasinin artan özgüveni ile kendini daha da netleştirip güçlendiği bir dönemdeyiz; sosyal demokrasinin, insanlığın geleceğini biçimlendirdiği bir zaman kesitindeyiz. Hem özgürlük, hem eşitlik. Bu ideal, her zamankinden daha geçerli ve daha yakın.</p>
		<p class="normal1">Benzeşerek Değil, Ayrışarak</p>
		<p class="normal">2) Sosyal demokrat partiler, sağla benzeşmeye çalıştıkları için değil, sağla ayrıştıkları ve ayrışma noktalarındaki haklılığı toplumlara kanıtlayabildikleri için iktidar oluyor, uzun süre iktidarda kalıyorlar.</p>
		<p class="normal">Birçok Batı Avrupa ülkesinde, sosyalistler iktidarda. Bâzılarında ise iktidar koalisyonunda yer alıyor. Bizdeki gibi değil, kendi özgün kimlikleriyle ve etkili biçimde yer alıyor. Uzaktaki örneklerden İsrail’de, İşçi Partisi iktidara geldi. “Benzeşmekten” söz açılmışken, Amerika’daki son seçim gerçekten ilginç nitelikler taşıyor:</p>
		<p class="normal">Clinton’u iktidara taşıyan ekonomik platform, birçok özelliğiyle Avrupa sosyal demokrat hükümetlerinin genel yaklaşımlarını andırıyor: Kamunun altyapı harcamalarının arttırılmasıyla ve özel kesimde istihdamın özendirilmesiyle yeni iş imkânı yaratılması ve ekonominin canlanması; en üst düzey gelirlerinden alınan vergilerin artması; altyapı yatırımlarına, sağlık ve eğitim harcamalarına daha büyük kaynak ayrılması; en önemlisi, Reagan-Thatcher felsefesinden, yani, “en üsttekiler daha da çok kazansın, sabredip bekleyelim, alttakilere damlasın” anlayışından tümüyle vazgeçilmesi.</p>
		<p class="normal">Bir bakıma, tüm sol iktidarları elli yıldır belli ölçüde etkileyen “Keynesçi ekonomi yaklaşımı,” 1990’lar Amerika’sına iz düşürüyor. Clinton deneyimini izlerken, herhalde, sağ mı solu etkiliyor, yoksa sol mu sağı diye tekrar düşünmek gerekecek.</p>
		<p class="normal1">Toplumsal Yarar Ölçüsü</p>
		<p class="normal">3) “Devlet mülkiyetine ve paylaşım modeline” gelince, şu söylenebilir:</p>
		<p class="normal">Sosyal demokrasinin (ya da demokratik sosyalizmin) ekonomi politikası yaklaşımı açıktır: Toplum çoğunluğunun ciddi yararı söz konusuysa, bir mülkiyet aracı sosyalleştirilebilir ya da özelleştirilebilir. Bu bir ideolojik tercihten çok, ekonomik ve pratik tercih sorunudur.</p>
		<p class="normal">“Paylaşım modeline” gelince: Zenginliklerin topluma nasıl yayılacağı, elbette solun, sağdan ciddi şekilde farklılaştığı alandır. Zaten sol, son çözümlemede, ayrıcalıkları, fırsatları, kültür ve eğitimi, zenginlikleri ve mutluluğu, mümkün olan en geniş kitlelere yaymanın, ulaştırmanın iddiasıdır; sürekli bir adalet arayışıdır. Piyasa mekanizmalarının her şeyi kendi başlarına çözemeyecekleri, örneğin, Keynesçi bir formülü tekrarlarsak, “özellikle işsizliğin, merkezi otoritenin ilgisine muhtaç olduğu,” çoğunluğun, piyasa mekanizmalarının olumsuzluklarından sakınılması gereği, solun duyarlılıkları arasındadır.</p>
		<p class="normal1">Öncelikler Tercihi</p>
		<p class="normal">4) “Türkiye’deki sol partiler sağlaşıyor mu, sağa özeniyor mu?” demektesiniz...</p>
		<p class="normal">Sosyal demokrasinin sağa özenmesi, sağla benzeşmeye çalışması söz konusu değildir. Türkiye solunun sorunu, sağa özenmek değildir; doğru dürüst, ciddi, akılcı ve tutarlı bir sol olabilmektir.</p>
		<p class="normal">Siyasette farklılaşma, bir “öncelikler” sorunudur. Sosyal demokrasinin tercihi, toplumun tümüne esenlik getirmeyi amaçlarken, öncelikle büyük kitlelerin, memurundan işçisine, mühendisinden yöneticilere kadar tümüyle emek kesimlerinin yararını savunmaktır; öncelikle onların temsilcisi olabilmektir.</p>
		<p class="normal">Bu yaklaşım, elbette, toplumdaki başka ayrışım ölçüleri çevresinde daha geniş birliktelikler kurmaya engel değildir: Yenileşme ve çağdaşlaşma duyarlılığı yüksek olan kesimler, laiklik, cumhuriyetçilik gibi değer ölçülerini, çevre koruması, kadın hakları gibi duyarlılıkları en önde tutanlar, vb. Sosyal demokrasi, bu birlikteliklerin de öncelikli temsilcisi olmak iddiasındadır.</p>
		<p class="normal">Burada göz ardı edilmemesi gereken nokta şudur: Sol partiler ve sosyal demokrasi, emek ile sermaye arasındaki taraflardan birini karşısına alarak ona haksızlık yapan, adaletsiz davranan bir karşıtlığın ifadesi değildir; kendi işlevini toplumun sadece bir kesimini gözetmekle sınırlı tutan bir siyaset de değildir. Ama sosyal demokrasi, “tarafsız hakem” de değildir. Temel tercihinin demagojisine, popülizmine kaçmaksızın, ama açık ve net olarak, “emeğin tarafıdır.”</p>
		<p class="normal">– Başlangıçta solun bâzı eksikliklerini sıraladınız: “Eskimek”, “bölünmüşlük”, “yenilik niyetine sağla benzeşmek” gibi. Hangi yaklaşımlarla bunlar giderilebilir?</p>
		<p class="normal">– Bizim getirdiğimiz hedef, “solun kendini yenileyerek, Türkiye’yi yenileştirmesidir.”</p>
		<p class="normal1">Öz Değil, Yöntem Değişimi</p>
		<p class="normal">Solun yenileşmesi, kendini sol yapan temel ilkelerden, ideallerden uzaklaşmak değildir. Bu ideallere, örneğin, özgürlük ve eşitlik ideallerine ya da refahın artması ve yaygınlaşması hedefine, çağın, toplumun ve teknolojinin değişimiyle uyumlu yeni anlayışlarla ve yöntemlerle ulaşmaktır, solun yenileşmesi.</p>
		<p class="normal">Solun ihtiyacı, kendi kimliği, temel tercihleri ve öncelikleri doğrultusunda bir “Değişim Programı”nı hazırlayarak, Türkiye’ye sunmaktır. Sol, böyle bir programdan henüz yoksundur.</p>
		<p class="normal">“Sol, kendi engellerini nasıl aşabilir?” sorunuzun yanıtı, dolayısıyla, solun önce kendi sol ve demokrat kimliğine sahip çıkması, sonra, bu kimliğin doğrultusunda kendini yenileştirmesi şeklinde beliriyor.</p>
		<p class="normal">Bu yenileşmenin amacı, Türkiye’yi yenileştirmektir. </p>
		<p class="normal">“Eşitlik, özgürlük, çağı paylaşmak, demokrasinin sürekli gelişimi, ülkenin ve toplumun bütünlüğü, ekonomik büyüme, dürüst kamu ve belediye yönetimi, kişilikli dış politika, laik devlet ve toplum, çoğulculuk ve hoşgörü” gibi temel tercihler çerçevesinde Türkiye’yi yenileştirmek.</p>
		<p class="normal">Topluma ve Türkiye’nin tam çağdaş ve sol birikimlerine, demokrat birikimlerine önerdiğimiz hedef ve yöntem budur.</p>
		<p class="normal1">Solun Bütünleşmesi</p>
		<p class="normal">“Solun bölünmüşlüğü ve bütünleşmesi” konularına gelince: </p>
		<p class="normal">Bizim amacımız, önce benzer iddiaları paylaşan solu bütünleştirmek. Sonra, sosyal demokrasinin temel yaklaşımları ve bir uzlaşma çevresinde, Türkiye’nin tüm çağdaş birikimlerini, sol ve demokrat birikimlerini bir araya getirmek. Bir başka deyişle, Türkiye’de “Çağdaş Çoğunluğun” birlikteliğini, sonra iktidarını gerçekleştirmek.</p>
		<p class="normal">Buradaki “çağdaşlık” tanımı, insanların inanç özellikleriyle, hayat tarzlarıyla, başlarını örtüp örtmeyişiyle koşullandırılmış değil. Öncelikle demokrasi ve insan haklarına; birlikte ve barış içinde yaşamak iradesine; düşüncelerdeki, inançlardaki, hayat tarzlarındaki farklılaşmaya saygılı olmaya; zihinlerde ve gönüllerde çoğulcu ve demokrat nitelik taşımaya ilişkin.</p>
		<p class="normal">Sol iddialı partiler ya da hareketler, ancak belirli ilkelerin ve bir yenileşme programının çevresinde bir araya gelebilirse, “bütünleşme” sola ve Türkiye’ye yarar getirir. Yoksa, geçmişteki yanlışlarını bünyesinde saklı tutanların birlikteliği, yanlışların şimdi daha geniş bir çevrede tekrarlanmasından başka şey olmaz.</p>
		<p class="normal1">“Yöntem” Arayışı</p>
		<p class="normal">Doğru yönde aranan bir birlikteliğin ilk adımını, solun ortak ve teorik sorunlarını, birlikte tartışabileceğimiz bir platformun oluşmasında görüyorum. Hepimizin üzerinde düşündüğü ideoloji ağırlıklı sorunlara bir diyalog ortamında birlikte çözüm aramak, diyaloğun amacını bu teorik sorunlarla sınırlamak, bütünleşmeye giden yolun ilk, mütevazı, ama çok önemli adımını oluşturur.</p>
		<p class="normal">Bu yöntem, benim yakından izlediğim bir sol örneğin geçmişte karşılaştığı benzer sorunları aşmak için kullandığı ve başarı sağladığı yöntemdir; Fransız demokratik sosyalizminin bölündüğü yıllarda, o dönemin büyük partisi sfıo (İşçi Enternasyonalinin Fransa Birimi), Birleşik Sosyalist Parti, sol radikaller ve değişik sol hareketler, böyle bir diyalog ve tartışma platformunu sadece teorik sorunlarla sınırlayarak oluşturabilmişti. Komünist Fransız solunun dışındaki bütün solun yer aldığı bu platformun başlattığı süreç, sonuçta bütünleşmeyi ve bugün iktidarda olan Sosyalist Partisi’ni ortaya çıkardı.</p>
		<p class="normal">Türkiye’mize dönersek, teorik sorunlar üzerindeki bir diyalog öbür sol iddialı partilere önerilebilir. Bu diyaloğun belirli bir noktasında, siyaset dışındaki sol duyarlılıkların, örneğin sendikal hareketin, düşünsel birikimlerin, yazarların katkıları da öngörülebilir.</p>
		<p class="normal">Diyalog ortamı ve platformu bir kez oluşursa, bundan çok şey çıkabilir. Bence önemli olan başlamaktır. Başarmanın önkoşulu, başlamaktır.</p>
		<p class="sagnormal">Milliyet </p>
		<div class="clrb"/>
		</body>
</html>