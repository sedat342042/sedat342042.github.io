<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_13">Yenilginin Temel Nedeni</h2>
		<p class="normal">– shp’nin seçim yenilgisinin temel nedeni nasıl açıklanabilir?</p>
		<p class="normal">CEM – shp’nin neden ağır bir seçim yenilgisine uğradığının önce çok öz, çok özet bir açıklaması var: Türkiye’nin sosyal demokrasisi, öncelikle sol içeriğindeki zaaftan ve yetersizlikten ötürü 1991 seçiminde başarısız oldu. Kendisini sadece insan hakları ve demokrasi konularında öne çıkaran, kimliğinin sadece bu boyutu ile kendini ve işlevini sınırlı sanan bir sosyal demokrasi söz konusu. Emek boyutu çok eksik, emeğe özgü iddiaları da, emeğe özgü çözümleri de neredeyse ortalıkta gözükmeyen bir sosyal demokrasi.</p>
		<p class="normal">Bu özellikleriyle ve zaaflarıyla, Türkiye’nin sosyal demokratları uzunca süre durumu idare edebildi. Çünkü, insan hakları ve demokrasinin “tekeli” kendilerine aitti.</p>
		<p class="normal">Ancak son beş-altı yılın Türkiye’sinde bir olumlu değişim yaşandı. Sağ, hiç değilse bir kesimiyle, demokrasi sorunlarına eğildi. Avrupa Konseyi İşkenceyi Önleme Anlaşması’nın imzalanması, anadil yasağının kalkması, 141., 142. ve 163. maddelerin yasaklardan çıkarılması, vb. Bunu, dyp’nin 1991 seçimine sunduğu ve içeriği bakımından bizim taleplerimizin çok da gerisinde kalmayan “Demokratikleşme Programı” izledi.</p>
		<p class="normal">Sağdaki bu değişimin nedenleri ayrı tartışma konusu. Türkiye’nin sağı, kendi yararları bakımından dünyadaki değişime uyum zorunluluğuna mı girdi, gerçekten liberalleri mi, solun ısrarlı mücadelesi mi sağı bu noktaya getirdi, vb. Her ne ise sonuç ortada; sağ, ilk olarak, ciddi bir demokrasi ve insan hakları platformunda göründü.</p>
		<p class="normal">Bu değişim karşısında sosyal demokrasi, şaşırıp kaldı. Söyleyecek söz bulamadı. Çünkü, solu sol yapan, sola kimliğini ve ayrıcalığını kazandıran asıl özelliğinden, emek boyutundan yoksundu. Emek boyutu, yıllarca ihmal edilmişti. Emeğe özgü ciddi iddiaları da çözümleri de yok gibiydi. Tek bildiği şey, insan hakları ve demokrasiydi. Bunu şimdi sağ da söylemeye başlamıştı. Üstelik, daha çarpıcı sloganlarla, daha etkili bir dille bunu sağ yapıyordu.</p>
		<p class="normal">Bu durumda sonuç, shp Sayın Genel Başkanı’nın, Cumhuriyet’teki açıklamasında belirtildiği gibi, 1991 seçiminde bütün partilerin benzer şeyler söyleyip, benzer vaatlerde bulunması oldu.</p>
		<p class="normal">Yani bir bakıma, “yok aslında birbirimizden farkımız, ama biz...” misali.</p>
		<p class="normal">Birbirinden farkı kalmayan, en azından öyle görünen siyasetler arasında, shp’nin seçim şansı olamazdı. Nitekim olmadı.</p>
		<p class="normal">Özetle ve sonuç olarak, Türkiye’nin solu, ciddi bir sol olamadığı için, sol bir kimliğin özgün iddialarını, çözümlerini ve programını sunamadığı için, öncelikle bunun için, 1991’in ağır yenilgisine uğradı.</p>
		<p class="normal">shp olarak, bu noktadan hareketle köklü bir yenileşmeye ihtiyacımız var.</p>
		<p class="normal">– Nasıl bir “yenileşme?”</p>
		<p class="normal">– Yenileşmiş görünmek için yenileşmek, modaya ayak uydurmak değil tabii.</p>
		<p class="normal">Türkiye’de sosyal demokrasinin yenilenmesi, kendi ideolojik özünün doğrultusunda, kendi tarihsel kulvarında gerçekleşecek. Buna ihtiyaç var. Yoksa “yenilik” niyetine sağın anlayışlarını ve yöntemlerini taklide değil.</p>
		<p class="normal">Bizim önerdiğimiz yenileşme, belirli kaygılardan hareket ediyor; belirli eksikleri gidermeyi amaçlıyor; belirli yaklaşımları siyasetin teorisinde ve pratiğinde öngörüyor, ideolojik bütünlüğü, mantığı ve sistematiği olan bir yenileşme programı bizimki.</p>
		<p class="normal">Sosyal demokrasi Türkiye’de, “Neden yenildi, nasıl kazanılır?” sorularının yanıtı da, bu yenileşme programında yatıyor: Sosyal demokrasi, kendisini, kendi ideolojisi doğrultusunda yenilemediği için, imajı ve mesajı eski ve eskimiş kaldığı için, değişimin pratiğine girmediği için yenildi. Sosyal demokrasi ya da shp, ciddi bir yenileşme programını benimserse güçlenir ve bundan sonra başarılı olur. Çağ değişiyor, toplum, insan ve Türkiye değişiyor.</p>
		<p class="normal">“Sivil toplum” özelliklerini almamız gerek. Daha “olumlu,” daha “üretken,” daha “demokrat” olmamız gerek.</p>
		<p class="normal">Geçmişte yeterince savunamadığımız bâzı düşünceleri de, örneğin, bir refah toplumu yaratmak ve refahı paylaştırmak iddiamızı; bireyin, eğitimde ve mesleğinde yükselme hakkını, yükselme ve büyümede fırsat eşitliğini, şimdi daha net ortaya koyabiliriz.</p>
		<p class="normal">Türkiye’nin tüm çağdaş birikimlerini, sosyal demokrat gelişme ve büyüme programı ekseninde bir araya getirerek daha güzel, daha gelişmiş, daha adil bir Türkiye yaratabiliriz.</p>
		<p class="normal">Bunu gerçekleştirecek birikime sahibiz. Bunu başaracak gücümüz var. Yüreğimiz var.</p>
		<p class="normal">Yeter ki “statükonun” bağlarından kendimizi kurtaralım, yeter ki değişimin ve yenileşmenin partisi olabilelim.</p>
		<p class="normal">Cumhuriyet gazetesinin sorularına yanıtlar, </p>
		<p class="sagnormal">Kasım 1991</p>
		<div class="clrb"/>
		</body>
</html>