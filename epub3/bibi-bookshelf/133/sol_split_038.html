<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_36">Türkiye’nin Sorunlarına Solun Yaklaşımları</h2>
		<p class="normal1">Yeni Hedefler</p>
		<p class="normal1">1-a) DEMOKRASİNİN POLİTİKALARI</p>
		<p class="normal">Sorun: Türkiye’nin bütün sorunlarını birlikte etkileyen, tümünün çözümünü zorlaştıran ve kolaylaştıracak olan, demokrasidir. Ve Türkiye, anlayışlarında, yöntemlerinde, uygulamalarında yeterince demokratik olamamıştır. Demokrasinin sağladığı büyük ivmeden kendini belli ölçüde yoksun bırakmıştır.</p>
		<p class="normal">Temel Yaklaşım: Çağdaş, ileri demokrasilerde var olan tüm haklar ve özgürlükler, taşıdıkları sorumluluklarla birlikte, Türkiye’de de var olacaktır.</p>
		<p class="normal">Önerilerimiz: Türkiye’nin tarih, deneyim, kültür ve insan birikimini harekete geçirebilirsek, elbirliğiyle büyük işler başaracağımıza inanıyoruz. Bu doğrultudaki ilkelerimiz, tahlillerimiz ve önerdiğimiz yaklaşımlar şöyle:</p>
		<p class="normal1">I - DEMOKRASİNİN TEMEL KOŞULLARI</p>
		<p class="normal1">“Hayat Tarzı”</p>
		<p class="normal">• Demokrasinin bir “hayat tarzına” dönüşebilmesi. Bu hayat tarzının nitelikleri ve koşulları olan “özgürce farklılaşıp tartışarak, uygarca uzlaşma” yeteneğinin, “farklı olanların birlikte yaşayabilme” özelliğinin, “karşıtların meşruiyeti” anlayışının, “hoşgörü” ve “sentez” alışkanlıklarının sistemli şekilde özendirilmesi.</p>
		<p class="normal">• Birbirini daha fazla anlayan ve daha fazla paylaşan yurttaşların birlikteliği. Kendi içinde kapanmış değil, kendi dışına açılabilmiş toplum kesitleri. Baskı değil, diyalog ve ikna yöntemleri. Tümüyle sahiplenilmiş değil, başkalarıyla paylaşılabilmiş karar merkezleri ve mekanizmaları. Çatışmanın değil, demokrasi üzerine uzlaşmanın kültürü.</p>
		<p class="normal">• Bu özellikleri toplumda geliştirmenin iki yöntemi var: İlki, tüm kurum ve kuruluşlarda, düzenlemelerde ve yasalarda demokrasinin kurallarını uygulamak. Bu, son çözümlemede, bir siyasal kararlılık ve tercih sorunu; ikinci ve daha zor olan yöntem, demokratik anlayışları zihinlerde, alışkanlıklarda, toplumsal ve bireysel davranışlarda yerleştirmek.</p>
		<p class="normal">• Demokrasiyi kurumsallaştırmak yönünde çeşitli önerilerimizi yeri geldiğinde belirteceğiz. Ama en zor olanı, demokrasinin üzerinde yükselmek için ihtiyaç duyduğu temel yaklaşımları, zihinlerdeki demokrasi devrimini gerçekleştirmek. Bir hareket noktası olarak, “demokrasi eğitimini” önermekteyiz: Çocuklarımıza birlikte yaşamayı, birbirini sevmeyi, çoğulculuğu, farklı düşünceye saygıyı, insanlığın demokrasi birikimini öğretecek bir “demokrasi dersinin,” ilk ve orta eğitimde yer almasını öngörmekteyiz.</p>
		<p class="normal">• Demokrasi kültürünü yaygınlaştırmak için, bütün iletişim araçlarından katkı istemeyi, bu katkıyı bir plan çerçevesinde organize etmeyi öngörüyoruz. Toplumun, yoğun bir demokrasi şartlanmasına ihtiyacı var. Demokrasiyi birlikte öğreneceğiz ve öğreteceğiz.</p>
		<p class="normal1">Farklılaşma İçinde Bütünlük</p>
		<p class="normal">• Doğulu, Batılı, Kuzeyli, Güneyli, inanan, farklı inanan, inanmayan, siyasal tercihinde farklılaşan, değişik hayat tarzı olan tüm insanlarımızın, “kendi farklılıkları içindeki birliği.”</p>
		<p class="normal">• Türkiye’nin ulusal bütünlüğünün ve coğrafya bütünlüğünün içinde, farklı etnik yapıların, farklı kültür kimliklerinin varlığını ve özelliklerini, devletin yansızlığı ilkesiyle ve anlayışla benimsemek.</p>
		<p class="normal">• Türkiye’nin toplumu ve toprağıyla bütünlüğü çerçevesinde ve demokrasilerin olağan, barışçı kuralları içinde, düşünsel, inançsal ve etnik farklılaşmaların kendini özgürce ifade edebilmesini, farklı kültür özelliklerinin isterse kendi dilinde yayın yapabilmesini, isterse (devletin genel eğitimine ek olarak) özel eğitim verebilmesini, bir bölünme değil, bütünleşme faktörü olarak öngörmekteyiz.</p>
		<p class="normal1">Tarihi Değerlendirmek</p>
		<p class="normal">• Toplumu, kendi tarihiyle barıştırmak: Tarihimizin deney birikimini ve güzelliklerini yeniden değerlendirmek. Nereden geldiğimizi, nereye varmak istediğimizi, tarih içindeki işlevimizi, insanlığa getirmeyi amaçladığımız özgün katkıyı, yeniden düşünmek.</p>
		<p class="normal1">II - TOPLUM, ÖRGÜT DÜZEYİ VE BİREY</p>
		<p class="normal1">“Katılımcı Toplum”</p>
		<p class="normal">• Mümkün olan her alanda ve her düzeyde, insanların kendileriyle ilgili kararlara katılımının özendirilmesi. Katılım, çağdaş demokrasinin temel bir özelliğidir.</p>
		<p class="normal">• Gene mümkün olan her alanda ve her düzeyde, ilgili kuruluşlara ve ilgili insanlara danışılması, demokrasinin ve uygulamada verimliliğin gereğidir.</p>
		<p class="normal">• “Karar” yetki ve önceliği, sadece iktidar olanlara, sadece çoğunluk olanlara ait bir tekel değildir. Karar merkezlerinin ve yetkilerinin muhalefetle, azınlıktaki düşüncelerle ve ilgili toplumsal kuruluşlarla paylaşılması gerekir.</p>
		<p class="normal1">Sivil Toplum</p>
		<p class="normal">• Solun özlediği ve önerdiği Türkiye’de, demokrasi sonsuz bir kavramdır. Bu bağlamda, yeni Türkiye, öncelikle “sivil toplumu” desteklemek ve geliştirmekle kendini yükümlü saymalıdır. Okul-aile birliklerinden sendikalara, meslek odalarına, “tüketiciyi” koruma hareketlerine, “yöresel güzelleştirme derneklerinden” “çevreci kuruluşlara,” dayanışma yahut ortak ilgi topluluklarına kadar tüm “yurttaş beraberliklerinin” özendirilmesi.</p>
		<p class="normal">• “Sivil toplumun” özelliği, “sıradan yurttaşın” sivil kurumlar aracılığıyla ülkede “etken” olması, “resmi devlet” karşısında “edilgenlikten” çıkarılmasıdır. Türkiye’nin sıradan yurttaşları, devleti paylaşabilmelidir.</p>
		<p class="normal1">Birey ve Önemi</p>
		<p class="normal">• Türkiye’de, “bireyin” yerini ve önemini, özgürlüğünü ve dokunulmazlığını, yeniden düşünmemiz gerekiyor. Çağımızın bireyi, kendi çevresinden giderek artan ölçüde bağımsızlaşmaktadır. Devletin, toplumsal ve siyasal kurumların, klasik eğitim mekanizmalarının yardımına, korunmasına daha az ihtiyaç duymaktadır. Bireysel dinamiğin topluma getireceği katkıların önünü açmalıyız.</p>
		<p class="normal">• “Bireyi,” antidemokratik devlet vesayetinden kurtarmanın yollarını bulmalıyız. Devletin bu vâsiliği yurttaşın demokratik haklarını ve insan haklarını sınırlamak için bir geleneğe dönüştürdüğü ülkemizde, bireyi özgürleştirmek, demokratlığımızın gereğidir. Bireyin çağımızda artan önemi ve dinamizmi, toplumsallığın gerekleriyle uzlaşmalıdır.</p>
		<p class="normal">• “Sivil toplum kuruluşlarının,” öncelikle yerel yönetimlerin kararlarına sistemli biçimde katılımını sağlayacağız. İlgili dernekler ve yurttaş beraberlikleri, karar sürecinde yer alacak. Devlette ve yerel yönetimlerde, muhalefetin dışlanmaması için yeni usul düzenlemeleri getirilecek. Çalışanlar, çalışma koşullarının işyerindeki düzenlenmesinde söz sahibi olacak. Daha ileri düzeydeki işyeri katılımı özendirilecek.</p>
		<p class="normal1">III - TEMEL GÜVENCELER</p>
		<p class="normal1">Anayasa ve Devlet</p>
		<p class="normal">• “Cumhuriyetçilik”, “demokrasi”, “çağı paylaşmak”, “laiklik”, “sosyal adalet”, “dürüstlük”, “gelişme” anlayışları çevresinde bütünleşmiş bir toplumu gerçekleştireceğiz.</p>
		<p class="normal">• Solun özlediği ve önerdiği Türkiye’de, yasakları değil, özgürlükleri tanımlayan bir Anayasa’nın var olması... “Yasakçı devlet” anlayışından, “özgürlükleri organize eden, özgürlükçü devlet” anlayışına geçilmesi. Demokrasinin, tüm kurumlarıyla ve kurallarıyla yasalarda ve Anayasa’da yer alması. Amacımız, budur.</p>
		<p class="normal1">İnsan Hakları</p>
		<p class="normal">• Sol, demokrasi ve insan haklarının bayraktarı olmanın onurunu taşımaktadır. Oysa günümüzün Türkiye’sinde, insan hakları birçok durumda savunmacısız kalmıştır. İnsan haklarının çiğnenmesi, geçmişte bu konuda duyarlı olabilmiş siyaset çevrelerinde bile, artık duyarsızlıkla karşılanmaktadır.</p>
		<p class="normal">• En yüce kavram olan insan haklarına, her düzeyde ve her koşulda sahip çıkacağız. Sol, işkence ayıbını tarihin çöp sepetine fırlatacak.</p>
		<p class="normal">• İnsan hakları ihlali, yerinde infaz, kontgerilla uygulaması ve benzeri olaylarla iddiaları ciddi şekilde araştırarak bunlara kesinlikle son vereceğiz.</p>
		<p class="normal1">Geçmişin Haksızlıklarını Gidermek</p>
		<p class="normal">• Hiçbir şiddet eyleminde sorumluluğu bulunmamasına rağmen, 12 Eylül döneminde cezalandırılmış, hakları elinden alınmış ya da hakları iade edilmemiş olanların tüm hakları verilecek ve uğradıkları maddi zarar tazmin edilecek.</p>
		<p class="normal">• İlk yapılması gereken iş, Türkiye’ye ve çağa yaraşan yepyeni bir Anayasa’yı gerçekleştirmek. Belirttiğimiz gibi, demokrasinin evrensel ölçülerini tümüyle Türkiye’ye getireceğiz. Bütün yasalar, demokrasinin ve çağın ışığında yeniden değerlendirilecek; iddialı, gelişen, demokrat bir Türkiye’ye yakışmayan ne varsa, ayıklanacak. İnsan haklarıyla çelişen uygulamalara kesinlikle son vereceğiz. Bu bağlamda, her kim olursa olsun, işkenceye bulaşanlar, emrini verenler, uygulayanlar, uygulanmasına göz yumanlar, ağır cezalara çarptırılacak; ceza yasasını bu doğrultuda değiştireceğiz. Türkiye, bu demokrasi dönüşümünü gerçekleştirmelidir.</p>
		<p class="normal1">Laiklik</p>
		<p class="normal">Cumhuriyetin temel taşı niteliğiyle, laikliğin, devletin öncelikli özelliği olarak güçlendirilmesini istiyoruz. İnananlar, inanmayanlar, farklı inananlar, kendi değişik tercihlerinin, inançlarının ve inançlarını uygulayabilmenin “ortak güvencesini” laiklikte bulabilmelidir.</p>
		<p class="normal">• Laikliği, demokrasinin temelindeki hayat tarzı olarak, farklılaşanların barış içinde birlikte yaşamasının vazgeçilmez yöntemi olarak benimsiyoruz.</p>
		<p class="normal">• Diyanet İşleri Başkanlığı’nın, toplumumuzdaki bütün inanç özelliklerini kapsayacak biçimde yeniden düzenlenmesi gerekiyor. Özellikle, dışlanmış görünümdeki Alevi inanç sahiplerinin, kendi özgür tercihleri olursa diyanet organizasyonuna katılabilmelerini savunuyoruz.</p>
		<p class="normal">• Diyanet işleri kapsamında kendini görmeyen ve din amaçlı yardım almayan inanç özelliklerini, devletin kültür alanında desteklemesini uygun buluyoruz.</p>
		<p class="normal">• Devlet ve din işlerinin birbirinden ayrılmasında ilkeli, kararlı ve özenli olunması gerekiyor.</p>
		<p class="normal">• Eğitim laik esaslarda düzenlenecek ve devletin eğitiminde “eğitim birliği” ilkesine sahip çıkılacak.</p>
		<p class="normal">• Laikliğin nihai amacı, devletin, inanç dünyasından çekilmesidir; dinsel organizasyonu sivil topluma, cemaatlere devretmesidir. Uzun vadede, gelişme sürecinde bunu öngörüyoruz.</p>
		<p class="normal">• Laikliğin daha iyi anlaşılması ve özümsenmesi için yaygın bir tanıtma, diyalog ve eğitim kampanyası başlatacağız. Laiklikle çelişen eğitim özelliklerine son vereceğiz. Elbette din eğitimi olacak ama bu eğitimi veren okulların sayısı, Türkiye’nin din adamı ihtiyacına oranlanacak. İnsanlar elbette Kuran kursu açabilecek. Ancak bu kurs, Milli Eğitim’in denetimi altında gerçekleşecek. Eğitim, toplumun ortak sorumluluğu ve ortak gözetimi altında olacaktır.</p>
		<p class="normal1">1-b) YAPILANMANIN POLİTİKALARI</p>
		<p class="normal">Sorun: Türkiye, Meclis’in çalışma düzeninden ihale mevzuatına, profesyonel kulüp yönetmeliğine, yönetim ve sorumluluk anlayışlarına kadar her alanda ve her düzeyde köklü bir yenileşme ihtiyacındadır. Bunu gerçekleştiremezsek, 2000’li yıllara ancak şimdiki gibi siyaseten özürlü, iktisaden engelli bir ülke olarak başlayabiliriz. Bir yandan hâlâ kurtulamadığımız yasakçı alışkanlıklar, aşırı merkeziyetçi ve bürokratik yapılanmalar toplumun hızını kesiyor. Ekonomi gelişmiyor, demokrasi yerleşmiyor. Öte yandan, demokrasi fukaralığı bizi birbirimize karşı daha anlayışsız ve duyarsız kılıyor. Bu eksiklerle, sorunları çözemiyoruz, enerji ve zaman kaybediyoruz.</p>
		<p class="normal">Temel Yaklaşım: Türkiye’nin temel kurumlarından başlayarak köklü bir yenilenmeyi önermekteyiz. Parlamento, devlet yönetiminin organizasyonu, belediyeler, devlet personelinin konumu, bir yenilenme hareketinin çıkış noktalarını oluşturacak. Topluma karşı devletin başlıca görevleri olan eğitim, sağlık, savunma gibi hizmetleri çağdaş bilgi birikiminin ve teknolojinin doğrultusunda yeniden düzenleyeceğiz. Bu çalışmalarımızın her aşamasında, devletin ve tüm devlet organizasyonunun kendi başına bir amaç olmadığını bileceğiz ve hatırlatacağız. Amaç insandır, insanın mutluluğudur; devlet ve devletin tüm organizasyonları, bu amaca, yani insana, yani yurttaşa hizmet edebildiği ölçüde değer taşır.</p>
		<p class="normal">Önerilerimiz: Türkiye’yi atanmışların değil, seçilmişlerin yönetmesini hayata geçirmek düşüncesiyle, parlamentoyu, daha etkin ve lafta değil, gerçekte egemen kılmak için, önce parlamentoda reform yapmayı öngörmekteyiz. Devlet ve belediye yönetimlerine katılımı ve saydamlığı sadece “niyet olarak” değil, “kural olarak” getireceğiz. Yeni bir yönetim sistemiyle, il ve ilçelere daha geniş yetki tanınmasıyla, Türkiye’nin daha iyi yönetileceği kanısındayız. “Beraberinde sorumluluğu da tanıyan özgürlük” anlayışını toplumun yeniden düzenlenmesinde temel çıkış noktası olarak önermekteyiz.</p>
		<p class="normal1">I - AMAÇLAR VE ARAÇLAR</p>
		<p class="normal1">Yasakların Sona Ermesi</p>
		<p class="normal">• Çoğulcu/çağdaş demokrasilerdeki tüm haklar, özgürlükler ve bunların yurttaşa getirdiği tüm sorumluluklar, hiç eksiksiz olarak Türkiye’de geçerli kılınacak. “Siyasetten yasaklı”, “toplusözleşmeden yasaklı” bütün toplum kesitlerinin, çağdaş demokrasinin ölçüleriyle bu yasaklardan kurtulmasını istiyoruz.</p>
		<p class="normal1">Dürüst Yönetilen, Saydam Bir Türkiye</p>
		<p class="normal">• Sol, devlet ve ülke yönetiminde, ahlâkın ve dürüstlüğün geleneğidir. Günümüzün Türkiye’si, ne yazık ki, bu gelenekten hızla uzaklaşıyor. “Köşe dönmeciliğin”, “malı götürücülüğün” çekim alanına, bütün siyasetler kendini kaptırabiliyor. Devlet ve ülke yönetimi yozlaşıyor, çirkinleşiyor. Siyaset, bir iddiayı ve ideali toplumla paylaşmanın yöntemi olmaktan çıkıyor. Kişisel yarar sağlamanın özel aracına dönüşüyor. Profesyonelleşiyor. Ticarileşiyor.</p>
		<p class="normal">• Ahlâkın ve erdemin mesajını vererek siyaset yapmaktayız. Kamu yönetimiyle, ticari ilişkilerinin iç içe geçmediği bir anlayışın takipçisiyiz. Halkın ödediği vergilerin, siyasal yandaşlara gereksiz “işler” yaratılarak tüketilmediği bir düzen istiyoruz. Hiçbir ehliyeti bulunmayan kimselerin sırf parasal ve siyasal çıkar hesabıyla kit’lerin yönetim kadrolarına getirilmesi topluma ait kaynakları tüketmektedir. Hele kamuya ait bankalar, geri dönmeyecek kredilerin imtiyazlı şirketlere ve kişilere sunulmasının temel aracı olagelmiştir.</p>
		<p class="normal">Şöyle bir harekât planını öneriyoruz:</p>
		<p class="normal">• “Siyasi Ahlâk Yasası” derhal çıkarılmalıdır. Anayasa’nın da öngördüğü bu yasal düzenleme ile, milletvekillerinin ve bakanların hangi meslekleri sürdürebileceği, milletvekili olmak için hangi meslekleri terk etmeleri gerektiği, hangi özel işlerin ve özel konumların, milletvekilliğiyle ve kamu yöneticiliğiyle bağdaşmayacağı açıkça ortaya konulmalı, gereği yapılmalıdır.</p>
		<p class="normal">• Milletvekili dokunulmazlığı, ancak siyasal özellikli suçlamalar karşısında geçerli olmalıdır. Ahlâk ve parayla ilgili suçlar kesinlikle kapsam dışı kalmalı.</p>
		<p class="normal">• Partilere yapılan bağışlar zorunlu olarak açıklanmalı, parti gelir ve giderleri etkin şekilde denetlenmelidir. Parti adaylarının seçim dönemindeki harcamalarına belirli sınırlamalar konmalı; adayların özel para kaynakları sınırlanmalı ve denetlenmelidir. Parti adaylığı, ancak çok zenginlerin çok para harcayarak elde edeceği bir ayrıcalık olmaktan çıkarılmalıdır.</p>
		<p class="normal">• Devletin ve kit’lerin tüm ihaleleri, başlangıcından sonuçlanmasına kadar, ilgili sanayi, ticaret ve meslek odalarının katılımı, denetimi ile gerçekleşmelidir. Bu yaklaşım geçerlikteki yasalarda vardır; biz bunu hayata geçireceğiz.</p>
		<p class="normal">• Kamu İktisadi Teşekkülleri’nin yönetim kurullarına konudan habersiz kimilerin sırf siyasal kimlikleri nedeniyle atanmasına son verilmeli, sadece siyasal kimlikleri nedeniyle bu görevlere atanmış olanlar, görevden alınmalıdır. İlk işimiz kit’leri ehil ellere teslim etmek olacaktır.</p>
		<p class="normal">• Devletin, kit’lerin, belediyelerin, belediyelere bağlı işletmelerin müteahhitlere ödediği “istihkak,” her kamu biriminin kendi içinde eşit ve objektif oranlarla, sıralarla ödenmelidir. İstihkakını alabilmek, istihkak oranını arttırabilmek için rüşvet verme zorunluluğunu ortadan kaldırmanın başlıca bir yöntemi budur.</p>
		<p class="normal">• Kredi yolsuzluklarının, batık kredilerin, siyasal etkinlikle gerçekleşen vurgunların ve halkın uğradığı büyük kayıpların çok önemli bir kaynağı, devlete ait ihtisas bankalarının, genel ticari bankacılık yapmalarıdır. İktidardaki politikacıların, yakınlarının ve iş ortaklarının devlet eliyle ve halkın parasından haksız kazanca kavuşturulmasına da yol açan bu uygulamanın önlenmesi için, kamu bankaları, dört yıllık bir süreç içinde, kendi kuruluş gerekçeleri olan ihtisas bankacılığının sınırlarına çekilmelidir.</p>
		<p class="normal">• İlçe ve merkez belediyelerinin ihaleye ve imara dönük işlemlerine, yörenin ilgili meslek odaları temsilcileriyle katılmalı; bu konulardaki kararlar, ancak “Hemşeri Meclisleri”nin önünde, kamuoyunun gözetiminde alınabilmelidir.</p>
		<p class="normal">• Belediyelerin hizmet verdikleri iş sahiplerinden ya da vatandaştan “bağış almaları” uygulamasına derhal son verilmeli; belediyelerin ihtiyacı bir tür keyfi vergi niteliğinde olan, suiistimale açık olan bu yöntemle değil, devletin yasal desteğinin artmasıyla sağlanmalıdır. Belediyelerin vakıf uygulamaları, şirket kurmaları ve spor kulüpleriyle ilişkileri, yeni bir düzenlemeye kavuşturulmalıdır.</p>
		<p class="normal1">Memurların Konumu</p>
		<p class="normal">Devletin vatandaşla ilişkilerinde “kalite”nin her düzeyde gelişmesi, aranması, özendirilmesi. Temel yaklaşımı söyle öngörmekteyiz:</p>
		<p class="normal">• Vatandaşı, devlet karşısında, belediye karşısında daha talepkâr kılmamız, daha iyisini istemeye, kalite aramaya onu özendirmemiz gerekiyor. Ancak böyle bir talep oluşursa hizmet gelişebilir. Memur, toplumda yükselen talebi ve kalite arayışını karşılayacak niteliklere sahip olmalıdır.</p>
		<p class="normal">• Memurun meslek onurunu ve sosyal konumunu kendisine iade edeceğiz. Türkiye’nin memurları, çoğu haksız suçlamalarla çizilmiş olumsuz bir imajdan kurtarılmalıdır. Memurları, kendi görevleriyle ve sosyal konumlarıyla uyumlu hayat düzeyine ulaştıracağız. Memuruyla kavgalı bir devletten hiçbir şey olmaz.</p>
		<p class="normal">• Memur “tasfiyesi” kabul edilemez. Memur, iş güvenliği karşılığında çeşitli zahmetlere katlanmış olanların mesleğidir. “Tasfiye,” bu temel anlaşmanın devlet tarafından tek taraflı bozulması demektir. Memur sayısında fazlalık varsa, devlete yeni personel alımı sınırlanarak ve memurun başka kamu görevlerine geçişi özendirilerek bunu dengeleyeceğiz.</p>
		<p class="normal">• Memurun kendi doğal yöresinden uzaklaştırılması ve “nakillerin” kural olması, insanların verimini düşüren, onlara hayatı zorlaştıran başlıca etkendir. Çağdaş yönetim anlayışında terk edilen bir uygulamadır. Memuriyete insanların kendi doğal yörelerinde başlamaları ve eğer istiyorlarsa orada devam etmeleri, memuru çok daha verimli kılıyor. Kamuda çalışmayı daha çekici bir meslek konumuna getiriyor. Kamu hizmetinde kaliteyi yükselten bir etken oluyor. Öte yandan, memurun kendi doğal çevresinde yaşaması ve çalışması, ona ve ailesine daha iyi koşullar sağlıyor. Örneğin birçok durumda kira sorunundan kurtarabiliyor; çocuklarının eğitimini sürekli kesintilerden, tekrar tekrar başlangıç yapmaktan sakınıyor. Önerdiğimiz politika, memurların zorunlu alanlar ve durumlar dışında, kendi talepleri olmaksızın bir görev yerinden diğerine nakline son vermektir.</p>
		<p class="normal">• Memur, istediği ve mümkün olduğu ölçüde, memuriyetini göreve başladığı çevrede sürdürebilecektir. Bir görev yerinden diğerine sürüklenmenin çaresizliğinden memuru da, ailesini de sakınacağız. Memurun kendini geliştirmesine imkân tanıyacağız.</p>
		<p class="normal1">Personel Yasası, Sendikal Haklar</p>
		<p class="normal">• Eskimiş, çağın ihtiyaçlarını ve anlayışlarını karşılamaktan uzaklaşmış “personel rejimi” en kısa zamanda değiştirilmeli, kamu çalışanlarının bağlı oldukları kurallar, usuller, maaş dengeleri, terfi ölçüleri yenilenmelidir.</p>
		<p class="normal">• Çağdaş kamu çalışanı, “klasik memur” konumundan, devletten ömür boyu alınmış bir “değişmezlik güvencesi” karşılığında örgütlenme ve hak arama özgürlüğünü devlete terk etmiş olmaktan hızla uzaklaşmaktadır. Mesleki konumu, işçi statüsüne yaklaşmaktadır. Çağdaş kamu çalışanı, ileri demokrasilerde bu cesur adımı atmış ve daha iyi çalışma ve yaşam koşullarına ulaşmıştır. Türkiye’nin kamu çalışanları, bu anlayış doğrultusunda sendikal örgütlenme, toplusözleşme ve grev haklarına kavuşabilmelidir.</p>
		<p class="normal1">Merkezi Sınav Sistemi</p>
		<p class="normal">• Devlet dairelerine ve kamu kuruluşlarına memur ve işçi istihdamı, merkezi bir sınav sisteminin sonuçlarına göre belirlenecek. Sınav sıralaması, tercih önceliklerine göre bir düzenleme yaparak, işe girmenin hakkaniyet ölçüleriyle gerçekleşmesini mümkün kılacak.</p>
		<p class="normal">• Solun önerdiği yeni Türkiye’de, devletin yeni memur alımı, merkezi ve objektif bir sınav sistemiyle sağlanacaktır. “Terfi ve atama” mümkün olduğunca objektif ölçülerle gerçekleşecektir. Çağdaş yaklaşımlarla yeni bir personel düzeni öngörüyoruz.</p>
		<p class="normal1">KİT’lerin Yönetimi</p>
		<p class="normal">• kit yönetim kurullarına hiçbir meslek özelliği olmaksızın, sırf siyasal kimliğinden ötürü üye atanmasından kesinlikle vazgeçilecek.</p>
		<p class="normal">• kit’lerin ihale ve yatırım kararlarıyla, toplu istihdam kararları, kamuoyuna önceden ve etkili biçimde duyurularak, kamuoyunun gözetiminde gerçekleşecek.</p>
		<p class="normal">• kit’lerin yönetimine ilgili meslek kuruluşlarının katılımı... Hem ek bir deney birikiminin kit’lere sağlanması, hem de “açıklık” ve “kamuoyu denetimi” anlayışlarının geliştirilmesi için bu uygulamayı getireceğiz.</p>
		<p class="normal1">II - MERKEZDEN YERELE, KARAR VE YÖNETİM</p>
		<p class="normal">Toplumun, devletiyle, parlamentosuyla, yerel yönetimleriyle barışması gerekiyor. Halka yabancılaşan, enerji, zaman ve kaynak kaybettiren köhne bir model terk edilecek. Kamuyu bütün kurumlarıyla ve kurallarıyla yenileştireceğiz.</p>
		<p class="normal1">Parlamentoda Yenileşme</p>
		<p class="normal">• Türkiye’yi yenileştirmeye, en belirleyici kurumdan, parlamentodan başlayacağız. tbmm, Belçika Parlamentosu’nun 1872 tarihli içtüzüğünden 1923’te aynen aktarılmış çalışma düzeninde görev yapıyor. Geçerlikte olan ve çözüm üretimine, katılıma, milletvekilinin çalışarak öne çıkmasına engel mekanizmalar değişecek. Bürokratlarla teknokratların hazırladığı, hükümetlerin milletvekillerine “tebliğ ettiği” kararlar; otomatiğe bağlı evet-hayır oylarıyla ulaşılmış sonuçlar; zaman ve enerji kaybından başka bir şey olmayan çalışma ve konuşma usulleri terk edilecek.</p>
		<p class="normal">• tbmm, milletvekilinin çözümlere katılmasını, düşünce ve siyaset üretmesini özendiren mekanizmalarla, çalışma usullerine kavuşturulacak. Etkinliği artan parlamento, “seçilmişlerin” sadece görüntüde değil, gerçekte de ülke yönetiminin temel birimi olmasını sağlayabilecek. Devlet protokolü de, demokrasilerin doğal sıralanmasıyla yeniden düzenlenecek.</p>
		<p class="normal">• Dünya parlamentolarında var olan ve sivil toplum kuruluşlarının ve milletvekillerinin kararlara etkin katılımını sağlayan yöntemleri inceleyip benzerlerini gerçekleştireceğiz. tbmm’nin bir “sentez kurumu” olmasını sağlayacağız.</p>
		<p class="normal">• tbmm çalışmaları, genişletilmiş ve görevleriyle yetkileri arttırılmış Komisyon toplantılarında yoğunlaşacak. Komisyonlarda araştırma, sorgulama, sentez yöntemlerini getireceğiz. Bu çalışmalar, naklen yayınlarla topluma yansıtılacak.</p>
		<p class="normal">• tbmm genel kurulu ve görevleri arttırılmış komisyonlar, sabah saatlerinden başlayarak çalışacak. Genel kurulun ancak belirli ve kısa dönemlerde toplanarak karar almasını, komisyon çalışmalarının ise sürekliliğini öngörüyoruz.</p>
		<p class="normal">• Milletvekillerinin ve bakanların yapamayacağı işleri, devam ettiremeyeceği meslekleri ve ilişkileri belirleyecek ayrıntılı “Siyasal Ahlâk Yasası” hazırlayacağız.</p>
		<p class="normal1">İdarenin Yeniden Yapılanması</p>
		<p class="normal">• Solun oluşturacağı yeni Türkiye’de, ülkenin bütünlüğü çerçevesinde, merkezin bâzı görevleri ve yetkileri, çevreye devredilecek. “Âdemimerkeziyetçilik” önde gelen bir ilke olacak. Yerel yönetimleri çağdaş, demokratik denetleme ve katılım mekanizmalarıyla güçlendirerek, öncelikle bayındırlık, eğitim, sağlık alanlarında onlara etkinlik kazandıracağız.</p>
		<p class="normal">• Bu idari yeniden yapılanmanın zaman içine yayılmasını; pilot bölgelerde ve pilot uygulamalarla geliştirilmesini; en kolay gerçekleşeceği ve en zorunlu olduğu alanlarda başlatılmasını öngörmekteyiz.</p>
		<p class="normal1">Belediyelerde Yenileşme</p>
		<p class="normal">• Çağdaş toplumsal ilişkilere geçişin başlıca aracı belediyelerdir. Belediye uygulamalarına değişiklik getirmeyi, belediyeleri sosyal demokrat anlayışın somutlaştığı, sergilendiği bir modele dönüştürmeyi önermekteyiz.</p>
		<p class="normal">Bizim belediyelerimiz, yenilenen Türkiye’nin, artan kamu hizmetinin, ortak duyarlılığın ve dayanışmanın, yeni toplumsal örgütlenmenin temellendiği ve gerçekleştiği birer değişim projesi olacaktır.</p>
		<p class="normal">Şu temel yaklaşımları öngörüyoruz:</p>
		<p class="normal">• Dürüstlük, açıklık, sorumluluk, verimlilik ilkeleri belediye çalışmalarında öncelikli ölçü olacak: “Dürüstlük” ve yaygın, etkin bir hizmet anlayışı...</p>
		<p class="normal">• Yerel yönetimlerin artan işleviyle ve sorumluluğuyla orantılı olarak yerel gelirlerdeki payının arttırılmasını; bu gelirin, öncelikle hizmete dönük olarak, hemşerinin, yönetimine katılan ilgili meslek odalarının ve kamuoyunun gözetiminde kullanılmasını sağlayacağız.</p>
		<p class="normal">• Belediyelerdeki her tür israfa, gösterişe, israf ve gösteriş özellikli harcamaya, sorumsuz kadro ve personel artışına son vereceğiz. Belediyelerin, partizanlık yuvası ve parti içi güç odağı olması özlenecektir. Yansız bir hizmet birimini amaçlıyoruz. Bu çerçevede, parti-belediye ilişkilerini yeniden düzenleyeceğiz. Belediyelerde hizmetin etkinliği, yansızlık, kaynakların doğru kullanımı ve dürüstlük amaçtır.</p>
		<p class="normal">• Belediye kararlarının, mümkün olan her çevrede oluşacak “Hemşeri Meclisleri”nin önünde tartışılarak belirlenmesini, hemşerilerin bu tartışmalara katılımını amaçlıyoruz. Birer danışma meclisi niteliğindeki bu birliktelikleri düzenli ve örgütlü şekilde gerçekleştireceğiz.</p>
		<p class="normal">• Belediyelerin ekonomik faaliyetinin ve yerel planların, büyük kararların, “Hemşeri Meclisleri”nde, çevrenin sivil toplum kuruluşlarının temsilcilerinin katılımıyla geliştirilmesini ve denetimini öngörmekteyiz.</p>
		<p class="normal">• Belediye uygulamalarının çok önemli kesitini oluşturan “yeni alanların imara açılması” ile, “ihale kararlarının alınması ve sonuçlandırılması”nın, yöre halkının önünde, sivil toplum kuruluşlarının önerilerine ve denetimine açık olarak gerçekleşmesini sağlayacağız.</p>
		<p class="normal">• Belediye sınırları içindeki demokratik kitle örgütlerinin ve meslek odalarının başkanlarından oluşacak bir “Danışma Kurulu” öngörüyoruz. Bu kurul, belediye sorumlularıyla düzenli şekilde bir araya gelerek belediye uygulamalarını değerlendirecek ve öneri getirecek.</p>
		<p class="normal">• Muhtarları, yerel yönetimin çok önemli bir unsuru olarak değerlendiriyoruz, belediyelerin bâzı görevlerinin yerine getirilmesinde muhtarlara doğrudan yetki ve sorumluluk aktarılmasını düşünüyoruz. İlçelerde ve beldelerde “Muhtarlar Meclisi” oluşturacağız. Bu meclis, belediye sorumlularıyla düzenli aralıklarda toplanarak mahalle düzeyindeki hizmeti birlikte tanışacak, planlama ve uygulamasına katılacak.</p>
		<p class="normal">• Muhtarların, Belediye Meclisi’nin doğal üyesi olarak kendi çevreleriyle ilgili konularda oy kullanabilmesini; gene kendi mahallerindeki proje uygulamalarını, çalışmaları denetlemesini öneriyoruz. Muhtarlık, yerel yönetimin temel birikimi olacak.</p>
		<p class="normal">• Belediyelerde yeni istihdamın çok sıkı kurallara ve denetime başlanması; ilke olarak, mümkün olan en sınırlı istihdamla belediye hizmetlerinin yürütülmesini öngörüyoruz.</p>
		<p class="normal">• Belediye sınırları içindeki güvenlik görevlerinin gerçekleşmesinde, polis örgütüyle yerel yönetimler arasında koordinasyonu ve işbirliğini düzenleyeceğiz.</p>
		<p class="normal">• Bâzı örneklerde kuraldışına çıkmanın yolunu açabilen, “belediyelerin bağış alması, vakıf kurması ve spor kulübü yönetmesi” uygulamalarını yeniden düzenleyeceğiz; bağış yöntemine son verilmesini öngörüyoruz.</p>
		<p class="normal">• Belediyeleri, çevrelerindeki engelli kişilerle ve kimsesiz yaşlılarla ilgilenmekle görevlendireceğiz. Önerdiğimiz model, bütün dünyada başarıyla uygulanıyor: Buna göre, yörede dayanışma amaçlı dernekleri, sivil toplum örgütlenmesini belediyeler özendirecek ve koordinasyonu sağlayacak.</p>
		<p class="normal1">III - TEMEL İŞLEVLERDE YENİLEŞME</p>
		<p class="normal1">Adalet Örgütlenmesi</p>
		<p class="normal">• Yargı bağımsızlığını ve yargıç güvenliğini zedeleyen atama ve denetleme yöntemleri, ilgili kurumların katılacağı bir çalışma ile belirlenecek ve giderilecektir.</p>
		<p class="normal">• Askeri Yargıtay’ın, dar anlamıyla askeri dava konularıyla ilgilenmesini; Askeri İdare Yüksek Mahkemesi’nin, Danıştay’ın özel bir dairesi olarak yeniden düzenlenmesini, özel ve olağanüstü mahkemelerin kaldırılmasını öngörüyoruz. Bu düşüncelerimizi, geniş bir danışma, tanışma ve katılım ortamında geliştirerek uygulamaya koyacağız.</p>
		<p class="normal">• Suç türleri arasındaki ayrımın giderilmesini ve bütün sanıkların sorgulamalarında avukat bulundurmasını öngörüyoruz.</p>
		<p class="normal">• Adaletin daha kısa sürede ve daha etkili biçimde gerçekleşmesi için gerekli bütün düzenlemeler mutlaka yapılacak. Bu bağlamda, belirli sınırlar içinde ve belirli nitelikteki anlaşmazlıkların, sivil toplum kurumlarının ve genişletilmiş hakemlik uygulamasının çerçevesinde çözümlenmesini öngörüyoruz.</p>
		<p class="normal">• Bu çerçevede, uygulamaya ve usule ilişkin hukuk sisteminin öncelikle yenilenmesi gerekiyor. Dava konularının sınıflandırılarak, mümkün olan en çok sayıda anlaşmazlığın, hakem özelliği de taşıyacak ve ilgili meslek odalarının katılımıyla oluşacak kurullarda çözümünü düşünmekteyiz. Gene adaletin hızlanması açısından, Yargıtay’ın temyiz işlevinin, istinaf mahkemelerinin oluşumuyla iki derecede gerçekleşebileceğini düşünüyoruz.</p>
		<p class="normal">• Delillerin gösterilmesi ve tanıkların dinlenmesi gibi duruşma safhalarında verilmiş sürelere ek süre verilmemesi yoluyla davaların hızlandırılması yönteminin, savunma hakkını sınırlayıcı olmaması kesin koşuluyla yararlı olabileceği görüşündeyiz.</p>
		<p class="normal">• Var olan yasaların önemli bölümü eskimiş durumda. Uzun süreli bir çalışmayla ve ilgili kurumların katılımıyla yasaların hem içerik hem dil olarak gözden geçirilmesi, gerekli değişikliklerin önerilmesi gerekiyor. Bu çalışmalar zaman içinde tamamlandıkça, tbmm’nin özel gündemle toplanarak hukuk mevzuatındaki gereken değişimi gerçekleştirmesini öngörüyoruz.</p>
		<p class="normal">• Yargıçların ve savcıların özlük haklarının, görevlerinin gerektirdiği düzeye uyumlu olmasını gözeteceğiz.</p>
		<p class="normal1">Eğitimde Yenileşme</p>
		<p class="normal">• Solun ilk iktidar dönemi içinde, Türkiye’de hiçbir çocuğumuz, anne ve babasının gelir azlığı nedeniyle eğitim sürecinden dışlanmış olmayacaktır.</p>
		<p class="normal">Bizim için bu, bütün önceliklerden daha önceliklidir.</p>
		<p class="normal">• Eğitim politikasının hedefi, eğitimde arzı arttırmak ve kaliteyi yükseltmektir. Bu anlayışla, devletin öngördüğü genel düzenleme içinde, kamunun ve özelin eğitime dönük girişimleri desteklenecektir.</p>
		<p class="normal">• Türkiye’nin yeni bir eğitim düzeni olacaktır. Özellikle ilk eğitim, çocuklara hayatı, insanları, doğayı ve öğrenmeyi sevdirmeyi amaçlayacaktır. Bütün eğitim programları yenilenecektir. 8 yıllık temel ve zorunlu eğitim sistemine geçiş hızlandırılacaktır. Bilgisayar temel bir öğrenim alanı, eğitim aracı olacaktır. 2000 yılında, bilgisayarın girmediği okul Türkiye’de kalmayacaktır.</p>
		<p class="normal">• Devletin orta eğitim kuruluşları, toplumun ihtiyaçları gereğinde yapılmış bir işbölümü ve alan bölümü uyarınca yeniden tanımlanacak, sınırlandırılacak ve belirlenecektir. Bu çerçevede, toplumun ihtiyacı bir belirli alanda daha yaygın eğitim yapılmasını gerektiriyor, bir başka alanda ise ihtiyaç fazlası eğitim yapılıyorsa, okulların konumu ve işlevi değiştirilecektir. Özellikle ihtiyaç fazlalığı bulunan imam-hatip okullarından, ihtiyaca kıyasla gereksiz olan bölümünün kısa sürede teknik okullara dönüşmesini öngörmekteyiz.</p>
		<p class="normal">• Dar anlamıyla din eğitimi, değişik inançları da kapsayan ve farklı duyarlılıkları dikkate alan biçimde düzenlenecek ve zorunlu olmayacaktır. Buna karşılık, genel ahlâk ve inanç kültürüne ders programlarında yer verilecektir. Orta ve yüksek eğitimde seçmeli derslerin sayısı arttırılacaktır.</p>
		<p class="normal">• Üniversiteler, özgürce ürettikleri bilgi ile, devletin ve toplumun ihtiyaçlarıyla koordine çalışan, özerk kurumlar olacak. Öğrenci, yüksek eğitimde yönetime katılacak. Özel okullar ve özel statüdeki üniversiteler, ancak öğrencilerinin belirli bir oranına burs sağlamaları koşuluyla eğitim sisteminde yer alabilecek.</p>
		<p class="normal">• Üniversitelerin, devletin ve özel kesimin çalışmalarına birer “bilgi üretim merkezi”, “bilgi deposu” olarak katılmalarını, yaşamın pratiğinde yer almalarını, uygulamada işlevsellik kazanmalarını öngörmekteyiz. Bu amaçla, bakanlıkların ve devlet kuruluşlarının üniversitelerden sürekli çalışmalar istemesini, kendi uygulamalarını bilime de dayandırmasını sağlayacağız.</p>
		<p class="normal1">Eğitimde Yerel Koordinasyon</p>
		<p class="normal">• Bütün kamu görevlileri için öngördüğümüz bir yaklaşımın eğitim alanına özellikle yarar sağlayacağını düşünmekteyiz: Öğretmen, öncelikle kendi çevresinde öğretmen olabilmeli ve istiyorsa orada kalabilmelidir. Öğretmenin çevreye daha yararlı olması ve öğretmen mesleğinin çekici kılınması için bütün dünyanın benimsediği bu yöntemi, Türkiye’de uygulayacağız. Bu yöntem, kadınların öğretmen olmasını da özendirecek.</p>
		<p class="normal">• Eğitimin, öncelikle yerel organizasyon olarak öngörülmesi ve düzenlenmesi gerekiyor. İlk aşamada belediyelerin, sonra okul-aile birliklerinin, eğitimin düzenlenişiyle daha yakından ilişki içinde olmaları gerek. İlçe, hattâ mahalle düzeyindeki yurttaşları, kendi çevrelerindeki okulla, eğitimin kalitesiyle, finansmanıyla, öğrencilerin ders dışı uğraşlarıyla mümkün olduğunca ilgilendirmek gerekiyor. İlk aşamada şu konulara eğilinmesini öngörüyoruz:</p>
		<p class="normal">• İlk ve orta eğitimin düzenlenmesinde, belediye/okul yöneticileri/öğrenci ailelerinden oluşan bir ortak kurulun işlev taşımasını öneriyoruz. Çevrenin özelliğine göre, bu kurul, mahalle ya da ilçe düzeyinde olabilecek. Bu kurul, ilk aşamada, öncelikle öğrencinin ders dışı faaliyetleriyle ilgilenecek. Örneğin, tiyatro, yayın, satranç, fotoğraf, çevre, bilgisayar gibi “özel ilgi birimleri” liselerde organize edilecek ve yerel yönetim olanaklarıyla desteklenecek.</p>
		<p class="normal">• “Belediye/okul yöneticileri/öğrenci aileleri” ortak kurulu, öğrencilerin bireysel ihtiyacıyla ilgilenecek. Özellikle ailesinin maddi durumu yetersiz olanların eğitim ve kültür araçlarının takviye edilmesi, onlara daha eşitlikli yarışabilecekleri bir eğitim ortamının sağlanması, kurulun başlıca görevlerinden biri olacak.</p>
		<p class="normal">• Bir başka öncelikli alan, okul-belediye işbirliğiyle amatör sporun özendirilmesi olacak. “Amatör spor kulübü/okul/belediye” üçgenini, tüm çağdaş yerel yönetimlerde olduğu gibi, bizim ülkemizde de hayata geçireceğiz. Okullarda spor gelişecek.</p>
		<p class="normal">• Eğitimin temel unsuru, öğretmendir. Öğretmenliği, zorunluluk nedeniyle kabullenilmiş bir meslek özelliklerinden kurtaracağız. Onu, hem sağladığı gelir düzeyi açısından, hem de toplumsal konum olarak daha çekici kılacağız. Bu bağlamda, öğretmenin kendi çevresinde, kendi yöresinde mesleğe başlayıp isterse bu yörede kalabilmesini, önemli bir özendirme olarak görüyoruz.</p>
		<p class="normal">• Özellikle ilk eğitimde, kadınların yaygın görev almasını gerçekleştireceğiz. “Nakil zorunluluğunun” kalkması, kadınlar için ilkokul öğretmenliğini daha cazip kılacak. Buna ek olarak, öncelikle kadın öğretmenlerin yararlanabileceği “yarım gün” çalışma imkânını da ilk eğitime getireceğiz. Böylece, kendi doğal çevresinde ve yarım gün çalışabilen kadınlarımız, eğitimde rahatlıkla görev üstlenebilecek ve bu görevde kalabilecek.</p>
		<p class="normal1">Sağlık</p>
		<p class="normal">• Sağlık konusunda darboğaz, hizmet arzındaki düşüklüktür. Sağlık hizmeti arzının kamu tarafından ve özel kurumlar tarafından arttırılmasını özendireceğiz.</p>
		<p class="normal">• Üst gelir grupları, sağlık hizmetleri için katkıda bulunurken, gelir düzeyi yetersiz her yurttaş bu hizmeti parasız alabilecektir.</p>
		<p class="normal">• Koruyucu hekimlik kurumunu geliştirerek, hastanelerdeki yığılmanın bir ölçüde azalmasını sağlayacağız. İlçe ve beldelerde organize olmuş, haberleşme ve hareket imkânı bulunan koruyucu hekimlik merkezleri öngörüyoruz.</p>
		<p class="normal">• Sağlık sigortasının, özel kuruluşların katılımıyla yaygınlaşmasına çalışacağız.</p>
		<p class="normal">• Nüfus planlaması en önemli bir konu olarak ele alınacak, bu alandaki çalışmalar hızlanarak sürdürülecek. Nüfus planlamasının eğitimi verilecek.</p>
		<p class="normal1">Silâhlı Kuvvetler’de Yenileşme</p>
		<p class="normal">• Türkiye’ye yönelebilecek tehditleri caydırıcı ve her tür saldırıyı alt edici silâhlı gücün korunmasını ve geliştirilmesini temel amaç olarak belirlemekteyiz.</p>
		<p class="normal">• Silâhlı Kuvvetler’in ve savunma harcamalarının, değişen dünya koşulları dikkate alınarak yeniden düzenlenmesini ve dört yıllık bir plan çerçevesinde, ordunun yeniden yapılanmasını öngörüyoruz.</p>
		<p class="normal">• Bu bağlamda, teknoloji kullanımına ve teknolojinin yenilenmesine dönük harcamalara öncelik verirken, asker sayısının azalmasını öneriyoruz. Zorunlu askerlik süresinin kısalmasını öngörüyoruz. Uzmanlaşmış profesyonel asker sayısını arttırarak, teknoloji kullanma becerisi yüksek bir orduyu hedefliyoruz.</p>
		<p class="normal">• Silâhlı Kuvvetler’in, öncelikle Türkiye’nin sınırlarını koruma yeteneğini yükselteceğiz. Teknolojinin bu ileri düzeyinde, Doğu ve Güneydoğu sınırlarının hâlâ bir yol geçen hanı konumunda kalmasını, şiddet eylemcilerine her tür desteğin buralardan sağlanmasını kabul etmiyoruz. Buna son vereceğiz.</p>
		<p class="normal">• Sınır bölgelerindeki “karakol” sistemi acilen değiştirilecek: Var olan sistem, kaçakçılara karşı planlanıp gerçekleşmişti. Dolayısıyla, bu karakollar, bölücü terörün kolay bir hedefi olmaktadır; çok sayıda insanımızın boş yere şehit olmasına yol açmaktadır.</p>
		<p class="normal">• Milli Savunma Bakanı’nın, bir tür “askeri genel sekreter”, “orduyla hükümet arasındaki kurye” konumundan çıkarılarak, bu geleneksel ve yanlış işlev yerine, gerçekten silâhlı kuvvetlerin sivil sorumlusu olmasını sağlayacağız.</p>
		<p class="normal1">1-c) YENİLEŞMENİN POLİTİKALARI</p>
		<p class="normal">Sorun: Türkiye’nin “yenileşmeye” ihtiyacı var... Her şeyden önce, Türkiye’nin kurumları, yöntemleri, anlayışları, alışkanlıkları eskimiştir. Örneğin, bu siyaset kurumu ve parlamento alışkanlıkları Türkiye’nin ekonomik ve sosyal gelişimini kolaylaştırıcı değil, zorlaştırıcı etken oluyor; akılcılıktan, verimlilikten uzaklaşmanın işlevini taşıyor. İdare düzeninden ihale düzenine; ilkokul müfredatından profesyonel futbol yönetmeliğine kadar her alanda ve her düzeyde yenilenmenin zorunluluğu var. Günümüzün Türkiye’si, yapabileceğinin en azını yapan, olabileceğinin en azıyla yetinen bir ülke durumundadır. Türkiye’yi yönetenler, Türkiye’ye konmuş düşünsel ambargoları zorlamak, aşmak gibi bir niyette değildir. “Statüko” ve “idare-i maslahat,” bu yönetimlerin kutsal kavramlarıdır. Nihayet Türkiye, duyguları körelen, ahlâk ölçüleri gerileyen, dürüstlük kavramı zayıflayan, insanları birbirini daha az seven, iç güzelliğini yitiren bir topluma dönüşmektedir.</p>
		<p class="normal">Temel Yaklaşım: Türkiye’nin kendi birikimini doğru kullanması ve akılcı, güvenli, sağlıklı bir yapıyla 2000’leri karşılaması için, büyük düşünmesi, planlı düşünmesi gerekiyor. Böyle bir iddianın taşıyıcısı olan programı, 2000 yıllarına hazırlanan Türkiye’nin, özgürlük, eşitlik, gelişme idealleri üzerine bina edilmiş “Değişim Programı” olarak öngörmekteyiz.</p>
		<p class="normal">Önerilerimiz: Ekonomiye ve siyasete insan boyutunu, ahlâk ölçüsünü getiren, toplumu sevgi ve dayanışma, şefkat ve adalet özellikleriyle bütünleyen, farklı duyarlılıklar arasında anlayış ve diyalog kanalları açan, laik devlet iddiasını demokrat bir anlayışla özümseyen, bu hedeflere akılcılığın yollarını döşeyen bir Türkiye istiyoruz. Bu yenilenme sürecinin çıkış noktasında,”insanı” ve “anlayışları” görmekteyiz. Özlediğimiz ve önerdiğimiz yeni Türkiye’nin organizasyonunu, kentleşme sürecinde ve belediyeler ekseninde düşünüyoruz. Yeni toplumsal dokunun ana unsuru, belediyeler olacak. Kadın-erkek eşitliği, hayatın ortak paylaşımı boyutuyla gelişecek. Gençlik, alışılmış “formüllerin” dışında, gençliğini hem verimli hem de keyifli yaşaması için yeni düzenlemelere kavuşturulacak. Kültürün bir imtiyaz olmaktan çıkması için, iletişim araçlarının bu yönde özendirilmesini; belediye çevresinde kültür merkezlerinin oluşumunu da öneriyoruz.</p>
		<p class="normal1">I - YENİLEŞMENİN ZİHNİYETİ VE KAPSAMI</p>
		<p class="normal1">Sevgi ve Dayanışma</p>
		<p class="normal">• Solun yönetiminde, sevgisi azalan değil, birbirine sevgisi artan, şefkat duyguları gelişen bir Türkiye’de yaşanacaktır. Yaşlılar ve engelliler, devletin sosyal güvenliğinin yanı sıra, chp’nin öngördüğü gönüllü sivil toplum örgütlenmesiyle, sürekli ve organize bir desteğe kavuşacaktır. Yalnız bırakılmayacaktır.</p>
		<p class="normal">• Bu bağlamda, yaşlılar ve engellilere “Gönüllü Destek Grupları” bütün yurtta örgütlenecek; yaşlılar ve engellilerin yardım talepleri için özel bir iletişim sistemi oluşacaktır.</p>
		<p class="normal">• Türkiye’ye önerdiğimiz yeni toplumsal dokunun, yeni organizasyon modelinin temel unsuru olarak, belediyeler, “dayanışmanın” sivil toplum örgütlenmesinde yönlendirici ve düzenleyici işlev taşıyacaktır.</p>
		<p class="normal1">Gençlik Yeniden “Umut” Olacak...</p>
		<p class="normal">• Cumhuriyet’in geleceğini gençliğe emanet edebilmiş bir liderin ve anlayışın takipçisiyiz. Bizim öngördüğümüz gençlik, katılan, paylaşan, öncelikle özgür düşünmesi ve kendini geliştirmesi beklenen toplum kesitidir ve toplumun umududur.</p>
		<p class="normal">• Bizim gençliğe bakışımızın önemli bir boyutu, gençliğe, gençliklerini en güzel biçimde yaşatmanın öncelikli bir hedef olmasıdır. Hayatlarının sadece en verimli değil, aynı zamanda en keyifli yılları olması gereken bu dönemi, bizim gençlerimiz de her alanda ve her düzeyde dünyadaki benzerleri gibi lâyıkıyla yaşayabilmelidir.</p>
		<p class="normal">• Bu bağlamda, gençlerin okullarda, üniversitelerde ve eğitim kurumlarının dışında çeşitli ilgi-merak derneklerinde bir araya gelmesini özendireceğiz. Belediyelerde “Kültür Merkezlerini” öncelikle gençlere dönük oluşturacağız.</p>
		<p class="normal">• Gençlerin çalışma ve eğitim sorunlarında, bireysel sorunlarında başvuracakları “Gençlik Danışma Merkezleri” gönüllü sivil toplum örgütlenmesiyle ve belediyelerin çevresinde örgütlenecek.</p>
		<p class="normal">• Eğitim sonrasında yeni bir iş kuracak, yazıhane açacak gençlere özel bir kredi fonuyla, gereğinde girişim sermayesine geçici ortaklıkla, kamu desteğini sağlayacağız.</p>
		<p class="normal1">Kadını ve Erkeği Eşit Bir Türkiye</p>
		<p class="normal">• Yeni Türkiye, kadın-erkek eşitliğine yeni bir yaklaşım geliştirmelidir. Yasalardaki eşitlik çok önemlidir ama yeterli değildir. Kadınla erkeğin hayatı paylaşmasında, külfeti ortaklaşa üstlenip, nimetten ortaklaşa yararlanmasında, yeni bir “eşitlik anlayışını” geliştirmenin gereği vardır. Bu anlayışı savunuyoruz.</p>
		<p class="normal">• Yeni Türkiye’de, kadın-erkek eşitliğinin en önemli ve zorlu alanında, aile içindeki eşitlik özendirilecek, bunun anlayışları gelişecek, erkek ve kadın, hayatı ortaklaşa paylaşabilecektir.</p>
		<p class="normal">• Söz konusu eşitlik anlayışının bir günden ikincisine benimsenip yerleşmeyeceğini biliyoruz. Ama kadınla erkeğin hayatı tümüyle, eşit olarak paylaşması için, yaygın bir anlatım kampanyasını başlatacağız ve ısrarla sürdüreceğiz.</p>
		<p class="normal">• İşyerindeki, ücretlerdeki, aynı meslek alanındaki eşitlik, dün olduğu gibi bugün de, başlıca bir hedefi oluşturacak. Yasaları bu anlayışla yenileyeceğiz. Bu bağlamda, evlilik süresinde oluşmuş mal varlığının, boşanma halinde eşler tarafından eşit paylaşımını öngörmekteyiz.</p>
		<p class="normal">• İlk ve orta eğitimde kız çocuklarına özendirmeler getirerek mevcut eşitsizliğin giderilmesini düşünüyoruz. Bu bağlamda, kız çocuğu köy ilkokulundan mezun olmuş kırsal ailelere ve ortaokuldan mezun olmuş tüm ailelere, çocuklarının eğitime devamı için (ihtiyaç durumunda) özel kredi uygulamasını öngörüyoruz.</p>
		<p class="normal1">II - YENİ YAPILARA YENİ BAKIŞLAR</p>
		<p class="normal1">Kentleşme</p>
		<p class="normal">• 2000 yılının Türkiye’si, kentlerin Türkiye’si olacak... Önerdiğimiz yeni Türkiye’nin toplumsal dokusunu, çağdaş ilişkiler ağını, temel organizasyon biçimlerini “belediyelerin” ve “kentleşmenin” ekseninde gerçekleştireceğiz.</p>
		<p class="normal">• Kentlerin gelişimini ve kentleşmeyi kısa, orta ve uzun vadeli planların çerçevesinde öngörüyoruz. Bu planlarda, kentin doğal sınırları ve nüfus sınırları çizilecek. Kent içindeki yeni yapılaşma alanları, yeşil alan ihtiyacı, altyapı özellikleri, sosyal dokunun gelişimi, doğal ve mimari çevre ile uyumluluk yeniden düzenlenecek. Kent sınırları içinde yapısal ve sayısal büyüme denetim altında tutulacak.</p>
		<p class="normal">• Düzensiz göçün ve ayrı nüfus yoğunlaşmasının denetimini, sağlıklı bir kentleşmenin önkoşulu olarak görmekteyiz. Bu çerçevede, nüfus yoğunlaşmasını kontrol altında tutabilmek için çağdaş ve gelişmiş belediyelerce uygulanan özendirme ya da caydırma yöntemlerinden yararlanacağız. Büyük kentlerin çevresine uydu kentler planlanarak, göç eden nüfusun uydu kentlere yönelmesi sağlanacak.</p>
		<p class="normal">• Çevre ve estetik duyarlılığı, çağdaş kentleşmenin ve sağlıklı ruhsal/bedensel özelliklerin önkoşuludur. Yeni yapılaşma izni, belediyelerce öngörülmüş çevre özelliklerine ve mimari özelliklere uygunluk koşuluna başlanacak. Her tür zevkin ya da zevksizliğin anarşisinden kentleri sakınmak için, belediyelerin öngördüğü çerçeve modeller ve genel estetik, yeni yapılarda yansıyacak.</p>
		<p class="normal">• Kentlerin gelişmesinde ve yaşam kalitesinin yükselmesinde, mahallelerde örgütlenen yurttaş beraberliklerinin, güzelleştirme derneklerinin, ortak ilgi kümelerinin rolünü önemsiyoruz. Kentlilerin mahalle düzeyinde sorumluluk üstlenmesini, mahalle düzeyinde iletişimin artmasını, insanların birbirini daha fazla tanıyarak anlamasını, belediyeler aracılığıyla özendireceğiz. Mahalle örgütlenmesi, mahalleli ile belediye arasında bir işbirliği faktörü olacak.</p>
		<p class="normal">• Kentsel yaşamın gelişmesinde ve yaşam kalitesinin yükselmesinde en önemli etken, kentli bireydir. Onun kentlilik bilincidir. Ailesine, çevresine ve kente karşı bireyin sorumluluklarını geliştirmeye çalışacağız. Çevresiyle ilgili sorunlara katılmaya onu özendireceğiz.</p>
		<p class="normal1">Yeni Toplumsal Örgütlenme</p>
		<p class="normal">• Önerdiğimiz Türkiye’de, sivil toplum kurumları (meslek odaları, tüketici, çevre dernekleri, yöreyi güzelleştirme kuruluşları, tüketici örgütleri, sendikalar, sermaye örgütleri, vb.) kökleşmiş olacak. Sıradan yurttaş, sivil toplum kurumları aracılığıyla ülkede etken olacak, “resmi devlet” karşısındaki edilgenliğinden kurtulacak, devleti paylaşacak.</p>
		<p class="normal">• Çağdaş toplumda, yeni sorunlar oluşmuş, klasik sosyal ayrışım ölçülerine yenileri eklenmiştir: Kadın-erkek eşitliği, çevre sorunları, vb. Kadın-erkek eşitliğinde olduğu gibi doğal çevrenin ve kültür mirasının korunmasında da sol kararlıdır, bu alandaki örgütlenmelerde öncü işlevleri paylaşır.</p>
		<p class="normal1">Bölgesel Adalet</p>
		<p class="normal">• Eşitlik, aynı zamanda, bölgeler arasındaki dengelerde adaletin arayışıdır. Doğu Karadeniz’i, Güneydoğu’yu, Doğu ve Orta Anadolu’yu, bölgesel kalkınma planlarıyla desteklemeyi öngörüyoruz. Bu bölgelerin ekonomisi nispeten daha zayıf illerinde, girişimi ve tüketimi özendirmek için kdv oranlarını indirmeyi düşünüyoruz.</p>
		<p class="normal">• İnsanları tehlikeli madenlerde ölümle iç içe yaşayan Zonguldak ili, kömüre bağımlılığından kurtarılarak ekonomisinde çeşitliliğe yöneltilecek, yeni üretim alanları ve hizmet dalları planlanıp geliştirilecek.</p>
		<p class="normal1">III - İNSANA YATIRIM</p>
		<p class="normal1">Kültür</p>
		<p class="normal">• Türkiye’nin kültür sorunlarına, kültürümüzün olağanüstü zenginliği, çeşitli büyük kültürleri kapsamak özelliği dikkate alınarak, farklı kültür kimlikleri arasında köprüler kurularak, dışlayıcı değil, kapsayıcı olarak yaklaşacağız.</p>
		<p class="normal">• Müzeler gibi, kütüphaneler gibi kültür kurumlarıyla, belediyeler ve okullar arasında sürekli bir ilişki kurulacak. Genç kuşakların kültür ve bilim kaynaklarımızdan kopukluğunu gidermek üzere, eğitim sistemine yeni özellikler katmak ve müze-kütüphane-okul birlikteliğini örgütlemek düşüncesindeyiz.</p>
		<p class="normal">• Devletin, kültür faaliyetlerine katkısının her alanda ve artarak sürdürülmesi gerekiyor. Kültür faaliyetleriyle özel kurumların ve sivil toplum kuruluşlarının ilişkilendirilerek, bu birliktelikler özendirilecek. Bu bağlamda, özel kuruluşların kültüre dönük harcamalarına kapsamlı bağışıklık getireceğiz.</p>
		<p class="normal">• Sinema ve televizyon yapımlarının oluşumuna ek maddi kaynak sağlamak üzere, Avrupa Konseyi’nin uluslararası düzeyde uyguladığı katılım fonlarını (Eurimages) ulusal düzeyde gerçekleştireceğiz.</p>
		<p class="normal">• Sinemaların, sinemaya ve televizyona dönük film yapımcılığının desteklenmesi çerçevesinde, yerli yapımların dünya piyasalarına çıkmasına yardımcı olacağız. Devlet televizyonunun temel bir ilgi alanı, klasik ve çağdaş Türk eserlerinin sinemalaştırılması olacak.</p>
		<p class="normal1">İletişim</p>
		<p class="normal">• İletişim çağı ve teknolojisi gereklerinin, demokrasi, çoğulculuk ve toplumsal yarar ölçüleri gözetilerek karşılanması. Basın özgürlüğünün mutlak biçimde gerçekleşmesi. Bu bağlamda, devletin ve özelin radyo televizyonlarının, çağdaş ve demokratik esaslarda düzenlenmesi; yerel yayıncılığa imkân sağlanması ve özendirilmesi. Sansür benzeri uygulamalara son verilmesi.</p>
		<p class="normal">• “Halkın Gerçekleri Öğrenme Hakkını,” bir anayasal hak olarak görmekteyiz; hem Anayasa’da hem yasalarda buna ilişkin yeni düzenlemeler getireceğiz.</p>
		<p class="normal">• Küçük kent ve ilçe belediyelerin “kültür evi” yapımını, devlet desteği ve vergi bağışıklığı sağlanan özel kaynakla özendireceğiz.</p>
		<p class="normal">• Kitap yayıncılığının, iletişim alanında öncelikli bir destek alanı olarak öngörüyoruz. Çünkü her şeyin kaynağı kitaptır ve ülkemiz, benzerleri arasında en az okuyanlardan biridir.</p>
		<p class="normal">• Bu bağlamda, kitabı kdv kapsamından çıkartacağız.</p>
		<p class="normal">Kitapçıların kullandığı kâğıda, kitapçıların ulaşım masraflarına, –bâzı gelişmiş ülkelerin örneklerindeki gibi– devlet sübvansiyonu sağlayacağız. Kamu radyo-televizyonlarında kitabı tanıtmaya dönük programların düzenli olarak yapılmasını isteyeceğiz; özel yayınları bu yönde özendireceğiz.</p>
		<p class="normal">• Yazılı basının, her tür devlet baskısının uzağında tutulmasına, devletten yardım bekleyen ya da devletten çekinen bir konuma düşürülmemesine özen göstereceğiz.</p>
		<p class="normal1">Spor</p>
		<p class="normal">• Sporun, bir yaşam biçimi, sağlıklı gelişmenin önkoşulu olmak özelliğine öncelik vereceğiz. Gençlerin ve öğrencilerin, Okul-Belediye-Spor Kulübü işbirliğiyle spor imkânlarına kavuşturulmasını öngörüyoruz. Tesis imkânı olan çevrelerde, hafta içinde belirli bir yarım günün spora ayrılmasını; bunun öğrenciler tarafından çevredeki spor kulüplerinin tesislerinde değerlendirilmesini düşünüyoruz.</p>
		<p class="normal">• Profesyonel ve amatör sporların düzenlenmesi ve yöneltilmesinde, federasyonların oluşumunda devletin devreden çıkarılmasını; federasyonların tümüyle ilgili kulüpler, ilgili sivil toplum örgütleri tarafından oluşturulmasını öngörüyoruz.</p>
		</body>
</html>