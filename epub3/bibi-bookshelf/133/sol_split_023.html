<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_22">Türkiye’de “Masallar Dönemi” Sona Eriyor</h2>
		<p class="normal">– Meclis yakında açılıyor. shp’nin kurultayı yaklaşıyor, ufukta belediye seçimleri var. Ne görmektesiniz, ne beklemektesiniz? Bu takvimden sol güçlenerek çıkar mı?</p>
		<p class="normal">İSMAİL CEM – Türkiye olarak bir “yabancılaşma süreci” yaşıyoruz. Ahlâk ölçülerimize, gerçeklerimize, siyasal ilkelerimize, inançlarımıza, ülkemize, tek sözcükle, “kendimize” yabancılaşmaktayız. Bu süreçten sol da payını fazlasıyla aldı.</p>
		<p class="normal">Neyse ki, Türkiye ve toplum, bir süredir kökleşip yaygınlaşan bu sürecin sonlarında gözüküyor. Sıradan yurttaş, “köşe dönemeyeceğini” artık anlıyor; birileri köşe dönmekteyse ya da dönecekse, onların arasında kendisinin bulunmayacağını görüyor. Köşe dönmek için çok başka bir kategoride yer almanın gerektiğini fark ediyor. Türkiye’nin sade ve sıradan yurttaşı, “malı götüren” varsa da, götürenin kendisi olmadığını ve olamayacağını, acı deneyimlerle hayâller ve hayâl kırıklıklarıyla gördü, öğrendi.</p>
		<p class="normal">Eski koşullanmaların, boş beklentilerin etkisi azalıyor. Yurttaşı, seçmeni kandırmanın geçmişteki kadar kolay olmayacağı bir aşamada gözükmekteyiz. Daha çok sorguluyoruz, eleştiriyoruz, anlıyoruz. Bir bakıma, Türkiye’de “masallar dönemi” sona eriyor. Toplum, “Fareli Köy Kavalcılarının” peşine takılmaktan artık usandı.</p>
		<p class="normal1">Köşeyi “Kimin Dönemeyeceği” Anlaşıldı</p>
		<p class="normal">– Bu gelişmelerin topluma ve siyasete etkisi ne olabilir?</p>
		<p class="normal">– Sanırım çok yönlü etkisi olacak. Her şeyden önce, topluma kabul ettirilmesine çalışılan varsayımlar artık güçlerinden kaybediyor. Belirli bir “modelin” Türkiye için çizilmesine çalışılmıştı. Güç zirvelerinden estirilip haberleşme araçlarının yelkenlerini dolduran rüzgârların etkisiyle, bu modelin topluma kabul ettirilmesine uğraşılmıştı:</p>
		<p class="normal">Bu yaygın koşullanmaya göre, Türkiye’de herkes “köşe dönebilecekti;” insanlar öyle siyaset gibi, inanç, ahlâk gibi “modası geçmiş” kavramları bırakıp kendine bir “köşe” bulmalıydı. Günü geldiğinde bu köşe nasıl olsa dönülürdü. Öyle idealizmin, kararlılığın, düşünce namusunun hiç önemi ve “modern siyasette” yeri yoktu. Zaten bugün şu partiye, yarın ötekine oy verilecekti; böylesi çok daha iyi olacaktı. Zaten “sağcılık-solculuk” ayrımı “tarihe karışmıştı,” herkes birbirine benzemekteydi. “Siyaset bitmiş, ideoloji ölmüş, idealizm tükenmişti.” Bunlarla uğraşmak, “çağdışı” olmanın işaretiydi. Türkiye’nin her yurttaşı, döneceği köşeyi kollayacak, bunun ötesine karışmayacaktı. Sonra, birbirinin sureti olan partilerden birine oyunu verecekti. Böylece, “köşe dönmeci” ve “mal götürücü” demokrasi sürüp gidecekti.</p>
		<p class="normal">Böyle bir onama, böyle bir çağdaş (!) sağa ve onunla ortaklığı içine sindiren “sola,” (!) ancak Türkiye’nin trajikomik siyasetinde rastlanır. Bütün bunları büyük ölçüde sineye çeken, görmezden gelen, kabullenen bir kamuoyuna da.</p>
		<p class="normal">Bunlar yaşandı, yaşanıyor. Artık hemen herkes olup bitenin hiç değilse farkında. Yabancılaşmanın etkisi azalırken, sanırım siyaset daha doğru, daha sağlıklı, daha ahlâklı özellikler kazanacak.</p>
		<p class="normal1">Bütünleşmenin Gerekçeleri</p>
		<p class="normal">– Böyle bir ortamda, soldaki bütünleşmeyi nasıl görüyorsunuz?</p>
		<p class="normal">– Birkaç boyutu var, anlatmaya çalışayım:</p>
		<p class="normal">İlk boyut, sosyal demokrasinin kimliğiyle ilgili: Yolsuzluklara bulaşmış; işçiyi, memuru, köylüyü, aydını, demokratı soldan soğutmuş; sağın en acımasız uygulamalarına, memura yüzde 12’lik zamma omuz vermiş, her tür kaçakçıyı affa lâyık görmüş bir “sol,” bize göre sol değildir.</p>
		<p class="normal">Bugünkü durum ne yazık ki budur; shp’nin dyp ortaklığı, solun tümünü gündemden düşürmekle, solu saygın olmaktan uzaklaştırmakla sonuçlanmıştır. Bunun tarihsel vebali, gerici dyp politikalarının ortaklığını üstlenenlerin sırtındadır. Son günlerde bu rol bir kez daha kanıtlandı: “Sol” ortağın desteğiyle ve katılımıyla, işçiye tehdit yönelterek toplusözleşme gerçekleştiren bir koalisyon hükümetine, dünya solunun tarihinde ilk kez rastlanıyor. Böyle bir “sol” anlayışla, sosyal demokrasi adına yirmi aydır sergilenen oportünizmle ve teslimiyetle elbette bütünleşmeyiz.</p>
		<p class="normal">Bütünleşme olayının ikinci boyutu şudur: Sosyal demokratların “gönlündeki aslan,” doğru ilkeler çevresinde bütünleşmiş bir soldur. Gereğinde özeleştirisini yapabilen, yanlışlarından arınabilen, sol ve demokrat doğrultuda Türkiye’yi yenileştirme misyonuna katkısını getiren herkese ve her siyasal harekete başımızın üzerinde yer vardır; solu bütünleştirmek amacında kendileriyle elbette birleşiriz.</p>
		<p class="normal">“Solun ahlâkını, ideolojisini, programını benimsemek ve hayata geçirmek.” Hepsi bundan ibaret.</p>
		<p class="normal1">Bu Hükümette Solun Yeri Olamaz</p>
		<p class="normal">– Sol bu öngördüğünüz niteliklerle bütünleşirse, dyp ile hükümet ortaklığı devam eder mi?</p>
		<p class="normal">– Ciddi bir sosyal demokrasi, günümüzdeki politikalarını izleyen bir hükümetin ortağı kesinlikle olamaz. Bu politikaları sürdüren bir koalisyonda ortak kalamaz.</p>
		<p class="normal">Solun hükümet ortaklığı, ancak yukarıda değindiğim temel ve vazgeçilmez ilkelere, politikalara uyumlu bir koalisyonda öngörülebilir. Yoksa, ülkenin ekonomisini sağa havale etmiş, kitlelerin yoksullaşmasına, yolsuzluklara ve insan hakları ihlallerine bigane kalabilmiş bir hükümet ortaklığı, elbette “sol” tanımına lâyık bir solun işi değildir.</p>
		<p class="normal">– shp, Çiller’le ortaklıktan vazgeçerse, o zaman muhtemelen bir sağ parti ortak girer. Böyle bir gelişme sol için daha kötü bir durum yaratmaz mı?</p>
		<p class="normal">– Özünde bir fark olacağını sanmıyorum. Çünkü zaten shp’ye herhangi bir sağ partinin görevini gördürüyorlar. shp’nin yerine bir başka sağ partinin gelmesi, hükümet politikalarını şimdikinden daha sağcı yapmaz.</p>
		<p class="normal">Daha ne olsun ki. Eşitlik diyorsak, işte enflasyon ve memur zamları. shp’nin koalisyondaki rolünü açıkça sağcı olan bir parti üstlenseydi, memur maaşındaki artış yüzde 12’nin de altına mı düşerdi? Benzine daha mı yüksek zam yapılırdı?</p>
		<p class="normal">Yolsuzluk denmekteyse, bir ülkenin yönetici kadroları, kirliliğe bugünkünden daha fazla bulaşabilir mi?</p>
		<p class="normal">Can güvenliği bugünkünden de daha düşük düzeye inebilir miydi? Terör, bugünkünden daha yükseğe tırmanabilir miydi?</p>
		<p class="normal">Güneydoğu’yu 20 ay içinde daha derin bir batağa saplamak mümkün mü?</p>
		<p class="normal">Hangi dış politika, bugünkü gibi her cephede, Bosna’dan Azerbaycan’a, Kıbrıs’tan Batı Avrupa’ya kadar, ayrı ayrı bozguna uğrayabilir?</p>
		<p class="normal">Laiklik deniyorsa, son yirmi aydır laiklik karşıtı gelişmeler karşısında hangi duyarlılık, hangi kararlılık sergilendi? İşte Sivas olayları ve “sol” ortaklı koalisyonun en hafif tanımıyla verdiği gaflet örneği.</p>
		<p class="normal">Milyarlık vergi kaçakçılarından başlayıp “yüzsüzleri” de kapsayarak gümrük kaçakçılarına gösterilen atıfetin daha da büyüğü mü, shp koalisyonda bulunmasa gösterilirdi?</p>
		<p class="normal">Bu koalisyon döneminde, Avrupa Konseyi Özel Komisyonu, Türkiye’nin “işkence ile mücadele etmediğini,” insan hakları ihlallerini saptadı ve ilk kez resmen kınadı. shp değil de bir başkası hükümette ortak olsaydı, bir değil, iki kez mi Türkiye kınanacaktı?</p>
		<p class="normal1">İpotek Altındaki Gelecek</p>
		<p class="normal">Ama bir şeyi biliyorum: shp’nin dyp politikalarının uygulayıcısı olması, solun geleceğini ipotek altına sokmuştur. Teslimiyetçi koalisyon ortaklığının (aynı hükümette bakanlık yapmış olan Cavit Çağlar, shp’nin hükümet içindeki konumunu “kuzu gibi” diye tanımlıyor) sola ve topluma verdiği en büyük zarar buradadır.</p>
		<p class="normal">Koalisyona girdikten sonra shp kendi kimliğini koruyabilmiş olsaydı, Türkiye’nin bugünkü siyasal tablosu çok farklı olurdu: Verdiği tüm sözlerden dönmek zorunda değildi shp; öncelikle temsil ettiği kitleleri yüzüstü bırakmak zorunda da değildi. Sosyal demokrasinin kimliğinde olan “erdemlilik”, “dürüstlük” gibi özellikleri, birer alay konusuna dönüştürmeyebilirdi.</p>
		<p class="normal">Bu ortaklık nedeniyle, sosyal demokrasi bir alternatif olmaktan, umut olmaktan çıkmaktadır. shp’nin kişiliğinde, sola inanç azalmıştır; kitlelerin güveni sarsılmıştır. Sosyal demokrasiye ve genel olarak demokrasiye bundan büyük kötülük yapılamazdı. Geçmişte sola oy vermiş, sınıfsal özellikleriyle sola yatkın kitlelerin şimdi (sol temaları da işleyen) Refah Partisi’ne yönelmelerinin asıl sorumlusu, “solun, sağdan farkı yokmuş” dedirten shp’nin koalisyondaki uygulamaları olmuştur.</p>
		<p class="normal">Türkiye’de son kırk yılın sol ve demokrat birikimini dyp’nin peşine takmanın sorumsuzluğu, ne yazık ki, solu kitlelerin gündeminden düşürmekle sonuçlanmıştır.</p>
		<p class="normal">dyp ile koalisyonunu sürdürüp sürdürmemek, shp’nin kendi sorunudur, onun bileceği iştir. Bizim gördüğümüz ve bildiğimiz ise, bu koalisyonun faturasını toplumla birlikte sosyal demokratlar olarak hepimizin ödemekte olduğudur. Gerçekten, bundan sonra işimiz çok zor.</p>
		<p class="normal1">Zor Ama İmkânsız Değil</p>
		<p class="normal">– Bu durumda, solun bir sağ partiyle koalisyon yapmasına kategorik biçimde karşı mısınız?</p>
		<p class="normal">– Değiliz. Koalisyondan ne beklediğini bilen, koalisyonun ne yapacağını önceden belirleyen, yapmayacaklarına sınırları çizen, kimliğini, saygınlığını ve sözünün ağırlığını koruyan bir sol parti, bu tür koalisyondan hem ülkeye hem de genel olarak sola yarar sağlayabilir. Zordur ama olanaksız değildir. Ancak, sağla girişilen bir koalisyon deneyimi, günümüzdeki gibi sol partinin kimlik değişimiyle, siyasal başkalaşımıyla, tam bir teslimiyetiyle sürdürülecekse, bundan tümüyle toplum, ülke ve sol kaybeder. Son yirmi ayda, ekonomiden teröre, Türkiye’nin dış yararlarından ahlâka, dürüstlüğe, büyük kitlelerin yaşam düzeyine kadar her alanda Türkiye gerilemiştir.</p>
		<p class="normal">– Bütünleşmiş solun geneldeki gücü ve Mart 1994 yerel seçimlerindeki şansı ne olur?</p>
		<p class="normal">– Hepimizin amacı solun bütünleşmesidir. Ne var ki, sonucu belirleyecek olan, gücü tanımlayacak olan, “bütünlükten” çok, “doğruluktur:”</p>
		<p class="normal">Politikalar yanlışsa, örneğin, günümüz hükümet ortaklığının politikaları sürmekteyse, “bütünleşmiş” bir “sol” hiçbir anlam taşımaz, “iki yanlışı” birbiriyle topladığınızda, ortaya bir “doğru” çıkmaz.</p>
		<p class="normal">Doğru politikalar ise solu başarıya götürür. Bütünleşme, bu başarıya çok önemli bir katkı olur. Sorun, ilkeler ve politikalardır; bütünleşme ancak doğru politikalar çevresinde gerçekleşmişse anlamlıdır; solun iktidar yürüyüşünü hızlandırır.</p>
		<p class="normal">Dolayısıyla, atları arabanın arkasına değil, önüne koşmak gerekir:</p>
		<p class="normal">Önce ideoloji, ilke, program. Sonra, bunların çevresinde bütünleşme. Amaç bu olmalıdır, doğru yöntem budur.</p>
		<p class="normal">Sabah, gazetesinin sorularına yanıtlar, Ağustos 1993</p>
		</body>
</html>