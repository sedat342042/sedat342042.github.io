<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_24">Bütünleşen Sol’un Yenileşme Programı</h2>
		<p class="normal1">“Bütünleşen Sol”un Misyonu, </p>
		<p class="normal1">Bu Düzeni Değiştirmektir</p>
		<p class="normal">Bütünleşen Sol’un misyonu, geçerlikteki düzeni değiştirmektir.</p>
		<p class="normal">Temel yöntem, sosyal demokrasinin kendi sol ve demokrat özü doğrultusunda kendini yenilemesi ve Türkiye’yi yenileştirmesidir.</p>
		<p class="normal">Günümüzün yürürlükteki düzeni, üretimsizliğin, işsizliğin, eşitsizliğin düzenidir.</p>
		<p class="normal">Ekonomik ve siyasal ahlâksızlığın, demokrasi fukaralığının düzenidir.</p>
		<p class="normal">İşsiz ve evsiz insanların, topraksız köylülerin, eğitimsiz çocukların acılarına yabancılaşmaktır.</p>
		<p class="normal">İnsan hakları ihlalcisi olarak ülkemizi tescil ettirmektir.</p>
		<p class="normal">Sağlaşan ve sığlaşan bir Türkiye’nin ortamındayız. İnsani değerlerden ahlâk ölçülerine, yönetim özelliklerinden ekonomik kararlara, siyasal eğilimlere kadar, sağlaşma ve sığlaşma egemendir.</p>
		<p class="normal">Solun bütünleşmesi, bir başkaldırının ifadesidir. </p>
		<p class="normal">İflas etmiş bu düzenin yerine, dürüstlüğün, akılcılığın, cumhuriyetçiliğin, verimliliğin, barışın, fırsat eşitliğinin, sosyal adaletin, kısaca, sosyal demokrasinin düzenini kuracağız.</p>
		<p class="normal">Soldaki bütünleşmenin anlamı, iddiası, misyonu budur.</p>
		<p class="normal1">Tarih Boşuna Yaşanmadı</p>
		<p class="normal">Türkiye’nin siyaset sahnesinde solun etkisiz bir figüran olmasını ve böyle kalmasını kabul etmiyoruz.</p>
		<p class="normal">Türkiye’nin solu, yarını olmayan seçim başarılarına, kısacık bir süre parıldadıktan sonra batıveren güneşlere bizi alıştırdı. Ve bunlardan belleğimizde kalan, köklü bir iktidarsızlık duygusu ve yitirilmiş fırsatların tatlı acı anıları oldu. 1974’ün, 1978’in yarım kalmış deneyimlerini, 1991’in hedefinden sapan koalisyon politikalarını tekrarlamaya ve topluma tekrarlatmaya hakkımız yok.</p>
		<p class="normal">Sol, kendine, misyonuna ve öncelikle temsil ettiği kitlelere yabancılaşmıştır. Toplumdan kopmuştur. Zayıf bir solla yetinmenin faturası, tümüyle topluma, öncelikle de Türkiye’nin dar ve orta gelir gruplarına, demokrasiye, iç barışa çıkmıştır.</p>
		<p class="normal">Solun son on-on beş yıllık seyir defterine bakıp da solun geleceği hakkında kimse pay çıkarmasın.</p>
		<p class="normal">Soldaki bütünleşme, son on beş yılla aramıza kalın bir çizgi çekmenin ifadesidir; solu doğru temeller üzerinde yükseltmek ve doğru yönde geliştirmek için her şeye yeniden başlamayı aklımıza ve yüreğimize sığdırabilmektir; Türkiye’nin, toplumun ve solun önüne yepyeni, bembeyaz bir sayfa açabilmektir.</p>
		<p class="normal1">Solun Yeniden Doğuşu</p>
		<p class="normal">Tarih, “boşuna yaşanan” bir deney değildir. Sol olarak yaşadığımız her olay, yanlışlarıyla ve doğrularıyla, başarısı, başarısızlığıyla, bizim deney birikimimizdir. Geçmişten alınan dersler ve bu derslerin beraberindeki özeleştiriler, solun geleceğine katkıdır. Bütünleşmeyi, bu deney birikiminin ışığında daha doğru görmekte ve doğru yorumlamaktayız:</p>
		<p class="normal">Solun “bütünleşmesi” kendi başına bir amaç değildir.</p>
		<p class="normal">Amaç, solun kendini yenilemesi, güçlenmesi, etkinlik kazanmasıdır. Bütünleşme, bu amacın sadece bir fonksiyonudur; bir yöntemdir. Bundan ibarettir.</p>
		<p class="normal">Bütünleşmeyi amaç diye görürsek, o zaman, matematiksel çokluktan medet umar duruma düşeriz. Sorunların “nitel” olduğunu gözden kaçırıp “nicele” kendimizi kaptırırız. Oysa solun bütünleşmesi, salt bir “chp artı shp” denkleminin çok ötesinde anlam taşıyacaktır; mevcut partileri aşan yepyeni bir iddiayı, bir gücü, bir güzelliği topluma sergileyecektir.</p>
		<p class="normal">Bütünleşme, Türkiye’de “solun yeniden doğuşu” olacaktır.</p>
		<p class="normal">Amaç, yeni bir ivmeyi sola kazandırmak, toplumda yeni bir rüzgâr estirmektir. Amaç, Türkiye’de sosyal demokrasiyi kendi ideolojisi ekseninde yeniden tanımlamak ve yeniden yapılandırmaktır.</p>
		<p class="normal">shp ve chp örgütleri, sadece geçmişi ve kendilerini değil, Türkiye’de bugün esen tüm rüzgârları ve solda yeşeren tüm özlemleri taşıyarak ve solun yarınlarını temsil ederek solu bütünleştirecektir.</p>
		<p class="normal1">“Statüko” mu, “Değişim” mi?</p>
		<p class="normal">Bütünleşen sol, toplumun önüne bir “tercih” getiriyor, toplumdan, “seçimini yapmasını” istiyor.</p>
		<p class="normal">Bu tercih, sadece iki siyaset kümesi arasında, onların liderleri arasında yapılan bir tercihten ibaret değildir.</p>
		<p class="normal">1) Tercih, hepimizin “ortak yararları” ile, bâzılarının “çok özel imtiyazları” arasındadır.</p>
		<p class="normal">2) Türkiye tercihini yapacaktır: Ulusal “yüceliş” mi, yoksa ulusal “gerileyiş ve ahlâki çöküş” yoluna devam mı?</p>
		<p class="normal">3) Halkımız, hızlı ve adaletli bir “gelişmenin” taze rüzgârını mı tercih edecektir, yoksa, bayatlamış bir “durağanlığı” mı?</p>
		<p class="normal">4) Topluma sunduğumuz tercih, inançlı ve iddialı olmakla, sıradan, vasat olmak arasındadır. Haksızlıklara, koşullara, hanedanlara “başkaldırı” ile, onlara “teslimiyet” arasındaki tercihtir.</p>
		<p class="normal">5) Tercih, yepyeni ufuklara doğru “değişim” ile, acımasız ve ahlâksız bir “statüko” arasındaki tercihtir.</p>
		<p class="normal">Halkımızın önüne, “ortak yararların”, “büyüklüğün”, “gelişmenin”, “inancın”, “haksızlığa başkaldırının”, “değişimin” tercihini getirmekteyiz. Bu tercihi yaratmak ve topluma sunmak için, solu bütünleştirmekteyiz.</p>
		<p class="normal">Türkiye’nin, toplumun ve bireyin üzerine serpilmiş ölü toprağını silkip atmak için, solu bütünleştiriyoruz.</p>
		<p class="normal1">“Sol, Türkiye’yi Çağa Ulaştıracak”</p>
		<p class="normal1">Türkiye’nin Çözümlerine Beş Açılım</p>
		<p class="normal">a) Demokrasinin Gücü, “Farklılaşanların Bütünlüğü” Olmasıdır</p>
		<p class="normal">• Bütünleşen Sol, demokrasinin bir “farklılaşma özgürlüğü,” bir “özgürce mücadele ve uygarca uzlaşma” ortamı olduğu gerçeğinden yola çıkıyor. Özgürlüklerin, beraberinde sorumluluklar getirdiğini vurguluyor. Sınıfsal ve sosyal sorunlardan, siyasal sorunlara kadar, tüm sorunların bu anlayışla, Türkiye’nin ve toplumun “demokratik farklılaşmalar içinde bütünlüğü” anlayışıyla çözümlenmesini öngörüyor.</p>
		<p class="normal">• Bütünleşen Sol, toplumun iç dünyasıyla gönül başlarını yeniden kuracaktır. Solun geçmişteki bir eksiği de, toplumun kültür duyarlılıklarından ve farklı birikimlerinden yeterince beslenemeyişidir. Sosyal tarihsel bir kopukluk ve hafıza yetmezliği bazen dikkati çekmektedir. Geçmişe dönük derinliğin olmayışı, bir noktadan sonra, geleceğin ufkunu daraltmıştır. Sol, kendini, kendi toplumunun iç dünyasıyla, tarihiyle, bizim toplumumuza özgü imajlarla, sembollerle, kahramanlarla da bütünlemelidir.</p>
		<p class="normal">• Güneydoğu’da akan kanı durdurmak için, annelerin oğullarının üzerinde ağlamasına son vermek için, Bütünleşen Sol, tüm birikimini, tüm iyi niyetini seferber edecektir. Türkiye’nin bir numaralı sorunu budur. Bu bağlamda, demokratikleşmeyle, teröre karşı kararlı mücadeleyi birlikte öngören politikalar uygulamaya konacaktır.</p>
		<p class="normal">• Ülkenin ve toplumun bütünlüğü esasında demokratik açılımlar, kültürel özgürlükler ve ekonomik düzenlemeler öngörülmelidir.</p>
		<p class="normal">b) Sivil Toplumu ve Doğrudan Demokrasiyi Geliştireceğiz</p>
		<p class="normal">• Bütünleşen Sol’un özlediği ve önerdiği Türkiye modelinde, “sivil toplum” öncelikli bir yere sahip; bir bakıma, yeni Türkiye’nin sosyal dokusunu “sivil toplum” anlayışı örüyor: Meslek kuruluşları, dernekler, belediyeler, işçi-işveren kurumları, “dayanışma” ve “güzelleştirme” dernekleri, her tür yurttaş birliktelikleri hem özendiriliyor, hem de işlevsel kılınıyor. Solun en önemli özelliği, yeni Türkiye’yi “sivil toplum” ekseninde oluşturması; toplumun ve bireyin katılımını, denetimini ve dinamizmini her alana, her düzeye getirmekte olması...</p>
		<p class="normal">c) Özgürlük ve Eşitliğin Bütünselliğini Gerçekleştireceğiz</p>
		<p class="normal">• Genel olarak solun “farklılığı”, “önceliği” ve “duyarlılığı”, “eşitlik ve özgürlüğün bütünlüğü” anlayışıdır. Bu anlayış, sosyal demokrasinin her konuda geçerli olan temel ölçüsüdür. Ekonomik büyümeden kentlerin yenileşmesine, toplumsal ilişkilere kadar her alanda, “ayrıcalıkları, fırsatları, kültür ve eğitimi, zenginlik ve mutluluğu mümkün olan en geniş kitleye yaymak.” Bütünleşen Sol tarafından hedef gösteriliyor.</p>
		<p class="normal">• Burada, bir noktanın altını çizmek istiyorum: Sosyal demokrasinin ayrıcalığı ve üstünlüğü, başka siyasetlerin zaten yaptığını onlar kadar hattâ onlardan daha iyi yapabilmek değildir. Bizim farkımız, başkalarının kendi sosyal özellikleri nedeniyle yapamayacak olduklarını, sosyal demokrasinin, kendi sosyal ve siyasal özellikleri nedeniyle yapabilir olmasıdır.</p>
		<p class="normal">• Sol elbette cumhuriyetçiliktir, hızlı ekonomik gelişmedir, yenileşmedir. Ancak, sola özgün kimliğini ve özgün gücünü sağlayan temel özellik, başka siyasetlerin de söz sahibi olabildiği bu alanlardaki konumundan çok, “eşitlik ve özgürlük ideallerinin” takipçisi olmasıdır. Başka bir deyişle, bizim asıl farklılaşmamız, sosyal ve ekonomik alanda “eşitliğin”, “sosyal adaletin,” öncelikle “emek dünyasının” sözcüsü olmamızdır; bu kimliğimiz doğrultusunda ürettiğimiz çözümlerdir.</p>
		<p class="normal">d) “Verimlilik/Etkinlik,” Ekonomide Başlıca Ölçü Olacak</p>
		<p class="normal">• Türkiye’de –hattâ bazen dünyada– solun en çok eleştirildiği bir konu, eşitlik ve adalet ideallerini ısrarla izlerken, “verimlilik/etkinlik” boyutlarını göz ardı etmesi. Bu nokta özellikle Türkiye gibi “gelişmekte olan” bir ülke için çok önemli; Türkiye ekonomisi gibi, “sömürgeleri bulunmayan” bir ekonomi bakımından çok öncelikli.</p>
		<p class="normal">• Bütünleşen Sol, “sosyal adalet kaygısı ve demokrasi özeniyle çerçevelenmiş” verimlilik/etkinlik amacını, ekonominin temel parametresi olarak getiriyor; ekonomi politikalarını, bu parametrenin bir işlevi olarak niteliyor, ona endeksliyor.</p>
		<p class="normal">e) Gücünü Tarihten, Doğrultusunu Soldan Almış Bir Yenileşmenin Sahibiyiz</p>
		<p class="normal">• Solun önerdiği ve özlediği Türkiye, geçmişindeki insanlara, doğrulara, başarılara sahip çıkan, onlardan güç alan bir Türkiye’dir. Cumhuriyetçilik, laiklik, bağımsızlık, çağdaşlık gibi temel tercihlerimizin doğruluğuyla, kendi geçmişimizin bu güzellikleriyle yetinmiyoruz. Bu güzellikleri, çağın gerçeklerinde, solun evrensel ilkeleri doğrultusunda yeniliyoruz.</p>
		<p class="normal">• Günümüzün solu, kendi geçmişinden hız ve güç alır. Ama kendi geleceğini sadece geçmişinde arayamaz. Geriye baka baka, ileriye yürünemez. Bütünleşen sol, Türkiye’nin geleceğe dönük yüzüdür. Toplumu dönüştürmenin adayıdır. Türkiye’nin yenileşme dinamiklerini yakalamak, kendi inançları doğrultusunda onları biçimlemek iddiasındadır.</p>
		<p class="normal">• Sorun, yeni teknolojilerin, yeni dengelerin sonuçlarına “teslim olmak” yerine, ya da, yeni teknolojileri, yeni dengeleri yok sayarak onlara “yenilmek” yerine, bu yeni teknolojilere ve bu yeni dengelere sol adına egemen olmak ve onlara yön vermektir.</p>
		<p class="normal1">Bütünleşen Sol’un Temel Yaklaşımları</p>
		<p class="normal">Türkiye’nin Geleceğe Dönük Yüzü Olacağız</p>
		<p class="normal">• Bütünleşen Sol, kimliği ve önerileriyle, sembolleri ve siyasetleriyle Türkiye’nin çağa açılan, Türkiye’nin geleceğe dönük yüzü, umudu olmalıdır. Eskiye ait kavgaların ve kavgacılığın çağrışımını değil, kararlılığın gücünü getirmelidir. Türkiye’nin, cumhuriyetin ve solun temel değerlerini sadece korumakla değil, aynı zamanda geliştirmekle kendini yükümlü görmelidir.</p>
		<p class="normal">İlkelerimiz Değişmeyecek, Yöntemlerimiz Yenilenecek</p>
		<p class="normal">• Sol, kendini yenileyebilmeli ve aşabilmelidir. Bunun yöntemi, sosyal demokrasinin temel ilkelerini aynen korurken, “eşitlik”, “özgürlük”, “dayanışma”, “sorumluluk”, “akılcılık”, “adalet ve verimlilik duyarlılığı olan ekonomik gelişme”, “cumhuriyetçilik” gibi temel tercihlerine aynen sahip çıkarken, bunları hayata geçirecek yöntemlerini yenileştirmek, yöntemlerini teknolojiye ve çağa uyarlamaktır. Bütünleşen Sol, “temel tercihlerde süreklilik, yöntemlerde yenilenme” olmalıdır. (Oysa son dönemin solculuğu, ilkelerinde olabildiğince gevşek davranmanın, yöntemlerinde ise tutucu olmanın örneklerini verebilmiştir.)</p>
		<p class="normal">Devrimlerin Sadece “Koruyucusu” Değil, Öncüsü Olacağız</p>
		<p class="normal">• Cumhuriyetimizin temellerini oluşturan devrimleri, laiklik, çağdaşlık, bütünlük, bağımsızlık anlayışlarını statik bir “korumacılığın” ötesinde düşünmek, onları güçlendirmek ve geliştirmek, bu işlevin öncülüğünü yapmak, bütünleşen solun önde gelen görevidir. Türkiye’nin tüm çağdaş birikimlerini demokrasi ve insan hakları ekseninde bir “çağdaş çoğunluğa” dönüştürecek politikaları sol önerecektir.</p>
		<p class="normal">Solun Evrensel İlkeleriyle, Türkiye Gerçekleri Bütünleşecek</p>
		<p class="normal">• Tıpkı Batı emperyalizmine karşı savaş meydanlarından çıkıp gelen Cumhuriyet öncülerinin, Batı’nın temsil ettiği uygarlığın doğru özelliklerini Türkiye’de gerçekleştirmek işlevini üstlenmeleri gibi, günümüzün Türkiye’si de, “ulusal” ve “evrensel” arasında yeni ve ileri sentezler kurabilmelidir. Bütünleşen Sol, sosyal demokrasinin evrensel ilkeleriyle Türkiye gerçeklerinin birlikteliği olacaktır.</p>
		<p class="normal">Bütünleşen Sol, Türkiye’yi Yenileştirecek</p>
		<p class="normal">• Türkiye’nin sol birikimi, tarihsel yenileşme akımlarının son halkasıdır. Sol birikimlerin kaynağında ve geleneğinde, 18. ve 19. yüzyılların yenileşme hareketleri de vardır; Cumhuriyet yenileşmesi, devrimler, demokrasi dönüşümü, çağdaş kurumların oluşumu, sosyal hakların gerçekleşmesi de. Bütünleşen Sol, Türkiye’de sürekli bir yenileşmenin, çağdaşlaşmanın, değişimin ifadesi olacaktır.</p>
		<p class="normal">Solu, Toplumla Yeniden Barıştıracağız</p>
		<p class="normal">• Sosyal demokrasi, toplumun tümüne refah ve adalet getiren, ancak öncelikle emek dünyasının özlemlerini, yararlarını temsil eden siyasettir. Bütünleşen Sol, kitlelerle yeniden barışabilmelidir. Emeğin somut beklentilerini karşılamalıdır. Toplumun iç dünyasıyla gönül başlarını yeniden kurabilmelidir. İnanç duyarlılıklarını, aile biriminin toplumsal dokudaki önemini, kadının haklarını yeniden değerlendirmelidir.</p>
		<p class="normal">Güçlülerin ve İmtiyazlıların Değil, Halkın Devleti</p>
		<p class="normal">• Bütünleşen Sol, devletin eskimiş yönetim alışkanlıklarını, dürüstlüğü zorlaştıran kurallarını, tutuculuğunu ve toplumdaki güçlülerin tarafı olmak özelliğini değiştirecektir. Devletin lüks harcamaları sınırlanacaktır. Dürüstlüğü kurumsal bir zorunluluğa dönüştüren yasalar Türkiye’de de gerçekleşecektir.</p>
		<p class="normal">• Parlamentonun, partilerin ve seçimlerin esaslarını belirleyen yasalarla yönetmeliklerin çağdaş normlara göre değiştirilmesiyle, “çözüm üretimi”, “katılım”, “sentez”, “demokratik denetim”, “eşitlik” temelinde siyaset kurumu yenilenecektir.</p>
		<p class="normal">Demokrasi Bir “Hayat Tarzı” Olacak</p>
		<p class="normal">• Türkiye’nin yeni bir demokrasi projesine ihtiyacı vardır. Bu proje eşitlik ve özgürlük ideallerinin bütünlüğü anlayışıyla, bu anlayışı tamamlayan verimlilik ve sorumluluk kaygıları dikkate alınarak hazırlanmalıdır. Bütünleşen Sol, çağdaş demokrasinin tüm hak ve hukukunun Türkiye’de gerçekleşmesi amacıyla, meydan mitinglerinden bilimsel panellere, meclis kürsüsünden sivil toplum kuruluşlarına kadar her platformda büyük bir kampanyayı ilk iş olarak başlatacaktır. Düşünce özgürlüğü, memurların sendikal hakları, ekonomik demokrasinin ve işçi haklarının gelişimi, Anayasa’nın yasakların tanımı olmaktan çıkarılması, Bütünleşen Sol’un görevidir.</p>
		<p class="normal">Siyaset, Paralıların İmtiyazı Olmaktan Çıkarılacak</p>
		<p class="normal">• Seçimlerde ve partilerin “önseçimlerinde,” adayların harcamaları ve bütçesi –birçok ülkede olduğu gibi– sınırlanmalı ve denetlenmelidir. Siyasette yükselmek, paralıların ayrıcalığı olmayacak ve birikim, bilgi, emek ölçüleri objektif ilkelerle öne çıkarılacaktır. Partinin tüzüğü ve mekanizmaları, her üyeye fırsat eşitliği tanımak özelliğinde yeniden düzenlenecektir.</p>
		<p class="normal">Sol, Öncelikle Bir “Ekonomi Doktrinidir”</p>
		<p class="normal">• Solun temel iddiası, ekonomiyi hızla geliştirmek ve bu gelişmenin ürünlerini hakça paylaştırmaktır. Bizim solumuz bu temel iddiasına yabancılaşmıştır; ekonomiyi büyütmek işlevinden kendi zihninde uzaklaşmış, bu işlevini zımnen, hattâ açıkça sağcılara terk etmiştir. Sol, paylaşım tezlerini de ancak utangaç bir üslûpla ve nadiren dile getirebilmiş, kendini sadece insan hakları ve demokrasi sorunlarından görevli kılmıştır. Bütünleşen Sol, insan haklarının, demokrasinin, adaletli paylaşımın yanı sıra ve bunlardaki iddiası ölçüsünde iddialı olarak, ekonomik büyüme hedefinin de takipçisi ve gerçekleştiricisi olacaktır.</p>
		<p class="normal">Temel Yaklaşım: “Piramidi” Tersine Çevireceğiz</p>
		<p class="normal">• Ekonomideki yeniden düzenlemeyi, “piramidin” zirvesinden değil, “tabanından” başlatacağız. Ekonominin en temel birimini, yani, ekonomik piramidin tabanı olan işçilere, çiftçilere, dağınık, organizasyondan yoksun, unutulmuş küçük ve orta girişimcilere öncelik tanıyacağız. “Tepedeki birkaç kuruluşa kazandıralım, damla damla aşağıya süzülür” politikalarına inanmıyoruz. Tasarruf olanağı ve alım gücünü yükselen emek dünyası ve üretime katkısı artan küçük ve orta boy işletmeler, birlikte ve hızlı gelişmenin, tasarrufun, istihdamın başlıca dinamiği olacaktır.</p>
		<p class="normal">İşçinin ve İşverenin Büyük Karara Katılımı</p>
		<p class="normal">• Ekonomideki büyük tercihlerin oluşumuna, hükümetin yanı sıra, işçi ve işveren temsilcileri katılmalıdır. Sanayileşmenin önceliği sağlanmalıdır. Devletin ekonomi politikaları, verimlilik ve sosyal adalet hassasiyetlerinin birlikteliğiyle yeniden düzenlenmelidir. Bu bağlamda, yeni işyerleri, küçük ve orta boy işletmelerin yatırımları, istihdam yaratan büyüme desteklenmelidir. “Devlet sübvansiyonu,” objektif ölçülerle ve işkolu esasında öngörülmeli, kapsamı zaman içinde daraltılmalıdır. Avrupa Topluluğu’yla Gümrük Birliği çalışmaları, Türkiye’nin yararları gözetilerek sürdürülmeli ve sonuçlandırılmalıdır.</p>
		<p class="normal">Ekonomik Gelişme ile Sosyal Adalet Bütündür</p>
		<p class="normal">• Ekonomiyi canlandıracak somut öneriler ve sosyal adaleti yaygınlaştıracak projeler birlikte öngörülüp sunulmalıdır. Bu bağlamda, sanayinin temel enerji girdilerine destek verilmesi, küçük ve orta ölçekli yatırımların desteklenmesi, emeğin ödediği çok yüksek vergilere küçük de olsa bir düşüş getirilmesi, işçi, köylü, memur ailelerinin çocuklarına özel yüksek eğitim bursu sağlanması, tarımda aile bâzında destekleme sisteminin pilot projelerde uygulanması, toprak reformu, orman köylüsünün ormanlar üzerinde hak sahibi olacağı pilot uygulamaların denenmesi öngörülebilir. Ekonominin canlanması ve sosyal adalet projelerinin kaynak ihtiyacı, bir bölümüyle, taşınmaz malların değer artışından satış halinde alınacak gerçekçi vergilerle ve büyük arazilerin spekülatif değer artışından alınacak vergilerle karşılanmalıdır.</p>
		<p class="normal">“Temiz Eller Operasyonu” Başlatacağız</p>
		<p class="normal">• Bütünleşmiş solun ister koalisyonda bulunsun ister bulunmasın ilk yapması gereken, Türkiye’de “temiz eller operasyonu”nu başlatmaktır. Bunun, devlet, hükümet, siyaset ve ticaret düzeyindeki projelerinin, yasa önerilerinin hazırlanarak büyük bir kampanya ile topluma sunulmasıdır.</p>
		<p class="normal">Eğitimin Düzeni Değişecek</p>
		<p class="normal">• Bütünleşmiş sol, eğitim düzenini değiştirmenin projesini getirmeli, koalisyon ortağı olacaksa, eğitimde yenileşmeyi olası bir ortaklığın önkoşulu yapmalıdır. Eğitimin birliği, eşitliği, kalitesi çağın ve demokrasinin kurallarında sağlanmalıdır. Eğitimde arzı artırmak ve kaliteyi yükseltmek, bu anlayışla, devletin öngördüğü temel çerçevede kamunun ve özelin eğitime dönük girişimlerini desteklemek gerekiyor. Özellikle ilk eğitim, çocuklara, hayatı, insanları, doğayı ve öğrenmeyi sevdirmeyi amaçlayacaktır.</p>
		<p class="normal">RP’ye Kaptırdığımız Seçmen Kitlesini Geri Alacağız</p>
		<p class="normal">• Türkiye’nin solu, sol olmaktan uzaklaştığı için, öncelikle temsil etmek işlevini taşıdığı kitleleri boşlukta bıraktığı için, rp bu ölçüde büyüyebildi. Anketler de, gerçekçi gözlemler de aynı noktaya işaret ediyor: Anketlere göre, rp’ye oy verenlerin sadece üçte biri, bu partinin dinsel duyarlılığı nedeniyle onu destekliyor; üçte ikisi, rp’nin sosyal konumu, ekonomik talepleri, siyasal yaklaşımı nedeniyle desteğini getiriyor. Görüntü çok açık: 1970’lerde solu doruğa taşıyan toplum kesitleri, dar gelirliler, işçiler, kente yeni göçmüş olanlar, yani, koruyucularını, savunucularını, özlemlerini, geleceğini solda bulmuş olanlar, bu sosyal güçlerin yoğunlaştığı bölgeler, mahalleler, şimdi rp’ye oy veriyor. Siyasette boşluk olmaz; solun kendi başarısızlığıyla terk ettiği bir alanı, şimdi, solun 1970’lerdeki sloganlarını tekrarlayan rp doldurdu. Türk siyasetindeki bu sapmanın oluşumunda, solun çok ciddi sorumluluk payı var. Bütünleşen Sol, kendi ideolojisine sahip çıkarak, doğru mesajlar vererek, kendi geleneksel seçmenini Refah Partisi’nden geri alacaktır.</p>
		<p class="normal">Koalisyon Ortaklığı, Teslimiyetin İfadesi Olamaz</p>
		<p class="normal">• Bütünleşmiş solun yönetimi, bir olasılık olarak, kendisini “koalisyon sorununun” önünde bulacaktır: Koalisyon ortaklığını sürdürmek ya da bitirmek, belki yeni bir koalisyon ortaklığını değerlendirmek kararını, solun kimliğini korumanın ve solun sorumluluk anlayışının doğrultusunda alacaktır. Sol, temel ilkelerinden sapmamak ve temel politikalarının bir bölümünü uygulayabilmek koşuluyla koalisyon yapabilir. Ancak, kendi kimliğinden vazgeçmenin pahasına ortak olamaz.</p>
		<p class="normal1">Kimsesizlerin “Kimsesi” Olmak İçin Solu Bütünleştiriyoruz...</p>
		<p class="normal">Türkiye bizden ne bekliyor, insanlar bizden ne istiyor?..</p>
		<p class="normal">1) Öncelikle çocukları için, gençleri için, herkes için fırsat eşitliği istiyor.</p>
		<p class="normal">2) Çalışabilir olanlar, iş imkânı bekliyor.</p>
		<p class="normal">3) İhtiyacı olanlar, sosyal güvenlik istiyor.</p>
		<p class="normal">4) İmtiyazların son bulmasını istiyor.</p>
		<p class="normal">5) Özgürlük ve demokrasi istiyor, “temiz” bir yönetim, iç barış istiyor.</p>
		<p class="normal">6) Ekonomik gelişmeden pay almak istiyor.</p>
		<p class="normal">7) Çağı gönlünce yaşamak, kendi hayat tarzına sahip çıkmak istiyor.</p>
		<p class="normal">Toplumun bu talepleri son derece haklı, önemli ve açık: Türkiye’nin tüm sorunları, bu yedi maddede özetleniyor, Türkiye’nin tüm çözümleri, sonuçta, bu yedi özlemin karşılanması için üretiliyor.</p>
		<p class="normal">Bu “Yedi Özlem”de somutlaşan karmaşık sorunların çözümü amacıyla topluma ve sola belirli “hedefler” gösteriyoruz:</p>
		<p class="normal">Sol, halkın taleplerinin takipçisi olmak için, bütünleşiyor.</p>
		<p class="normal">İnsanların ekmeğini büyütmek için;</p>
		<p class="normal">Çocuklarını daha iyi okutmak için;</p>
		<p class="normal">Güneydoğu’da akan kanı durdurmak için, solu bütünleştiriyoruz.</p>
		<p class="normal">Kimsesizlerin “kimsesi” olmak için;</p>
		<p class="normal">Sessiz kitlelerin “sesi” olmak için, solu bütünleştiriyoruz.</p>
		<p class="normal1">Bütünleşen Sol, Topluma 11 Hedef Gösteriyor</p>
		<p class="normal">Hedef 1: Kendisiyle Barışık Bir Türkiye</p>
		<p class="normal">Solun özlediği ve önerdiği Türkiye’de, “cumhuriyetçilik”, “demokrasi”, “insan hakları”, “çağı paylaşmak”, “sosyal adalet”, “laiklik”, “dürüstlük”, “gelişme” anlayışları çevresinde bütünleşmiş bir toplum oluşturmak. Cumhuriyeti meydana getiren tüm unsurların, inanç ve kimlik özelliklerini, siyaset tercihlerinin, kendi “demokratik farklılaşmaları içindeki bütünlüğü” anlayışını öne çıkarmak. Güneydoğu’nun terör sorununa mutlak bir kararlılıkla ve terörü yok etmek için eğilmek; Kürt sorununa ise anlayışla ve demokrasiyle yaklaşmak.</p>
		<p class="normal">Hedef 2: Özgürleşen Bir Türkiye</p>
		<p class="normal">Anayasada ve yasalarda, çağdaş, çoğulcu demokrasilerin tüm özelliklerinin yer alması; demokrasinin bir hayat tarzına dönüşmesi. Yasakları tanımlayan anayasadan, özgürlükleri tanımlayan anayasaya geçiş. “Sıradan Yurttaşın,” sivil toplum kurumları aracılığıyla etkin olması, “devleti paylaşması.” Bireyin, devletin antidemokratik vesayetinden çıkması. </p>
		<p class="normal">Hedef 3: Akılcı, Verimli, Büyüyen Bir Türkiye</p>
		<p class="normal">Daha fazla üreten, büyüyen, iş yaratan, dünya rekabetinde yeri olan, ürünlerini ve oluşan değerleri daha eşitlikli paylaştıran, akılcı, verimli bir ekonomik yapı. Büyük ekonomik hedeflerin ve stratejilerin, “hükümet, işçi sendikaları, işveren kuruluşları”nın ortak platformunda oluşturulması. Girişimin her ölçekte desteklenmesi. Sadece var olanı daha adil paylaşmak değil, paylaşılacak olanı büyütmek...</p>
		<p class="normal">Hedef 4: Emek Öncelikli Bir Türkiye</p>
		<p class="normal">Öncelikle hayata eşit başlayabilmek, eğitimde eşit fırsatı topluma sunmak; ihtiyacı olan öğrenciye, eğitim süreci sonrasında ödenmesine başlamak üzere kredi vermek; çağdaş hayat düzeyinin asgari koşullarını herkes için sağlamak; yeniden üretmenin gereklerini göz ardı etmeyen bir eşitlik anlayışıyla, emeğin en yüce değer olduğu bilinciyle, devleti, bütçe politikalarını, vergi politikalarını yeniden düzenlemek.</p>
		<p class="normal">Hedef 5: Yenileşen Bir Türkiye</p>
		<p class="normal">Sol, bir “yenileşme iddiasını” topluma sunuyor: “Anlayışlardan, ihale mevzuatından, profesyonel futbol yönetmeliğine kadar” her alanda, yenileşmek. Solun önerileri, var olan düzenin köhneliğine, kaderciliğine bir başkaldırı özelliği taşıyor. Türkiye, var olan geriliklere ve eşitsizliklere, var olan verimsizliği teslim olmayacaktır. Her şeyin daha güzele doğru değişebileceğinin çağrısını, bütünleşen sol getiriyor. Devletin, yönetimin, siyasetin yenileşmesi. Türkiye’yi yenileştirmeye, en belirleyici kurumdan, parlamentodan başlanması. Eğitim düzeninin, ilkeleriyle, anlayışlarıyla, kurumları ve organizasyonuyla yenilenmesi. Bürokratik zaman ve enerji kaybıyla sistemli bir mücadele.</p>
		<p class="normal">Hedef 6: Kişilikli Bir Türkiye</p>
		<p class="normal">Türkiye’nin sıradan bir ülke olmadığı, yedi yüzyıllık kültür ve deney birikimine sahip olduğu, evrensel boyutta işlev taşıdığı bilinciyle, Türkiye’nin kendini ve dünyadaki konumunu yeniden değerlendirmesi. Türkiye’nin kendi ulusal yararlarını, başka ülkelerin ve topluluklarının yararlarına endekslemekten uzaklaşması. “Küçülen bir dünyanın evrensel ilişkilerinde” eşit bir konumla yer alabilmek için, öncelikle Türkiye’nin güçlü olması gerekiyor; ekonomisiyle, demokrasisiyle, iç barışıyla güçlenerek, evrensel ilişkilerde ezilmekten kendini kurtarması gerekiyor.</p>
		<p class="normal">Hedef 7: Dürüst Yönetilen, Saydam Bir Türkiye</p>
		<p class="normal">Devlet yönetimiyle, ticari ilişkilerin iç içe gelişmesini önleyecek hukuk düzenlemesi; siyası işlevle bağdaşmayan ticari faaliyetlerin belirlenerek, “Siyasal Ahlâk Yasası”nın oluşması; kit yönetimlerinin ve istihdamının siyasallaşmadan kurtarılması; büyük kamu ihalelerinin, ilgili meslek odalarının gözetiminde gerçekleşmesi; ilçe ve merkez belediyelerinde “Hemşeri Meclislerinin” oluşumu; belediyelerin ekonomik kararlarına ve imar uygulamalarına, meslek odalarının katılımı.</p>
		<p class="normal">Hedef 8: Feodalizmden Arınmış Bir Türkiye</p>
		<p class="normal">Büyük toprak mülkiyetinden kaynaklanmış ilkel güç organizasyonlarına dayalı olarak, insanın insana hükmetmesi, insan kişiliği ve onurunu yok sayması olan feodal sosyal yapıların tasfiyesi... Bu amaçla, gerekli yörelerde toprak reformu yapılması. Feodalizmin sömürdüğü köylüyü özgürleştirmek için gerekli toplum desteğinin devletçe düzenlenmesi.</p>
		<p class="normal">Hedef 9: Kadını ve Erkeği Eşit Bir Türkiye</p>
		<p class="normal">Kadının haklarına, hukuk ve ekonominin yanı sıra, hayatın paylaşılmasında, anlayışlarda, aile içindeki eşitlik düzeyinde sahip çıkılması. Kadınların ekonomiye, yönetime, siyasete katılmalarını engelleyen olguların belirlenmesi ve tasfiye edilmesi. Kadının, aile içindeki konumunda ve çocuk bakımında desteklenmesi.</p>
		<p class="normal">Hedef 10: İnsanları Birbirini Seven Bir Türkiye</p>
		<p class="normal">Sevgisi azalan değil, birbirine sevgisi artan, şefkat duyguları gelişen bir Türkiye’nin gerçekleşmesi için, tüm özendirme araçlarından yararlanılması, anlayışların ve duyguların seferber edilmesi, plan ve programla bu hedefe yönelinmesi. Aile biriminin desteklenmesi. Sosyal güvenliğin kırsal kesime yayılması. Yaşlıların ve engellilerin yalnız bırakılmaması.</p>
		<p class="normal">Hedef 11: Yeşil Bir Dünyada, Temiz Bir Türkiye</p>
		<p class="normal">Geçmişin bizlere emanet ettiği kültür ve doğa mirasına sahip çıkılması. Çevrenin korunması için sürdürülen evrensel mücadelenin desteklenmesi. Türkiye’de doğanın ve tüm canlı türlerinin, yeşillerin ve suların korunması, iyileştirilmesi amacıyla planlı ve organize bir çabanın gerçekleşmesi.</p>
		<p class="normal">Sonuç</p>
		<p class="normal">Sol, işte bu hedeflere ulaşmak için, Türkiye’de sosyal adaleti, akılcılığı, gelişmeyi egemen kılmak için bütünleşiyor. Uluslararasında kişiliği ve saygınlığı olan bir Türkiye için, barış ve kardeşlik için, Türkiye’nin solu bütünleşiyor.</p>
		<p class="normal">Uzun bir yürüyüş başlıyor. Büyük bir iyi niyetle bu yola koyulmaktayız. Umarım, başarırız; sadece sol için değil, sadece kendi siyaset dünyamız için değil, tümüyle toplum ve Türkiye için başarmamız gerekiyor.</p>
		<p class="normal">Solun evrensel ilkelerinden, değer yargılarından, doğrularından ve geleneğinden; Türkiye’nin tarihsel yenileşme özlemlerinden; Mustafa Kemal Atatürk’ten; milli mücadele geçmişimizden; cumhuriyet ve demokrasi dönüşümlerinden; halkın özgürlükçü ve eşitlikçi taleplerinden; sol ve demokrat birikimlerden; inanç dünyamızdaki adalet ve dayanışma anlayışlarından hareketle...</p>
		<p class="normal">Sosyal demokrasinin temel doğrularını, teorisini ve pratiğini Türkiye’nin gerçekleriyle bütünleştirerek, Türkiye insanının özlemlerini ve ihtiyaçlarını bu doğrultuda yanıtlayarak, her şeyin en güzel olanını, en yeni ve çağdaş olanını ona sunmak için, solu bütünleştirmek...</p>
		<p class="normal">Sosyal demokrasinin, “sağla benzeyerek” değil, kendi sol ve demokrat özü doğrultusunda, özgürlük, eşitlik ve gelişmenin kulvarlarında kendi kimliğini kanıtlaması... Toplumun tümüne refah getirmeyi amaçlarken, toplumun tüm kesitlerini, duyarlılıklarına sahip çıkarken, öncelikle emeğin temsilcisi olduğunu, emekten yana olduğunu, kimliğiyle ve politikalarıyla, öncelik tercihleriyle solun ortaya koyması.</p>
		<p class="normal">Bunların gerçekleşmesi için, solu bütünleştiriyoruz.</p>
		<p class="normal">Sol, son tahlilde, imtiyazların, imtiyaz olmaktan çıkarılmasıdır; fırsatların, kültür ve eğitimin, zenginliklerin, mutluluğun, mümkün olan en geniş kitleye ulaştırılmasıdır. Sol, sürekli ve sonsuz bir adalet arayışıdır... Sürekli bir yenileşmedir.</p>
		<p class="normal">Yepyeni bir solu, “solun yeniden doğuşunu” elbirliğiyle gerçekleştireceğiz.</p>
		<p class="normal">Benim iddiam ve inancım budur.</p>
		<p class="normal">(1995’te toplanan ve shp ile chp’nin birleşmesini amaçlayan “Bütünleşme Kurultayı” için yazılmış ve </p>
		<p class="normal">Kurultay delegelerine dağıtılmıştır)</p>
		</body>
</html>