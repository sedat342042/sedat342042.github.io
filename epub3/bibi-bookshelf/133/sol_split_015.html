<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_15">Toplumun Çok Gerisinde Kalmış Bir Yönetim</h2>
		<p class="normal">FARUK BİLDİRİCİ – 12 Eylül’ün kapattığı partilerin yeniden açılmasının gündeme girdiği bugünlerde, öncelikle dikkate alınması gereken özellikler hangileridir?</p>
		<p class="normal">İSMAİL CEM – Türkiye’de “yönetilenlerle,” Türkiye’yi “yönetenler” arasında ciddi uyumsuzluklar baş gösterdi. Toplum ve birey, hızla gelişiyor. Yönetme işlevi taşıyan siyaset kurumu ise, partileriyle ve parlamentosuyla, hükümetleri ve siyasetçileriyle, bürokratlarıyla, hattâ belediyeleriyle, toplumun ve bireyin oldukça gerisinde kalıyor. Aradaki mesafe açılıyor.</p>
		<p class="normal">Bir bakıma, toplumu yönetenler ya da siyaset kurumu, yönettiği insanlara lâyık olamıyor.</p>
		<p class="normal">Siyaset kurumunun işlevi ülkenin gelişimini ve büyümesini kolaylaştırmakken, bizde, negatif bir faktöre dönüşüyor. Siyaset kurumu, eksikleriyle, yanlışlarıyla ve eskimiş özellikleriyle, toplumsal gelişmeyi geciktiren, zorlaştıran, topluma enerji ve kaynak kaybettiren, hattâ toplumun ahlâk ölçülerini de bazen çarpıtan, “tutucu” bir kurum niteliği alıyor.</p>
		<p class="normal1">Çözüm Zorunluluğu</p>
		<p class="normal">– Bu durum nereden kaynaklanıyor? Eskiden böyle bir şey yok muydu?</p>
		<p class="normal">– Türkiye’nin siyaset kurumunda bu olumsuzluklar her zaman vardı. Ama günümüz, hem olumsuzlukları ağırlaştırdı hem de çözümlerini bulmamız için bizi zorluyor. Üç nedenle:</p>
		<p class="normal">1) Siyasetin zaafı çok büyüdü. Toplumun gözüne daha fazla batmaya başladı. İster ahlâk bakımından kötü örnek yaratmakta olsun, ister topluma zaman ve kaynak kaybettirmekte olsun, her yeni dönem ya eskinin benzerine yol açtı ya da eskiyi aratabildi.</p>
		<p class="normal">2) Siyaset kurumunun eskimişliği ve engelleyiciliği nedeniyle toplumun ödediği fatura çok büyüdü. Kaybettirdiği kaynakların, boşa harcattığı enerjinin çapı ve maliyeti devleşerek toplumun zaten güçlü olmayan omuzlarına yükleniyor.</p>
		<p class="normal">3) En önemlisi, toplum ve birey, siyasetteki zaafın da, bu zaaf nedeniyle ödediği faturanın da farkına varmaya başladı. Aradaki “sebep-sonuç” ilişkisini gördü. Değişim ihtiyacı yaratan en önemli faktör, bu bilinçlenmeden kaynaklanıyor.</p>
		<p class="normal">Bu oluşumlar sonucunda, toplum ve Türkiye, bir büyük yenileşme dönemecinin önüne geldi:</p>
		<p class="normal">Siyaset kurumunu, siyasetin ve toplumla ilişkilerini, parlamento alışkanlıklarını, Türkiye’yi yönetme anlayışını, tüm özellikleriyle yenileştirmek. Bir bakıma, devlette ve siyasette devrim yapmak. Ya da, köhnemiş bir siyaset ve devlet düzeninin akıldışı ve bazen ahlâkdışı örneklerine, ağırlaşan faturalarına, gelişmeyi ve iyileşmeyi engelleyen özelliklerine boyun eğmek. Hem de, boyun eğmenin dayanılmaz sonuçlar verdiği ve hemen herkesin bu sonuçların acısını duyduğu, bilincine vardığı bir ortamda.</p>
		<p class="normal1">Solun Önündeki Fırsat</p>
		<p class="normal">– 12 Eylül’ün kapattığı partilerin üzerindeki yasağın kalkması, bu sorunlara çözüm getirebilir mi?</p>
		<p class="normal">– “Devlette ve siyasette devrim,” bugünün Türkiye’sinde çok somut ihtiyaçlardan kaynaklanan, tümüyle toplumu harekete geçirebilecek müthiş bir dinamik. Bir siyasal akım tarafından gereğince sahiplenilmesi durumunda, o akıma büyük mesafe aldıracak, topluma çok şey kazandıracak bir iddia, bir ideal söz konusu burada.</p>
		<p class="normal">Ne var ki, her biri mevcut uygulamaların sorumluluğuna şu ya da bu şekilde karışmış, çirkinliklerden pay almış siyasetlerin böyle bir iddiayı ve işlevi taşımaları oldukça zor.</p>
		<p class="normal">Buna karşılık, kendini yenilemesi koşuluyla, yeni bir sol, devlette ve siyasette devrim yapmanın bayraktarı olabilir.</p>
		<p class="normal">Böyle bir bayrağı taşımaya sadece pırıltılı sözler yetmez. Solun düşünsel boyutunu kavramak, pratiğini ve en önemlisi, cesaretini ortaya koymak gerekir.</p>
		<p class="normal1">Sorun Nerede?</p>
		<p class="normal">Devletin ve siyasetin yozlaşarak büyüyen faturaları topluma çıkarmasındaki temel neden, “siyaset-para” ilişkilerinin yaygınlaşması, olağanlaşması. Siyasetin, “para kazanma ve kazandırma aracına” giderek büyüyen ölçülerle dönüşmesi.</p>
		<p class="normal">Paranın siyasette artan etkinliği. Parti içinde güçlü olabilmek için bâzı yandaşlara toplumun sırtından çoğu gereksiz işler yaratarak para sağlamanın, sıradan bir usul olması. Devlet kuruluşlarının yönetimine, sırf siyasal yakınlık nedeniyle bâzı atamalar yapılması. Türkiye ekonomisinin yarıya yakın bölümünün böylece zaafa uğratılması.</p>
		<p class="normal">Özetle, siyasetin “ticaretleşmesi.”</p>
		<p class="normal">Bu çirkinliklere karşı bayrak açmanın tarihsel özelliklerine “sol” sahiptir. Türkiye’nin geçmişteki solu her konuda ve kiminde ağır şekilde eleştirilebilir. Ama kimse çıkıp da, ticareti siyasete, siyaseti ticarete âlet etmekle onları suçlayamaz.</p>
		<p class="normal">Günümüzde ise, bir bütün olarak siyaset bu hastalıkla maluldür.</p>
		<p class="normal1">Toplum ve Siyaset</p>
		<p class="normal">1) Her şeyden önce, Türkiye’nin boş ve yanlış alışkanlıkları sürdürmeye artık vakti de yok, gücü de. Genelde olsun, parti içi ilişkilerde olsun, “ucuz popülizm,” toplumun ve kamuoyunun geçmişteki gibi prim vermediği bir özellik. Siyasete ciddiyet kazandırmak için, bugün her zamankinden daha elverişli bir ortamdayız.</p>
		<p class="normal">2) Sosyal demokrat taban ve partililer toplumdan kopuk değil ki. Toplumun bir kesiti, hem de bana göre en sorumlu, en bilinçli bir kesiti, ülkenin ve halkın yararı için, gerektiğinde kendi kişisel konumunu da, işini de, hayatını da ortaya koyabilmiş, yürekli ve güzel bir toplum kesitinden söz etmekteyiz.</p>
		<p class="normal">Bizim sosyal demokrat siyaset dünyamıza ahlâkın ve erdemin mesajı verilebilirse, doğruluğun, halk yararının hedefi gösterilirse, dağlar gibi bir destek geleceğinden kuşkum yok. Siyasetin sosyal demokrat kulvarlarındaki insanlar, yeniden doğmak için zaten bir fırsat bekliyorlar, mesaj, iddia, öncülük bekliyorlar.</p>
		<p class="normal">Kaldı ki, Sol, kendi geçmişi ve tarihteki yeriyle, ahlâk ve erdem mücadelesinde bayrak açmanın iddiasına da, hakkına da sahiptir.</p>
		<p class="normal">Şunun altını çizmek istiyorum:</p>
		<p class="normal">Siyaset, öncelikle idealdir, iddiadır. Oysa Türkiye’nin siyaseti, çok büyük ölçüde, ideal ve iddia olmaktan uzaklaşmıştır; partisel desteklere olanak sunmanın, eşe dosta iş yaratmanın çekim alanına girmiştir; profesyonelleşmiştir, ticarileşmiştir. Siyaset yapmak, kendi idealini toplumla paylaşmanın değil, öncelikle, şurada burada bir özel yarar sağlamanın, imtiyaz yakalamanın aracına dönüşmektedir.</p>
		<p class="normal">Toplum, bu siyasal yozlaşmanın farkındadır. Ağırlaşan faturalarını bizzat ödemektedir.</p>
		<p class="normal">Sol, siyaseti çıkar sağlamak, ikbale ulaşmak için değil, inançları ve idealleri için yapan insanların hareketi olabilirse, mesajları, uygulamaları ve kadrolarıyla bunun güvenini topluma verebilirse, bu iddiasına yaraşır bir gelişme gösterebilirse, toplumdan olağan-üstü bir destek alır.</p>
		<p class="normal">Çözüm, toplumdan geçiyor. Bunun herkes farkında; sola oy verenler de, solun partilerinde siyaset yapanlar da.</p>
		<p class="sagnormal">Sabsah </p>
		<div class="clrb"/>
		</body>
</html>