<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_31">Sol, Nasıl “En Büyük” Olur?</h2>
		<p class="normal">Türkiye’yi sağın yönetiminden kurtarmak ve halkın iktidarını kurmak iddiamızın neresindeyiz?</p>
		<p class="normal">Bu değerlendirmeyi geçmişe değil, geleceğe dönük yapacağım. Çünkü “referandum” dahil, geçmişteki tüm olayların temel işlevi, güne ve geleceğe ışık tutmalarıdır. Bu değerlendirme sırasında zaman zaman geçmişe gönderme yaparsam, bu elbette parti yönetim organlarına bir övgünün, bir yerginin, hele bir hesaplaşmanın ifadesi olamaz, olmamalıdır.</p>
		<p class="normal">Çözümlemelerimin ve önerilerimin tümü, şu sorunun yanıtını aramaktadır: shp olarak biz ne yaparsak, nasıl davranırsak, nasıl çalışırsak, partimizi en büyük parti konumuna yükseltiriz?</p>
		<p class="normal">Bu soruyu beş ana başlık çerçevesinde cevaplayacağım: </p>
		<p class="normal">1) Daha az “eski,” daha çok “yeni” olmalıyız;</p>
		<p class="normal">2) Daha az “uyumun” partisi, daha çok “değişimin” partisi olmalıyız;</p>
		<p class="normal">3) Partimizi sağ ve sol sapmalardan (tutucu-gerici eğilimlerden ve goşizmden) sakınmalıyız;</p>
		<p class="normal">4) Partimizin demokrat ve sol kimliğini öne çıkararak, yeni kitlelere açılmalıyız;</p>
		<p class="normal">5) Ciddi yönetim anlayışı; çağdaş particilik; yeni ve yaratıcı düşünce: Bunları başararak, değişim içindeki bir Türkiye’nin sürekli gelişen özelliklerine ulaşabilmeliyiz.</p>
		<p class="normal1">I</p>
		<p class="normal">Yeni seçmen kitlelerine açılmak ve shp oylarını arttırmak için, daha az eski ve daha çok yeni olmalıyız.</p>
		<p class="normal">Her şeyden önce, anap’ın el attığı yenileşme ve çağdaşlaşma öncülüğü görünümüne meydanı boş bırakmamak gerekir. “Yenileşme” ve “değişim,” dünyanın hiçbir yerinde sağın sloganı, hattâ iddiası bile olamaz. Bunlar, tarihsel olarak, sosyolojik olarak, solun özelliğidir; solun ayrıcalığıdır; solun tarihsel misyonudur:</p>
		<p class="normal">Çağdaşlık, yenileşme ve değişim, solun bizatihi kendisidir.</p>
		<p class="normal">Böyle olması gerekirken, Türkiye’nin sağ iktidarı kendini neredeyse ilerlemenin ve değişimin bayraktarı ilân edecek.</p>
		<p class="normal">Bu aldatmacayı iktidarın sürdürebilmesi, yeninin ve değişimin yollarında bizim geri kalmamızdandır; shp’yi geçmişle ve eskiyle çok fazla özdeş göstermemizdendir. Kendi kimliğimizi seçmene tanıtmak ve benimsetmek düşüncesiyle eskiye ve geçmişe çok fazla gönderme yapmaktayız; yakın siyasal geçmişe çok fazla bağlı gözükmekteyiz ve biraz da ölçüyü kaçırmaktayız.</p>
		<p class="normal">Oysa, eskiye sürekli çağrışım yapan, geleceğini geçmişte aradığı izlenimini veren bir sol, kendi özgücüne kıyasla çok dar bir alana ve çok sınırlı bir seçmen kitlesine kendini sıkıştırmış demektir. Hele Türkiye gibi, bâzı ölçülerle “muhafazakâr” diye nitelenen toplum kesitlerinin bile içgüdüleriyle ve sezgileriyle yeniden, yenileşmeden yana olduğu bir ülkede.</p>
		<p class="normal">Kaldı ki, biz çok genç bir nüfusa sahip, çok genç bir toplumuz: Toplam seçmenin yaklaşık üçte birinin (8 milyon genç) ilk kez 1980 sonrasında oy kullandığı bir ülkede, siyasete öncelikle geçmişe ait imajlarla ve mesajlarla yaklaşmak, büyüyüp gelişmekten peşinen vazgeçmek anlamınadır. Hele bu geçmişteki son “hükümet” dönemi toplumsal bellekte temel izlenim olarak yoklukları ve kuyrukları bırakmışsa.</p>
		<p class="normal">Hem sonra, “chp” deniyor, “chp’ye sahip çıkmaktan” söz ediliyor, chp’ye sahip çıkıldığı sanılıyor:</p>
		<p class="normal">chp’ye sahip çıkmak, 1980 Türkiye’sinde shp’nin seçim otobüsünün plakasına “C”, “H”, “P” harflerini koydurtmak değildir. Birer harf olarak “C”, “H”, “P” soyuttur ve anlamsızdır.</p>
		<p class="normal">Mesele, chp’nin hangi temel tercihlerle, hangi kaynaktan güç alarak, hangi yönde gelişerek 1973’ün, 1977’nin seçim zaferlerine ulaştığını anlayabilmektir.</p>
		<p class="normal">chp, parti içindeki tutucuların “reddi miras yapılıyor” itirazları arasında, “devlet partisi” kimliğini geçmişe bırakıp “halkın partisine” dönüştüğü için yeni kitlelere açılabilmiştir.</p>
		<p class="normal">chp, kendi geçmişinin artık geçmişte kalması gereken özelliklerini, sonradan Güven Partisi’ni kuracak olanlara terk ederek, değiştiği ve ilerlediği için; chp, “yenileşmenin ve değişimin” öncüsü, bayraktarı, sözcüsü olabildiği için; chp, “yeni chp”yi kendi bağrında yaratabildiği için gelişmiş ve “birinci parti” konumuna ulaşmıştır.</p>
		<p class="normal">Yani, geçmişte çakılıp kalmak yerine, geliştiği, değiştiği ve kendini yenilediği için.</p>
		<p class="normal">Türkiye’nin yakın siyasal geçmişinden sürekli kimlik arayarak shp’yi büyütemeyiz. Solun en büyük gücü, yenileşmenin ve değişimin temsilcisi olmasıdır.</p>
		<p class="normal">Bu gücümüze sahip çıkmak gerekir.</p>
		<p class="normal1">II</p>
		<p class="normal">Söz chp’den açılmışken, devam edelim:</p>
		<p class="normal">chp’nin, oy gücünü yüzde 40’ların üzerine çıkararak “en büyük” olabilmesi, onun, güçlü çevrelere ve var olan düzene uyum çabasının mı bir sonucudur?</p>
		<p class="normal">Yoksa, chp’nin büyümesi, uyumun değil, değişimin mi sonucudur? Var olanla benzeşmenin yerine, var olandan farklılaşmanın mı eseridir? “Düzeni değiştirmek” iddiasının, “hakça bölüştürmek” idealinin mi ürünüdür?</p>
		<p class="normal">chp’yi statik üç harf olarak değil de, dünün bugüne aktardığı bir deney birikimi, onurlu bir mesaj olarak görebilmekteysek yanıt açıktır: Uyumun değil, öncelikle değişimin partisi olabildiği için, var olana kendini uyarlamak yerine, öncelikle var olandan farklılaşabildiği için; var olanı biraz demokrat biraz da özgürlükçü reçetelerle rötuşlamak yerine, değişimi savunabildiği için chp büyümüştür.</p>
		<p class="normal">Tarihin verdiği ders, bugün de geçerlidir:</p>
		<p class="normal">shp’nin en büyük parti konumuna yükselmesi, var olana uyum özelliklerini ikinci planda tutarak, var olanla farklılaşan özelliklerini öne çıkarmasına bağlıdır. Daha az “uyumun” partisi, daha çok “değişimin” partisi olmasına.</p>
		<p class="normal">Bir Sol Parti için “uyum” ve “değişim” kavramları ne demektir?</p>
		<p class="normal">Sol partiler, Batı Avrupa’nın çoğulcu komünist partileri dahil, mevcut düzene belirli uyumları gösteren, hattâ bâzı uyumları öneren partilerdir. Bu doğaldır. Ama bir sol partinin solculuğu ve ayrıcalığı, onun uyumdan çok “değişim” niteliğindedir, benzeşmekten çok, “farklılaşma” özelliğindedir.</p>
		<p class="normal">shp olarak “değişim” iddiamızı ve başkalarından “farklılığımızı” çok daha açık, net ve somut biçimde savunmak durumundayız. Başarımızın en önemli önkoşullarından biri budur.</p>
		<p class="normal">Başkalarının zaten yapmakta olduğunu, ya da yapmak iddiasında olduğunu, biz elbette onlardan daha iyi yaparız. Sanayileşmeyi hızlandırırız, ihracatı geliştiririz, tarım teknolojisini yaygınlaştırırız. Üretimi elbette arttıracağız, ekonomiyi büyüteceğiz.</p>
		<p class="normal">Ne var ki, bunlar ve bu tür mesajlar, gerekli, hattâ zorunlu olmalarına rağmen, bizim “farklılığımızı” yeterince ortaya koymaz. shp’yi en büyük parti konumuna yükseltmez. Çünkü bütün bunları, bir sağ iktidar iyi kötü yapıyor, ya da sağ muhalefet, yapmayı vaat ediyor. Tıpkı bizim gibi. Örneğin, biz “ekonomiyi büyüteceksek,” günümüzün (1988) iktidarı da kayda değer bir oranda büyütüyor. Sağ muhalefet, daha da büyüteceğini söylüyor. Ya da, örneğin çiftçinin banka borç faizlerini affedeceğimizi açıklamaktaysak, bir sağ partinin, sadece faizi değil, tümüyle borcu affedeceğini söylemesine engel bir durum yok. Ya da, biz taban fiyatını yüksek tutacaksak, bir sağ parti de bunu yapabilir. Nitekim yakın geçmişte yaptı.</p>
		<p class="normal">shp, sağ partilerin de koşabileceği kulvarlardaki yarışmayı öne çıkararak en büyük parti konumuna gelemez; özdeki farklılığını ısrarla ortaya koymaksızın, geneldeki yarışı kazanamaz:</p>
		<p class="normal">Bizim özelliğimiz, gücümüz ve üstünlüğümüz, başkalarının kendi sosyal, sınıfsal öncelikleri bakımından “yapamayacaklarını,” bizim sosyal, sınıfsal önceliklerimiz sayesinde yapabilecek olmamızdır.</p>
		<p class="normal">shp’nin sol özünden kaynaklanan bu farklılık ve üstünlük, yeterince ortaya konabilmiş, yeterince ondan yararlanılmış değildir. Bu özümüzle bağlantılı öneriler, solculuğumuz nedeniyle oluşturabildiğimiz çözümler ve yaklaşımlar, bizim siyasal dengelerimizde, mesajlarımızda, çok daha ağırlıklı ve net olmalıdır. Başkalarınca zaten paylaşılan iddialara ve yöntemlere ölçüsüz bir önem atfedilmesi, bizim mücadelemizi bir “teknikler ve teknik seçenekler” düzeyine indirir. Ve bu düzeyde kazanamayız.</p>
		<p class="normal1">III</p>
		<p class="normal">Ciddi bir sol partinin en büyük düşmanı, sağ ve sol sapmalardır; tutucu, gerici eğilimler, goşizmdir. Bu hastalıkların çeşitli türleri, farklı farklı biçimlerde sol partilere bulaşabilirler: Bağnazlık, dışlayıcılık, McCarthycilik, ırkçılık, bölgecilik, marjinalleşme, disiplinsizlik, dernekleşme, maceracılık, slogancılık, vb.</p>
		<p class="normal">“En büyük parti” olmak, bu sağ ve sol sapmalardan shp’yi sakınmamıza bağlıdır.</p>
		<p class="normal">Tutucu, gerici eğilimler, sosyal demokrat (ya da Batı’daki genel tanımıyla çoğulcu sosyalist) partilere her zaman bulaşmaya çalışmıştır. Bize de bulaşmaya çalışmaktadır. Bütün dünyadaki gerici çevrelerin, sola karşı mücadelelerinde uyguladıkları bir yöntemdir bu. Sol sapmalarda olduğu gibi, sağ sapmalarda da, çoğu zaman parti dışından, partinin içine yönelik bir etkileme, hattâ bir sabotaj söz konusudur. Sağ sapma, kimi durumda, partiyi kendi özünden uzaklaştırarak onu sağla benzeştirmektir. Kiminde suçlayıcılık, dışlayıcılık, tasfiyecilik eğilimleridir.</p>
		<p class="normal">Goşizm, maceracı ve bireyci solculuğun adıdır. Solun temel öğretisinden ve yapılanmasından bir sapmadır. “Ortak davranış”, “disiplin”, “uzun vadeli organize mücadele” gibi temel sol özelliklerle bağdaşamayan akımlar ve hareketler, goşizmin tuzağına daha kolay düşer. Goşizmin bütün dünyadaki belirleyici özelliği, solun geleneksel sınıf tahliline dayalı temellerini ve temel yaklaşım ölçülerini göz ardı etmesi ya da ikinci plana atmasıdır. Nitekim goşist gruplaşmalar, klasik sol bir yapılanmanın aksine, sınıfsal özelliklerin benzeşmesi gibi ölçülerden değil, öncelikle “yaş grubu”, “eylem biçimi”, “ırk benzeşmesi” gibi ortak noktalardan hareket eder. Goşizmin bir başka evrensel özelliği, sorumsuzluktur: Kitleleri tahrik etmek, onları, sonuçta ağır faturasını bizzat ödeyecekleri maceralara sürüklemek gibi.</p>
		<p class="normal">shp’yi sağ ve sol sapmalardan sakınmanın temel aracı, ideolojik sağlamlıktır. Siyaset mücadelesi öncelikle ideolojik düzeyde kazanılır. Ya da kaybedilir.</p>
		<p class="normal">İdeolojisini önemsemeyen, kendi partilerine ideolojik eğitim vermeyen, ideolojinin sağladığı tutarlılığa, bütünlüğe sahip olmayan bir sosyal demokrasi, her türden sağ ve sol sapmaya bünyesini açmış demektir. İdeolojinin küçümsenmesi, çok farklı iki kavram olan, farklı işlevler taşıyan parti ideolojisi ile parti programının birbirine karıştırılması, sonuçta, her partilinin kendine göre bir ideoloji yaratıp savunmasına yol açar. Böyle bir ideolojik boşlukta parti yönetimleri ciddi yanlışlara düşer, dağınıklık baş gösterir, partinin öncelikleri arasında dengesizlikler doğar.</p>
		<p class="normal">Sosyal demokrat ya da eşanlamıyla çoğulcu sosyalist partiler, içinde yer aldıkları toplumların emek öncelikli büyük sentezlerini oluşturmak iddiasını taşır. İdeolojisinden kopuk bir sosyal demokrasi ise, büyük toplumsal sentezler şöyle dursun, kendi partisinin içinde bile düşüncelerin sosyal demokrat sentezini gerçekleştiremez.</p>
		<p class="normal">shp, hiç vakit kaybetmeksizin kendi ideolojisinin parti içindeki eğitimini başlatmalı, ideolojisini özümsemelidir. Aksi halde, sağ ve sol sapmalar bir tehlike olarak karşımıza çıkar ve “en büyük” olmayı kendi ellerimizle engellemiş oluruz.</p>
		<p class="normal1">IV</p>
		<p class="normal">Bu işte bir yanlış var:</p>
		<p class="normal">shp, sosyal ve sınıfsal amaçlarıyla benzeştiği, en fazla yarar sağlamayı vaat ettiği kitlelerden, bu kitlelerin çapına kıyasla çok az oy alabiliyor.</p>
		<p class="normal">Sosyolojik özellikleriyle belki “bizden fazla biz olan” kitleler, ancak çok küçük bölümüyle bize destek veriyor. İşçi, köylü, küçük esnaf, memur. Bunlara, sınıfsal beklentileriyle değil, ama çağdaşlık ve demokrasi özlemleriyle bize yakın olanları ekleyiniz. Nüfusun yüzde 80’ini bulursunuz. </p>
		<p class="normal">Alabildiğimiz oy işe, son genel seçimde ancak yüzde 29. </p>
		<p class="normal">Demek ki, bir yanlışımız, bir siyaset sorunumuz var. Sorunu teşhis edip yanlışı düzeltmedikçe, yerel seçimin en büyük partisi olamayız.</p>
		<p class="normal">Yanlış, kendi sol ve demokrat kimliğimize yeterince sahip çıkmayışımızdır. Sol ve demokrat olmanın gereğini yapmakta, avantajını kullanmakta geri kalmamızdır.</p>
		<p class="normal">Sosyal demokrasi, sermaye ile emek arasında bir bütünleşme, ya da sermaye ile emeğin farklı doğrultuları arasında bir “üçüncü yol” değildir. Sosyal demokrasi, hakem değildir, taraftır. Paranın egemenliğine son vermek, emeğin, aklın ve ahlâkın önceliğini gerçekleştirmektir. Sosyal demokrasi, insanların özgürlüğüne, eşitliğine, dayanışmasına, birlikte ulaşılan ve paylaşılan refaha, insanın kendini geliştirme ve yükselme hakkına sahip çıkarak, kendi özgün anlayışını kapitalizmin bireyci, maceracı, ayrıcalık yanlısı kimliğinin karşısına dikmektir.</p>
		<p class="normal">Kendi sol kişiliğimizi bütünüyle ve açıkça ortaya koymaksızın, sosyolojik ve sınıfsal özellikleriyle solda olan bir kitleye büyük oranlarda ulaşmak mümkün değildir.</p>
		<p class="normal">Benzer bir durum, “demokratlığımız” konusunda da geçerlidir:</p>
		<p class="normal">Sosyal demokrasi, özgürlükleri bir bütün şeklinde görebilmektir; siyasal, sendikal, bireysel, dinsel özgürlüklerin tümüne, “kendi özgürlüğümüz” olarak sahip çıkmaktır. “Demokratlığın” öteki gereği, acı çeken, haksızlığa uğrayan toplum kesitlerinin ya da tek bir insanın acısını yüreğimizde hissetmek ve onun hakkını kendi üslûbumuz, kendi yöntemimiz, kendi ölçümüz içinde savunmaktır. Bunu yaparken de, o toplum kesitinin ya da o insanın “bizden” olup olmayışı hiç önemli değildir. Önemli olan, insan olmasıdır. Demokrat yaklaşımın gereği budur.</p>
		<p class="normal">“Demokrat” sıfatını taşıyan bir parti, geçmişin tek parti dönemindekileri hatırlatan bürokratik anlayışların uzantısı olamaz. Sosyal demokrasi, her şeyden önce halka inanmak ve güvenmektir; her şeyi merkezden, devletten belirleyen anlayışların karşısında, sivil toplumun ideolojisidir.</p>
		<p class="normal">Bürokratik bir devlet solculuğuna özgü, halka tepeden bakan, ideolojiden kaçınan, “seçkinci” olan, halkın yerine kendini koyup karar verme özlemlerini taşıyan eğilimleri, sosyal demokrasinin dışında tutmak gerekir.</p>
		<p class="normal">Merkezci devlet solculuğu geleneğinden hâlâ tümüyle kurtulamamış olmamız, partimizin ufkunu, etkinlik alanını ve seçmen kitlesini daraltmıştır; hareket yeteneğini ve çözüm üretme kapasitesini sınırlamıştır. Gerici güçlerin eline, bize karşı kullanabilecekleri bir istismar silâhını teslim etmiştir.</p>
		<p class="normal">Örnek olarak, din ve inanç konusuna değineceğim: </p>
		<p class="normal">Bizim “demokrat” anlayışımız gereğince, bir insanın din ve inanç dünyası, solun farklılaşma ölçüleri arasında değildir. Bizim için önemli olan, insanlarımızın kendi din, inanış ve ibadet özgürlüklerine eksiksiz sahip olmalarıdır. Bu özgürlük “başkalarına ait olan ve bizim lütfen savunduğumuz” bir özgürlük değildir. Sosyal demokratlar olarak, bizim “kendimize ait” temel bir özgürlüktür.</p>
		<p class="normal">Demokratlığın gereği olan böyle bir yaklaşımı net ve açık şekilde, somut olaylardaki yaklaşımlarımızla ortaya koyamayışımız, sağın sömürücülüğüne olanak tanımıştır. Sosyoloji özellikleriyle bizim siyaset dünyamızda yer alması gereken, bizden fazla biz olan bir kitle, sırf dinsel duyarlılıklarının sömürülerek bize karşı kullanılması ve bizim bunu önlemekteki başarısızlığımız nedeniyle, partimize uzak durmaktadır.</p>
		<p class="normal">En büyük parti olabilmemiz, kendi demokratlığımıza bu alanda ve her alanda eksiksiz sahip çıkmaya bağlıdır.</p>
		<p class="normal1">V</p>
		<p class="normal">Oy sandığının sonuçları, meydan mitinglerinin azametine, televizyon konuşmacılarının belagatine, otomobil konvoylarının uzunluğuna, partili hatiplerin iktidara çatmadaki şiddetine göre belirlenseydi, bugün ortada ne anap iktidarı kalırdı ne de Başbakan Özal.</p>
		<p class="normal">Son “yerel seçim referandumunun” en anlamlı dersi budur: dyp, 1980 sonrasının en görkemli mitinglerini yaptı. Biz, shp geçmişimizin en kalabalık mitinglerini, en görkemli konvoylarını düzenledik. Muhalefet olarak televizyonda başarılıydık.</p>
		<p class="normal">Buna karşılık, anap, siyaset tarihimizin en cılız mitingleriyle, en ruhsuz gösterileriyle yetindi. </p>
		<p class="normal">Sonuç? Sonuç, genel seçimdeki anap desteğinin, koca bir yıldan sonra ancak yüzde 1 düşerek yüzde 35’te tutunması oldu, hem de hayat pahalılığının yüzde 80 gibi korkunç bir hızla artığı bir ortamda.</p>
		<p class="normal">“En büyük” olmanın üç önkoşulu var: Ciddi yönetim anlayışı, çağdaş particilik ve yeni, yaratıcı düşünce.</p>
		<p class="normal">Bunca deneyimden geçmiş, olgunlaşıp gelişmiş bir toplumdan, siyasetin eski yöntemleriyle, büyük laflar etmekle, öfkelenip suçlamakla, sürekli şikâyetle ve bazen ağlayan şarkıcılara benzemekle pek bir yere varılmıyor. Siyaset, plan, program, organizasyon istiyor.</p>
		<p class="normal">Partimizin tüm yönetim birimlerine, yöneticiliğin “yeni sorun yaratmak” değil, “var olan sorunları çözmek” olduğu anlayışını egemen kılmamız gerekiyor.</p>
		<p class="normal">Çok önemli bir seçim öncesi döneminde, “temel ve büyük sorunlardan hangilerini öncelikle toplumun gündemine getirirsem, seçim sonuçlarını en fazla etkilerim” diye partimizin düşünmesi gerek.</p>
		<p class="normal">Sonra, her konuyu ve her şeyi birlikte konuşarak yurttaşın kafasını karıştırmak yerine, seçime katkısı öngörülerek belirlenmiş beş-altı konuya bütün gücümüzü seferber etmek gerekiyor.</p>
		<p class="normal">Her konu için parti örgütlerini ve milletvekillerini ayrı ayrı görevlendirmemiz, çalışmaları izlememiz, plan, program, zamanlama çerçevesinde bunları tek tek ülke gündemine getirmemiz gerek. Bir büyük basın toplantısını, televizyona yansıyacak önemli bir konuşmayı, kocaman bir haftayı, sadece ve tek başına o belirli konuya ayırarak.</p>
		<p class="normal">Aksi halde, her şeyi söyleyeceğiz diye, bazen hiçbir şey tam söylenemiyor, söylenenler, yurttaşa ulaşmıyor. Dağınık şekilde sürekli tekrarlananların etkisi kalmıyor, sözlerimiz kanıksanıyor.</p>
		<p class="normal">Siyaset pratiği, her şeyden önce bir organizasyon işidir.</p>
		<p class="normal">Seçim yaklaşıyor. İdeolojik eğitim bir yana, seçim kazanmanın tekniklerini, propagandanın yöntemlerini örgütlerimize ulaştırmamız, planlı, programlı çalışmalarla, seminerlerle bu bilgileri örgütlerimizle birlikte biçimlendirmemiz gerek.</p>
		<p class="normal">Bu önemli seçim döneminde, zaten yıllardır tekrarladığımız, seçmenin işite işite ezberlediği tezlerimize, yenilerini ve somutlaşmış modelleri de eklememiz gerekiyor. </p>
		<p class="normal">Ama bütün bunlar, ciddi, planlı, organize bir siyaseti bütün parti birimlerinde gerçekleştirmeye bağlı.</p>
		<p class="normal">Sonuç: Haklıyız ve özünde çok güçlüyüz.</p>
		<p class="normal">Daha az “eski,” daha çok “yeni” olmalıyız.</p>
		<p class="normal">Daha az “uyumun” partisi, daha çok “değişimin” partisi olmalıyız.</p>
		<p class="normal">Partimizi sağ ve sol sapmalardan sakınmalıyız. </p>
		<p class="normal">Partimizin demokrat ve sol kimliğini öne çıkararak yeni kitlelere açılmalıyız.</p>
		<p class="normal">Ciddi yönetim anlayışı; çağdaş particilik; yeni ve yaratıcı düşünce: Her düzeyde ve her biçimde bunları gerçekleştirmeliyiz.</p>
		<p class="normal">SHP Küçük Kurultayı’ndaki konuşma, Aralık 1988</p>
		</body>
</html>