<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_19">Solun Çözümü “Birliğinde” mi, “İlkesinde” mi?</h2>
		<p class="normal">Türkiye’nin solu kendi işlevini hâlâ “Demirel’e alternatif olmak” şeklinde görmekteyse, o zaman, sol birleşse de olur, birleşmese de. Asıl sorun, solun, çok daha köklü bir değişim ve yenileşme talebine sahip olması ve onun gereğini yapabilmesidir.</p>
		<p class="normal">Türkiye’nin sol iddialı partileri “bütünleşirse,” bundan ne çıkar?</p>
		<p class="normal">Birleşen partiler, vergi kaçakçılarını affetmeye, yüzsüzleri sakınmaya devam eder mi? “Olağanüstü halin sürekliliği,” şimdi bir yerine üç partinin mi güvencesi altına girer? Sol iddialı partiler bütünleşince, yasal çalışma saatleri kırk saate iner mi, ücretli çocuklarının üniversite mezunları arasında “hiç düzeyindeki” oranı yükselir mi? Türkiye’nin kamuoyu, seçmeni, sol partilerin birleşmesini gerçekten önemsiyor mu? Hangi beklentilerle önemsiyor? Hangi koşullarda önemsiz buluyor? Sorunun “çözümü,” Türkiye açısından çok şey değiştirebilir mi? Türkiye’nin dengeleri, daha çağdaş, daha emek öncelikli, daha yenileşmiş olur mu?</p>
		<p class="normal">Önce chp vardı. 12 Eylül sonrasında, Halkçı Parti ve sodep oluştu. dsp’nin kurulmasıyla, iddia sahipleri üçe yükseldi. Ardından, büyük çabalar sonucunda hp-sodep birleşmesi gerçekleşti; ortaya shp çıktı. Böylece iddia sahipleri ikiye indi. Sonra 12 Eylül’ün yasakladığı chp yeniden doğunca, sayı gene üç oldu.</p>
		<p class="normal">Türkiye’nin sol iddialı hareketi, “tekken” ne yapabildi, “ikiyken”, “üçken,” tekrar “ikiye” inerken, ne oldu? “Sayı” neyi etkiledi ya da etkileyemedi?</p>
		<p class="normal">Tek başına chp vardı; Abdi İpekçi, Kemal Türkler, Cavit Orhan Tütengil ve diğerleri öldürüldü; iki sol iddialı parti, üç sol iddialı parti oldu, hiçbir şey değişmedi: Muammer Aksoy, Bahriye Üçok, Uğur Mumcu ve öbürleri... Demek ki, sol iddialı partilerin bir ya da iki, üç olması, Türkiye’nin sol ve demokrat insanlarının öldürülmesini önlemekte etken olamıyor.</p>
		<p class="normal1">Olmayan ve Olan Etkinlik</p>
		<p class="normal">Peki, nerede etken oluyor?</p>
		<p class="normal">1980 sonrasının hp’li, sodep’li, dsp’li dönemleri, dsp-shp dönemi, hattâ shp’nin “iktidar” dönemi. Ne değişti? Gelir dağılımındaki adaletsizlik mi? Akıl fukarası yönetim anlayışı mı? Son olarak Avrupa Konseyi’nin “yeni hükümet döneminde bir şey değişmedi” dediği işkence iddiaları mı? Türkiye’nin çağdaş, demokrat, laik yaklaşımlarının başarısı mı? Türkiye’nin yenileşmesi mi?</p>
		<p class="normal">Gerçekten, bu “sol” partiler çoğaldı ya da eksildi de, ne değişti? Çok başarılı parlamento çalışmaları, çok başarılı belediyecilik, akılcılık, verimlilik, çağdaşlık, sosyal adalet doğrultusunda gelişen, yenileşen Türkiye. Bunlar mı oldu? Ya da, olamadı? Acaba değişik biçimde mi olaya yaklaşmak lâzım? Sorun sayılarda değil de, işin özünde mi? Nitelik sorunu varken, nicelikle mi uğraşılmakta? Niceliği önemsemekten, nitelik mi gözden kaçırılmakta? Nitelik sorunu çözülse, sayısal sorun kendiliğinden çözülmez mi?</p>
		<p class="normal">Benzer iddiaları paylaşan solun birleşmesi, elbette çok önemli. Ama olaya “sayısal” yaklaşmak, hem fazla bir şey değiştirmiyor, hem de, galiba, özün fark edilmesini zorlaştırıyor.</p>
		<p class="normal">Sorunun özü, Türkiye solunun, özellikle 1980 sonrasında sol ve demokrat kimliğinden uzaklaşmasıdır. Eskimesidir. Kendini, kendi özü doğrultusunda yenilemek ve gelişime uyarlamak yerine, “yenilik” niyetine, sağla benzeşmeye başlamasıdır. Böylece, özelliğinden ve işlevinden kaybetmesidir. Türkiye’ye getirebileceği katkının en azıyla yetinmesidir. Sorunun öncelikle burada yattığı görülebilirse, “ikili, üçlü sayıların” bir “neden” olmaktan çok, “sonuç” oldukları dikkate alınırsa, o zaman, çözüm yolu da bulunabilir.</p>
		<p class="normal1">Birleşmenin Anlamsızı, Anlamlısı</p>
		<p class="normal">Başlangıçta değinilene geri dönersek, var olan yanlışlarını sürdüren bir sol, birleşse de kayda değer bir gelişme olmaz. İki yanlışın bir araya gelmesinden ortaya “doğru” çıkmaz, “daha büyük bir yanlış” çıkar.</p>
		<p class="normal">Devleti, köhne anlayışlarıyla, bir eşitsizlik ve verimsizlik faktörü olarak ayniyle sürdürecekseniz, eğitimden, sosyal sigortaların ayıbına, toplum varlığının yağmalanmasına, milletin ortak ekonomik varlığının yönetimini partizan yandaşların bilgisizliğine teslim etmeye, eşitsizlikler karşısındaki duyarsızlığa kadar, her şey olduğu gibi sürecekse, o zaman, birleşilse de bir şey değişmez, birleşilmese de. Sadece, bu değişmezliğin nimetlerini ve sorumluluğunu paylaşanların arasına katılanlardan “sol” adlandırılanların sayısı artabilir, o kadar.</p>
		<p class="normal">Solun birleşmesi, solun özü doğrultusundaki bir yenileşmenin ifadesi olacaksa; solun temel değer yargılarıyla, çağın ve değişimin ileri yöntemleri arasında yeni bir uyuma yol açacaksa; eşitlik, akılcılık, verimlilik, özgürlük, insan hakları gibi ölçüler sonunda öne çıkabilecekse; topluma yeni bir ufuk açılıp yeni hedefler gösterilecekse, bu bütünleşme anlamlı ve yararlı olabilir.</p>
		<p class="normal1">Birleşme Mümkün mü?</p>
		<p class="normal">Türkiye’yi eşitlik, özgürlük, gelişme kulvarlarında yenileştirme hedefini getiren, çağı paylaşabilmiş, kendisiyle barışabilmiş, akılcı, verimli bir Türkiye idealini temsil eden, bütünleşmiş bir sol, bu denklemden çıkar mı? Bu sorunun yanıtını ararken, çok tarafsız, çok objektif bakabildiğimizi iddia edemeyiz ama, bize göre, elbette çıkar. Türkiye’de sol özellikli partiler bugün birleşmedi diye, solun geleceğinden elbette umut kesilecek değildir.</p>
		<p class="normal">Bütünleşme olmazsa, var olan partilerden “solun özü doğrultusundaki bir yenileşmeyi kendi bünyesinde geliştiren” ve “Türkiye’yi yenileştirme işlevinin sahibi olabilen” ötekileri çok gerilerde bırakarak öne çıkar. Bugüne kadar çıkamamış olması, bundan sonra çıkamayacağı demek değildir.</p>
		<p class="normal">Bölünme böyle sona erer. Doğruyu yapabilen parti, öne çıkar. Ancak bu en zahmetli süreçtir. Akılcı yaklaşım, benzer hedefleri paylaşan solun bütünleşmesidir. Süreci kısaltmaktır. Nasıl? Önce, temel yaklaşımları, bu yaklaşımların pratikteki uzantılarını saptayarak. Hedefleri, bu hedeflere Türkiye’yi ulaştıracak projeleri oluşturarak.</p>
		<p class="normal">Türkiye’nin solu ideolojik temel taşlarını nasıl belirliyor, kendini nasıl tanımlıyor?</p>
		<p class="normal">Nasıl bir Türkiye’yi sol amaçlıyor, özlüyor, öneriyor?</p>
		<p class="normal">Hangi programın çevresinde bu Türkiye’nin gerçekleşmesini öngörüyor? Böyle bir programda, solun evrensel doğrularıyla Türkiye gerçekleri arasındaki büyük sentezlerini kurabiliyor mu? Farklı duyarlılıklar arasındaki demokratik uzlaşmaların çağdaş yöntemlerini önerebiliyor mu?</p>
		<p class="normal">İşlevini kaybetmekte olan bir parlamento anlayışını kökten değiştirmenin, tel tel ve her alanda dökülen bir idare düzenini geçmişe terk etmenin cesaretini, sol, bir ortak bütünleşme programında sergileyebiliyor mu? İkbal uğruna arsızları, yüzsüzleri, kaçakçıları kollamaktan vazgeçmenin, muhalefette verdiği sözleri iktidarda da tutmanın doğruluğunu sergiliyor mu? Toplumun ekonomik varlığını yandaşlara ve partizan hesaplara âlet etmeyeceğinin, öncelikle temsil ettiği kitlelerin yararlarına sahip çıktığının güvenini böyle bir ortak programla sol verebiliyor mu? Bireyselliği ve kişisel hesapları solun bütünlüğü için aşabileceğini, özveri kavramının herkes tarafından paylaşıldığını, sol ortaya koyuyor mu?</p>
		<p class="normal">İnanç, bu cesaret, bu beceri solun bütün partileri tarafından bir ortak hedef kabul edilebilirse, o zaman, bütünleşmenin yolu bulunabilir: Taraflar, ilkelerin, programın, projelerin çevresinde bir araya gelir; bunları tartışıp olgunlaştırır ve herkese ait ortak Türkiye idealinin, ortak sol anlayışın çevresinde bütünleşme gerçekleşir.</p>
		<p class="normal">Böyle bir hedef, solcu olsun olmasın, kamuoyuna yakın gözükmekteyse, Türkiye’nin, demokrasinin yararlarına uygun gözükmekteyse, kamuoyu desteği çok şeyi kolaylaştırır.</p>
		<p class="normal">Hadi... “Bütünlük,” solu geliştirerek, iyileştirerek bir araya getirmenin ifadesi olacaksa ve solu paylaşan insanlar, seçmenler, böyle bir bütünlüğü amaçlıyorsa, harekete geçsinler.</p>
		<p class="normal">Hadi... Sol amaçlı partiler, gerçekten sağlıklı bütünleşmeyi istiyorsa, bu niyet ve bu yürek varsa, hadi...</p>
		<p class="sagitalik">Sabah, Şubat 1993</p>
		<div class="clrb"/>
		</body>
</html>