<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_11">Siyasal Yozlaşma ve Seçim</h2>
		<p class="normal1">I. En Muhafazakâr Meslek</p>
		<p class="normal">Müze bekçiliği, Vakıflar Genel Müdürlüğü ya da büyük toprak sahipliği değil; en muhafazakâr meslek, hiç kuşkusuz, “politikacılık.”</p>
		<p class="normal">Dünyanın her yanında, politikacı, en muhafazakâr toplum kategorisini oluşturuyor. Ayrıca, “ideolojiden bağımsız” bir özelliği de var: İster kapitalist partisinin siyasetçisi olsun, ister komünist partisinin siyasetçisi, aynı muhafazakâr kişiliği paylaşıyor. Bir başka evrensel özellik de şu: Politikacının rütbesi büyüdükçe, muhafazakârlığının derecesi yükseliyor.</p>
		<p class="normal">Bu muhafazakâr “öz,” muhafazakâr “eğilim”, “bünye,” nereden kaynaklanıyor?</p>
		<p class="normal">Siyaset sosyolojisinde, iki nedene işaret ediliyor:</p>
		<p class="normal">1) Politikacı, kendi parti çerçevesinin, kendi küçük dünyasının çok fazla etkisinde kalıyor. Temel sorunlarını, çözümlerini, beklentilerini ve tatminlerini burada arayıp buluyor. Onun “dünyası,” ülke geneli değil, dengesiz bir şekilde, parti özeli olabiliyor.</p>
		<p class="normal">2) Temel tatminlerini bu dar çevrede bulan –örneğin, bir parti görevine, yerel yönetim görevine seçilmişse, bununla büyük ölçüde yetinen, ülke genelindeki gelişmelerden bir ölçüde uzaklaşan– politikacı, “durumundan hoşnut” olabiliyor. “Muhafazakâr karakterin” ikinci nedeni burada: Politikacı, hele küçük de olsa bir görev, bir makam sahibi olmuşsa, “statükoyu korumak” eğilimine giriyor, yenilikten ve değişimden korkuyor. Çünkü, her değişimin, onun bireysel statükosunu sarsabileceğini hesaplıyor.</p>
		<p class="normal">Böylece, dünyanın her yerinde ve her partisinde, içgüdüleri “muhafazadan” yana olan, fevkalâde ihtiyatlı, temel eğilimi “durumunu sürdürmek” olan bir politikacı kimliği öne çıkıyor. Tüm politikacılar böyle değil elbette. Ama kural dışında kalanlar genel kuralı bozmuyor.</p>
		<p class="normal">Politikacının muhafazakâr kimliği, siyasal partilerin de genellikle durgun ve değişmez görünümüne, kendi kulvarlarındaki tutuculuğuna yol açıyor. Siyaset, hayatın akışına bazen ayak uyduramıyor. Toplumun gerisinde kalıyor. Toplumla birlikte, toplumun ihtiyaçları ve tercihleri yönünde partiler değişemiyor. Bunun temel nedeni, partileri oluşturan politikacıların muhafazakâr kimliği: Yenilikten bünyesi itibariyle çekinen politikacının bu tavrı, partiye de yansıyor. Üstelik, parti politikasını belirleyen, öncelikle, parti içinde yükselmiş üyeler. Milletvekilleri, yöneticiler, vb. Bunlar işe, “rütbeleri bakımından,” statükonun yarattığı ve statükodan en fazla yararlanan kesitler.</p>
		<p class="normal">Örneğin, “saf” adaylar –“saf” sıfatı burada “budala” anlamına da, “temiz” anlamına da gelebilir– parti kongrelerinde delegenin önüne çıkıp, “üye yapısının, seçim mekanizmalarının bozukluğundan, bunları düzeltmek zorunluluğundan” söz eder. Ve hitap ettikleri “delegenin,” o yapının ve mekanizmaların sonucunda “delege seçildiğini” gözden kaçırırlar. Tabiatıyla, hayâl kırıklığına uğrarlar.</p>
		<p class="normal">Büyük kongrelerde, kendilerinden “partiyi geliştirmesi, değiştirmesi” istenen parti yönetimleri, genellikle, mevcut statüko ve dengeler sayesinde başa geçmiş ve başta kalmış olanlardır.</p>
		<p class="normal">Sonuç, politikacının muhafazakâr özelliklerinden etkilenen muhafazakâr partiler ve muhafazakâr siyaset kurumudur. Kamuoyunun zaman zaman şaşırması da bundandır: Kamuoyu, basın, yurttaş, bazen partilere bakar. “Bunlar nasıl oluyor da kendilerini değiştirmiyor, partililer gözlerinin önünü görmüyor mu?” der. Oysa kamuoyu gibi partili de gözlerinin önünü görür. Ancak, bakış açısı farklıdır.</p>
		<p class="normal">Partilerin ya da politikacıların tek tek eksiği değil elbette, ama siyasetin “objektif”, “evrensel” gerçeği, bu “muhafazakârlık” eğilimi.</p>
		<p class="normal">Peki, objektif gerçek bu olunca, partilerin, “toplum gerisinde kalmaya” mahkûm olduğuna mı hükmedilecek?</p>
		<p class="normal">Siyaset sahnesinde değişim olabilmesi için –toplumun başka alanlarına kıyasla– çok daha fazla değişim ihtiyacı ve değişim faktörü bulunması gerekiyor. Siyasette, “jeton” çok yavaş düşer...</p>
		<p class="normal">Ancak günümüzün gerçeği, siyaset kurumunun bütün dünyada hızla büyüyen bir değişim ihtiyacı yaşamasıdır. Evrensel dengelerin değiştiği, teknolojinin, yeni anlayışların geliştiği, değişim rüzgârlarının fırtınaya dönüştüğü bir zaman kesitindeyiz.</p>
		<p class="normal">Bir bütün olarak siyaset, bu oluşumun gerisine düşmenin tehlikesini duyuyor. Toplumların önemli kararlarında, siyasetin payı azalıyor; başka merkezlerin –bilim, basın, meslek odaları, vb.– belirleyici rolü ve kararlardaki payı büyüyor. Parlamentolar ve partiler, ikinci plana itilmenin kaygısında. Daha şimdiden, bilgisayarların ve teknisyenlerin yöneteceği yeni toplum modelinden söz ediliyor.</p>
		<p class="normal">Türkiye’de durum pek farklı değil. Hattâ, kamuoyu yoklamalarına göre, vahim: Toplumun çok önemli bir bölümü, siyasete, partilere, siyaseti yöneten kadrolara güvenmediğini açıklıyor. Demokrasi inancı geriliyor.</p>
		<p class="normal1">II. Siyaset Bıktırdı mı?</p>
		<p class="normal">İslam toplumlarındaki siyaset üzerine dünya çapında bir otorite olan Profesör Dankwart Rustow, Türkiye’de Siyasal Partilerin Oluşumu başlıklı çalışmasında şöyle yazıyor:</p>
		<p class="normal">“İbni Haldun’un Mukaddime’si, modern tarih sosyolojisinin başlangıcıdır, öncüsüdür. Buna rağmen (çağdaş kavramların ilk kez İbni Haldun’da ortaya konmasına rağmen), burada ne çoğunluk oyundan bahis vardır, ne meşru başkaldırma hakkından, ne de bir temsil teorisinden. Klasik dönemin İslam düşünürleri, iktidarın etkili bir şekilde kullanımını –bu kullanım zulüm ve yolsuzluk özellikleri taşısa bile– sivil çatışmaya ve anarşiye tercih ederler. Özetle, insanın –bireyin– koşulsuz görevi, her kim olursa olsun, iktidarın emirlerine uymaktır.”</p>
		<p class="normal">Demokrasiyi, topluma, hayat tarzımıza ve zihinlerimize bir türlü yerleştiremiyoruz. Siyaseti bir kör dövüşü olmaktan, verimsiz bir suçlama yarışından, kalitesizliği örten bir “efelik”ten, ama buna rağmen buram buram kalitesizlik kokan bir çözümsüzlükten kurtaramıyoruz.</p>
		<p class="normal">Dankwart Rustow, siyasetteki çapsızlığımızın en temel nedenlerine belki işaret ediyor:</p>
		<p class="normal">İster küçük çevremizde olsun, ister partilerde ya da ülke genelinde, farklı düşünceye, ayrışmaya, çoğulculuğa katlanamıyoruz.</p>
		<p class="normal">Büyüklerimiz, bâzı “doğruları” yukarıdan aşağıya vazetmiş. Sınırları çizip kalıpları koymuş. Herkes, kendine göre bir ezber bellemiş. Büyüklerimizin aslında hiçbir şey bilmediği ve belletilen ezberin geçersizliği hayat tarafından her gün kanıtlansa bile, çaresi yok, ezberi bozmayacağız. Ezberi sorgulayanı, farklılaşanı, yeni düşünce getireni hain sayacağız.</p>
		<p class="normal">Aslında, böyle olması işimize gelecek. Sadece büyüklerimizin değil, bizim de işimize gelecek. Kendi düşünce fukaralığımızı bu şekilde örteceğiz. Arada bir efelenip ortaya çıkarak, sağa sola yıldırımlar yağdırarak, “iş yapıyor” gözükeceğiz. Görevimizin hakkını vermiş olacağız. Düşünmek, araştırmak, sorgulamak, çözüm üretmek, bunlar bize göre işler değil. Hem de tehlikeli: Böyle bir ortama yönelsek, o zaman tüm boşluğumuzla gözler önüne serilip belki de işsiz kalacağız. İyisi mi, kendi ezberlerimiz doğrultusunda siyaseti sürdürelim. Herkes birbirini suçlayıp “laf oturtsun.” Şu hale bakın: İki yıldır koskoca muhalefetin tek sorunu, Sayın Özal ve ailesi. Sayın Özal’ın tek sorunu ise, Sayın İnönü ve onun sayın babası.</p>
		<p class="normal">Siyasetin bu özelliklerinde, bir “yanlış” yok mu? Galiba alan da hoşnut, satan da. Bir tür danışıklı dövüş. Herkes durumundan ve ezberinden, konumundan ve statükodan gizlice memnun. Kurulu düzeni sorgulayana, ezberi bozana karşı McCarthy’ci suçlamaları yöneltmeye herkes hazır. Yeter ki, oyun bozulmasın.</p>
		<p class="normal">Eşitsizlik yakın tarihin en uç noktalarına varmış, işsizlik inanılmaz boyutlarda, rüşvet ve yolsuzluk kurala dönüşmüş, toplumun ortak varlığı olan kent topraklarının talan edilmesine “sorumlular” gözlerini yummuş... Türkiye, kendi kaynaklarını, olanaklarını kullanamayan, varlık içinde yokluğa mahkûm bir ülkeye dönüşmüş...</p>
		<p class="normal">“Bize ne” mi diyeceğiz?</p>
		<p class="normal">Aslında, “siyaset,” sadece kurulu siyaset düzeninin oyunlarından ibaret olsa, sadece onları ilgilendirse, topluma yansıması olmasa, gerçekten, “bize ne” denebilir.</p>
		<p class="normal">Durum bunun tam aksi: Bir toplumun “eğitim” kurumu, “ekonomisi”, “askerlik” kurumu, “bilim dünyası”, “basını”, “spor kurumu” gibi, “siyaset kurumu” da, büyük mekanizmanın bir küçük bölümüdür. Ne var ki, siyasetin özelliği, bütün öbür kurumları en fazla etkileyen kurum olmasıdır. Dolayısıyla, siyaset, tek başına siyasetçilerin değil, hepimizin sorunudur.</p>
		<p class="normal">Peki, bu sorunla yeterince ve ciddiyetle ilgili miyiz? Yurttaş olarak, kamuoyu olarak üzerimize düşeni yapmakta mıyız? Elbette hayır. Siyasetteki gibi, bizlerin de bir “ezberi” var. Bu ezbere sığınmış olmanın rahatlığı içindeyiz. Bizi düşünmekten, sorgulamaktan, yenileşme zahmetinden o ezber sakınıyor.</p>
		<p class="normal">Bir de, kendi ülkemizin siyasetine, partilerine, siyasetçilerine bakıyoruz da, “siyaset böyle yapılır, particilik böyle olur, siyasetçinin görevi bundan ibarettir” sanıyoruz. “Doğrusu budur” diyoruz.</p>
		<p class="normal">Oysa “doğrusu” bu olsa, bize öğretilenler, söylenenler, ezberletilenler “doğru” olsa, halimiz böyle mi olurdu? </p>
		<p class="normal">Bundan daha basit, daha sıradan bir şey olabilir mi? Siyasetin temeli, özü, elbette düşüncedir. Tarafların öncelikle kendi doğrultularındaki, öncelikle temsil ettikleri yararlar doğrultusundaki düşünceleri ortaya koyması, farklı çözümler önermesidir siyaset. Yarar ve düşünce farklılaşmasından kaynaklanmış çözümlerin yarışıdır.</p>
		<p class="normal">Önce, farklı düşünceyi yasaklayacağız, yasak olmasa bile, farklı düşünceden korkup onu mahkûm edeceğiz. Sonra, herkesin kendi çevresindeki “mutlak doğru”ya biat etmesini, ezberinde isteyeceğiz. Ardından, tek bildiği kendi ezberi olan, düşünmekten çok suçlamayı bilen aktörlerle bu fotoğrafı tamamlayacağız. Ve bir kalitesizlik, tekdüzelik, üretimsizlik, çözümsüzlük ortamında, Türkiye’yi refaha, mutluluğa götüren politikaların oluşumunu bekleyeceğiz...</p>
		<p class="normal">Şairin bir zamanlar söylediği gibi, “müsademe-i efkârdan barika-i hakikat” doğar ama, “çarpışanlar balkabağı olursa, ortaya kabak çekirdekleri saçılır.”</p>
		<p class="normal">“Bu siyasetçilerin işi, kendi çarelerini kendileri bulsun” diyemeyiz. Doğru dürüst bir ülke, ciddi, verimli bir yönetim istiyorsak, her şeyden önce toplum olarak “kaliteye” talep yaratacağız. Toplum, kalite talebinde bulunmazsa, bu talep, siyaset dünyasının kendi içinde kolay kolay oluşmaz.</p>
		<p class="normal">Bize ezberletilmiş davranış biçimleri ve yaklaşım modelleri gerçekten doğruluk payı taşısaydı, günümüzün siyaseti saygınlığından bu kadar uzaklaşmış, güvenilirliğini bu kadar yitirmiş olmazdı.</p>
		<p class="normal">“Tekçi” anlayışlarla, “çoğulcu” Türkiye’nin ve demokrasinin gelişemeyeceğini, her düzeydeki sağlıklı farklılaşmalarda düşünce üretilmezse, düşünce yarıştırılmazsa, siyasetin de, ülkenin de bir yere varamayacağını artık görmek durumundayız.</p>
		<p class="normal">Söyleyecek hiçbir sözü bulunmayanların sığınabileceği tek merci olan suçlama ve karalama yöntemine karşı çıkamıyorsak, düşünce üretimini her düzeyde özendiremiyorsak, “siyaset niyetine,” her yanından kalitesizlik akan kavgaları içimize sindiriyorsak, hele biz de kervana katılıp düşünene, düşünce doğrultusunda farklılaşana düşman diye bakıyorsak, ne kendimizi üzelim, ne de siyasetçiye kızalım.</p>
		<p class="normal">Türkiye’nin siyaset kurumu gelişmeden, siyaset, farklılaşmaya ve çözüm üretimine dayandırılmadan, çoğulculuk bir hayat tarzı olarak benliğimize yerleşmeden, kamuoyu üzerine düşeni yapmadan, ne ülke kalite kazanır, ne de toplum refaha ulaşır.</p>
		<p class="normal">Kendi kendimizi artık aldatmayalım. Ciddi bir siyaset istiyorsak, elbirliğiyle gereğini yapalım.</p>
		<p class="normal1">III. Siyasetin Çarpıtılan Mantığı</p>
		<p class="normal">Seçim kampanyasının en harika vaadi, hiç kuşkusuz Sayın Demirel’e ait: anap iktidarı tütün başfiyatı olarak günümüzde ne verirse, dyp’nin sayın lideri, iktidara gelince bunu 5.000 tl arttıracakmış. anap’ın tütüne ödeyeceği paranın miktarı hiç önemli değil. İster düşük olsun, ister yüksek, Demirel bundan tam 5.000 lira fazlasını verecek...</p>
		<p class="normal">Yol açılmışken, öbür partilerimizin de sıraya girmesi beklenebilir; birisi, “Ben, beş değil, yedi bin lira arttıracağım” der; öbürü, dokuz bine kadar çıkabilir. Bu arada, anap niye geri kalsın, o da, “Bugün fiyat açıkladım ama, iktidara yeniden geleyim, kendi fiyatımdan on bin fazlası halkıma feda olsun, helal olsun” deyiverir.</p>
		<p class="normal">Siyaset, partiler arası bir “açıkartırmaya” dönüşünce, sonuç böyle oluyor: “Ben, şunu, şunu vereceğim.” “Ben, daha, daha fazlasını vereceğim.” “Ben herkesten fazlasını vereceğim.”</p>
		<p class="normal">İşin ilginç yanı, seçmen de bu “havaya” giriyor. Vaatlere pek inanmasa da, “ya tutarsa” örneği, umut tacirlerine prim veriyor.</p>
		<p class="normal">“Popülizm,” siyasetin evrensel bir hastalığıdır. Çok özet olarak, “halk dalkavukluğu” diye tanımlanabilir. Kitleleri kandırmak, onların çok kısa vadeli ve geçici yararını öne çıkarıp aslında aynı kitlelere ve toplumun geneline uzun vadede zarar vermek anlamınadır.</p>
		<p class="normal">Demokrasilerin ve demokrasideki seçimlerin bünyesinde, “popülizm” vardır. Ama bir ölçüde vardır. Sağlıklı bir demokrasinin ve ciddi bir siyasetin öbür özellikleri, karşı-ağırlıklar oluşturarak, popülizmi dengeler. Popülizmi önemsizleştirir. Sonuçta, halk dalkavukluğu, siyasetin ve seçimin “tuzu-biberi” gibi tali bir unsuruna dönüşür. Gülüp geçilen, siyasal mücadeleye biraz renk, biraz da espri katan, folklorik bir özellik alır. Hepsi o kadar. Türkiye’deki 1991 seçiminin temel niteliği, popülizmin egemenliğinde, güdümünde ve zemininde gelişmesidir.</p>
		<p class="normal">Durum böyle olunca, ortalık, kimin, “Debreli Hasan” olacağı sorusuna kalmaktadır: Kim, “martini” başkalarından daha iyi atacak ve “dağları kim inletecek?”</p>
		<p class="normal">Kamuoyu anketlerine bakılırsa, Sayın Demirel’in “Debreli Hasan” olmak yolunda bütün rakiplerinden –şimdilik– önde gözüktüğü söylenebilir...</p>
		<p class="normal">Türkiye’nin siyaset kurumu hiçbir döneminde “gelişmiş” nitelikler taşımamıştı. Ama hiçbir zaman, günümüzdeki kadar çapsız ve niteliksiz bir seçim yarışına sahne olmamıştı. Zaman içinde daha iyiye gidilmesi gerekirken, neden böyle oldu?</p>
		<p class="normal">İki temel neden dikkati çekiyor: İlki, “anap zihniyeti”nin, toplumu sanılandan çok daha fazla etkilemiş olması. İkincisi, “12 Eylül depolitizasyonu”nun, sanılandan çok daha derin izler bırakmış bulunması.</p>
		<p class="normal">Friedman’ların, Hayek’lerin, Reagan’ların ve Thatcher’lerin “Yeni Sağ” anlayışlarının, bir tür “azgelişmiş versiyonudur” anap “ideolojisi.” Özetle, “eşitsizliği” kutsayan, “seçkinciliği” savunan, “güçlülere daha fazla özgürlük tanınmasını” öneren, toplumların ancak “güçlü bir azınlığın öncülüğünde gelişeceğini” varsayan “Yeni Sağ,” Sayın Özal ve ekibince Türkiye’ye uyarlandığında, daha da garip özellikler almıştır: “Köşeyi dönmek, iş bitirmek, malı götürmek” gibi kavramlarla, en çirkin bir bireyciliğe, en basit faydacılığa, çıkarcılığa, vurdumduymazlığa dönüşmüştür. Her şeyin bir alışveriş mantığına oturtulduğu, her şeyin pazarlık konusu yapılabildiği, her şeye sıradan bir kişisel çıkar açısından bakıldığı, bir “Üçüncü Dünya liberalizmi” topluma zerk edilmiştir. “Namusun” bir erdem değil, “saflık” olduğu; “namussuzluğun”, “açıkgözlük niyetine” kabul edilebilir olduğu, böylece öğrenilmiştir.</p>
		<p class="normal">Böyle bir ortamda, fukara siyaset ne yapsın? O da “havaya” girdi:</p>
		<p class="normal">Siyaset, kendi doğal zemininden, ideolojiden, düşünceden, farklı yararlara ve farklı toplum projelerine dayalı sağlıklı farklılaşmalardan uzaklaştı. En kısa süreli bireysel yararı insanlara vaat etmenin kulvarlarına siyaset girdi. Siyasal yarışma bu kulvarlara aktarıldı. “Bir koyup üç almanın mantığı,” egemenliğini ilân etti. Doğal olarak, seçmen, düşünce, ideoloji, toplumsal proje gibi “modası geçmiş (!)” kavramları bir köşeye bırakıp, vatan-millet edebiyatının (!) tozlu sayfalarını kapatıp, çağdaş (!) oluverdi: Yani, “Kim benim cebimdeki parayı arttıracak?” diye sorarak, partilerle pazarlığını geliştirdi.</p>
		<p class="normal">12 Eylül döneminin başlıca özelliği, toplumu “depolitize” etmek iddiasını taşımasıydı. “Depolitizasyon,” yani toplumu siyasetten uzaklaştırmak, insanları siyasetten soğutmak, siyasetin toplumsal dengelerdeki ağırlığını azaltmak...</p>
		<p class="normal">Bunların tartışmasına girmiyoruz. Ama, günümüz açısından önemli olan nokta, ilginç olan nokta, bu depolitizasyon sürecini 12 Eylül sonrasında sürdüren başlıca kurumun, siyasetin bizatihi kendisi olmasıdır...</p>
		<p class="normal">Başka bir deyişle, kendi varoluş nedeni siyaset olan siyasal partilerin çoğu –modaya, havaya uyarak– alabildiğine siyasetten uzaklaştı... Siyasetin özü olan ideolojiden ve düşünceden farklılaşmadan siyaset kurumu neredeyse bilinçle uzak durdu. Birbiriyle “benzeşen,” benzeşmeyi marifet sayan, “teknik çözümlerin” benzeştirici özelliğiyle yetinen, “pragmatik” bakmakta birbiriyle özdeşleşen tarafların “siyaset kurumu” böylece gelişti.</p>
		<p class="normal">Deyim yerindeyse, siyaset, Türkiye’de “depolitize” olmuştu. Siyaset, siyasal olmaktan uzaklaştığı için, şimdi yeni sorunlarla karşılaşmaktaydı. Bunlara yeni çözümler aramaktaydı: Sorunlardan başlıcası, seçmenle parti arasındaki sadakat bağının kopmasıydı.</p>
		<p class="normal">Artık çok küçük bir kesim “düşünce, inanç, ideoloji, toplumsal yarar” gibi nedenlerle partilere bakıyordu; büyük kesim, bu ölçülerden “arınmıştı.” Dolayısıyla, kocaman bir “tarafsızlar”, “kararsızlar” bloku oluşmuştu. Bu büyük, belirleyici blok, manavdan karpuz seçen müşteri misali, dizi dizi partilere bakıp, hangisinin işine geleceğini tartıp, “bu kez” onu almaya hazırlanıyordu...</p>
		<p class="normal">Şimdi, bireysel faydacılığın hiçbir ölçü tanımaksızın ve hiçbir karşı-ağırlıkla dengelenmeksizin egemen olduğu bir ortam düşününüz. Buna, ideolojiden, ilkeden ve inançtan uzaklaşıp birbiriyle benzeşen siyasal tarafların etkinliğindeki, “depolotize” olmuş bir siyaset kurumu ekleyiniz. Ve bu çerçeveye, “seçim kazanmak” iddiasını yerleştiriniz. Nasıl kazanılacak bu seçim?</p>
		<p class="normal">Çerçeve bu olunca, çaresiz, seçim, açıkartırmaya giren vaatlerle, pazarlıkla, seçmeni “uyutmaktaki” başarıyla kazanılacak. Düşüncenin, toplumsal farklılaşmanın, değişik Türkiye projesinin bu seçimde işi ne? Benzeşen “çözümleri” daha iyi allayıp pullamakta hünerli olmak, en iyi reklam ajanslarıyla “siyasal malı” en iyi şekilde “pazarlamak,” seçimin sonucunu belirleyecek.</p>
		<p class="normal">Böyle bir ortamın siyaset taktiği, siyaset tekniği, siyaset yöntemi, doğal olarak “popülizm” olacak. Bütün taraflar, ister istemez, popülizmin kulvarlarında yarışmaya zorlanacak.</p>
		<p class="normal">Halk dalkavukluğunda öne çıkanlar, “oyunu ver, beş bin lira fazladan al” diyenler, “pazarlamayı” en iyi yapanlar, çaresiz, bu yarışta başarılı olacak.</p>
		<p class="normal">Türkiye inanılmaz boyutlardaki bir kimlik bunalımına sürüklenmekteymiş, bunalımın güncel ve somut acılarını yaşamaktaymış.</p>
		<p class="normal">Güneydoğu, geceleri bir başka gücün egemenliğindeymiş, toplumun ortak varlığı, kıyılarıyla ve kent topraklarıyla talan edilmekte, gecekondu mafyası belediyeleri ele geçirmekteymiş. Üretimsizlik, işsizlik ve eşitsizlik çözüm beklemekteymiş... Bunlar, bir başka seçime...</p>
		<p class="normal">Bugüne gelince: Özetle ve önemle, “At martini, Debreli Hasan dağlar inlesin;” seçmen, seçim zaferini bizim partiye nasip etsin.</p>
		<p class="normal1">IV. Her Derde Deva Adaylar</p>
		<p class="normal">“Harika” bir seçim dönemi yaşamaktayız. Böylesi hiç olmadı. Seçim değil, sanki bir karpuz sergisi. Dizi dizi “pırıltılı isim” yan yana sıralanmış. “Seç, seç, al” misali. Aralarında belediye başkanı var, ünlü işadamı var, ses sanatçısı var, her bir şey var... Hepsi müşteri bekliyor; hepsi, bir tür alıcıya hazır; alıcılar, her tür adayı almaya hazır.</p>
		<p class="normal">Gazete manşetlerine bakıyoruz. Falanca ünlü isim, bir siyasal partiye katılıp onu kurtarmaya hazırlanıyor. Filanca ünlü isim, hangi parti daha büyük mevki verirse ona gidecekmiş. Sağcı partiymiş, solcu partiymiş, hiç önemi yok. Müşteri kızıştıran kızıştırana.</p>
		<p class="normal">Pırıltılı adaylar böyle de, partilerin çoğu adaylardan farklı değil. Sanki futbol kulüplerinin transfer komiteleri çalışıyor: Partiler, bu adayları inceliyor.</p>
		<p class="normal">Aday sağcıymış, solcuymuş, hiç önemi yok. Yeter ki, bir süre gazete başlıklarını tutabilsin. “Şova elverişli” olsun. Zaten kimi partimiz, Mevlana misali, “Gel... Sen de gel... Kim olursan ol, gel...” diyor. Sağcıymışsın, solcuymuşsun, hiç önemi yok. Yeter ki, bize gel, oyumuzu arttır, bizi iktidar yap. Biz de memleketi kurtaralım.</p>
		<p class="normal">Türkiye’nin siyaseti bu kadar çaresiz mi? Siyasi partiler bu ölçüde kalitesiz mi? İşportaya dökülmüş –ismi ne kadar büyük olursa olsun– “renksiz” adaylar. Üç-beş oy arttıracağı varsayımıyla herkese kucak açan partiler. Bütün bunları “doğal” karşılayan bir kamuoyu. Doğal karşılamaya şartlandırılan seçmenler. Herkes gönlünü ferah tutsun: Bu tablodan çıkacak pırıltılı milletvekillerimiz Türkiye’yi de kurtaracak –neden olmasın– dünyayı da.</p>
		<p class="normal">Aslında, bir yetersizlik ve çaresizlik sergileniyor: Siyaset kendi “doğal” mesajlarıyla ilgi çekemiyor. Siyaset yarışı, kendi “doğal” kulvarlarında koşulamıyor. Siyaset, kendi “doğal” kurallarında “pırıltılı” isimler yaratıp topluma sunamıyor.</p>
		<p class="normal">Ya ne yapıyor? Devşirme şöhretlerle, inançsızlığı ve ilkesizliği sergileyen parti ve aday tercihleriyle, siyaset, açığını kapatmaya çalışıyor.</p>
		<p class="normal">Sonuçta, partiler birbiriyle benzeşiyor, adaylar, mesajlar benzeşiyor. Bir zamanların ünlü televizyon reklamındaki gibi, “Yok aslında birbirimizden farkımız, ama biz...”</p>
		<p class="normal">Önemli bir “sosyolojik vaka” karşısındayız. Durumu dikkatle incelemek, nedenlerini araştırmak gerekiyor. Çünkü, hastalıklı bir siyasetten, hastalıklı bir toplum çıkar.</p>
		<p class="normal">Siyasetin ilkesizleşmesi, özünün ve işlevinin dışına çıkması, tek başına siyasal partilerin kabahati değil, içinde partilerin de yer aldığı sağlıksız bir sürecin de sonucu:</p>
		<p class="normal">Türkiye, on yıldan beri bir “depolitizasyon” olayı yaşıyor. Yani, toplumu politikadan soğutmak, politikayı etkisizleştirmek gibi. Siyaseti belirli toplum kesitlerine sınırlamak, hattâ yasaklamak.</p>
		<p class="normal">Sonuçta toplum çoğunluğunun zararına işleyen böyle bir süreç, kendiliğinden oluşmuyor. Bâzı “objektif” nedenleri de var. Örneğin, teknolojinin, bilgisayarların gelişimiyle, siyasal tercihten bağımsızlaşan “teknik” çözümlerin payı ve önemi arttı. Bunun yanı sıra, Türkiye’nin siyaset kurumu da, kendini etkisiz kılan, çözümsüz kılan, dolayısıyla saygınlığını azaltan özellikler aldı. Toplumun gelişimine ayak uyduramadı; yeni ihtiyaçları karşılayamadı; kendini yenileyemedi.</p>
		<p class="normal">Böyle bir süreç içinde, partiler, siyasal kimlikleriyle ve siyasal mesajlarıyla bir ilgi merkezi olmaktan uzaklaşmaya başladı. Üstelik, bir de büyük yanlış yaptılar. “Yanlışı, yanlış yerde aradılar.”</p>
		<p class="normal">Çözüm, partilerin kendi kimliklerini netleştirmesi, kendi mesajlarını geliştirmesi, kendi işlevlerine sahip çıkmasıydı.</p>
		<p class="normal">Özetle, partiler, bu tavırlarıyla “depolitizasyon” sürecine hizmet ettiler.</p>
		<p class="normal">Bir de, siyasetin üzerinde “iğreti” duran bir gelişme var: “İleri” propaganda teknolojilerine ölçüsüz bir heves.</p>
		<p class="normal">Geri ortamlarda ileri teknolojilerin kullanımı, her alanda ve kural olarak ciddi sorunlar yaratır. Bazen, beklenenin tam aksi sonuçlara yol açar.</p>
		<p class="normal">1991 genel seçimi öncesinde, bu tehlikenin de işaretleri var:</p>
		<p class="normal">En ünlü siyasi-ticari reklam şirketlerinin önerileri ve yöntemleri, siyaset dünyamıza yansıyor. Araştırmalar yapılıp ileri propaganda teknikleri partilere sunuluyor. Bunlar iyi ve güzel de, “ortam” elverişli olmadığından, ölçüler kaçıveriyor. Bir de bakıyorsunuz, orta yaşı hayli asmış bir siyasetçimiz, “gençlik imajı versin’ diye, morlu-pembeli cep mendilleriyle sevecen pozlar veriyor. Bir başka siyasetçinin “kasketli” ya da “kasketsiz” görünmesi en temel soruna dönüşüyor. Ya da bir başka siyasetçimizi “gülümsetmek,” seçim kazanmanın tılsımlı değneği sanılıyor...</p>
		<p class="normal">Ve bu arada, işin özü, siyasetin özü, farklı yararlardan kaynaklanmış farklı çözümlerin yarışması, bir sis perdesi ardında kayboluyor.</p>
		<p class="normal">Yani, “politika,” kendini “depolitize” ediyor; siyaset kurumu, kendi varoluş nedenini, yani siyaseti yıpratıyor, önemsizleştiriyor. Onu “gayri ciddi” gösteriyor.</p>
		<p class="normal">Haksızlık etmemek için belirtelim: Siyasal propagandanın içinde elbette “gösteri” unsuru vardır. En tutarlı mesajlar bile, iyi bir sunuşa ihtiyaç gösterir. Bilimsel propaganda teknikleri partilere yarar sağlar. Bunların yanı sıra, bir partinin, tanınmış isimlerden aday göstermesi de mümkündür, bazen yararlıdır. Ama her şeyin bir yeri, ölçüşü ve sınırı vardır: Hiçbir ilke ve inanç birlikteliği aranmaksızın peşine düşülmüş “pırıltılı” adaylarla; bu “adayların”, “kim fazlasını verirse, ona giderim” havasıyla; kendinden umudu kesip pırıltılı isimden medet bekleyen bir siyaset kurumuyla; nihayet, bütün bunları özendiren ve alkışlayan bir kamuoyuyla, işte ancak bu kadarı olabilir.</p>
		<p class="normal">Oy toplanabilir, belki iktidar bile olunur. Ama ciddi bir siyaset oluşturulamaz, Türkiye’nin sorunlarına çözüm olunamaz.</p>
		<p class="normal">“Şovmenlerin” yarışmasına, daha doğrusu “şovuna” dönüşmüş bir siyaset ortamında, olsa olsa, acıklı güldürüler sahnelenir. Biz de halimize hem güler, hem ağlarız.</p>
		<p class="normal1">V. Bir Koyup Üç Almak</p>
		<p class="normal">Bir siyaset bilimcisini meslek aşkıyla heyecanlandıracak kadar ilginç, değişik, ender bir seçim ortamındayız. Hiçbir ülkede böylesine kolay kolay rastlanmaz. Şu sıra yaşadığımız seçim koşulları gibi “kendi kişilik türüyle sınırlı” olanı pek görülmez.</p>
		<p class="normal">1991 genel seçimini öbürlerinden bu kadar farklı kılan nedir? “Kitabi” açıklaması şöyle yapılabilir:</p>
		<p class="normal">Çoğulcu demokrasilerde, seçmenin “oy tercihi” çok sayıda etkenin bir sentezi, ortak sonucu niteliğindedir. O seçmenin inançları, sosyal ve sınıfsal yapısı, kültür kimliği ve gelenekleri, bireysel çıkarları ve beklentileri, toplum adına beklentileri, oy verebileceği partilerin kimliği ve mesajları, adayların kişiliği, partilerle arasındaki geçmişten gelen bağlar ve sadakat ilişkileri, propaganda faktörü, çevrenin ve basının etkileri, vb.</p>
		<p class="normal">Oy tercihini ortaklaşa belirleyen bu etkenlerin tek tek ağırlığı, ülkesine göre, zamanına ve ortamına göre değişir. Seçmen tipine göre, bu etkenlerin tercih oluşumundaki öncelik sıralaması da değişik olur. Ancak temel ve ortak kural, çok ve çeşitli etkenlerin birlikte yer aldığı dengelerden, sentezlerden, seçmenin bireysel oy tercihinin kaynaklanmasıdır.</p>
		<p class="normal">Türkiye’mizin 1991 genel seçimine gelince:</p>
		<p class="normal">Bu seçimi öncekilerden farklı kılan özellik, tüm etkenler çok gerilerde kalırken, bir etkenin, dengesiz ve ölçüsüz olarak tek başına en öne çıkması. “Kişisel çıkarlar, kısa süreli yararlar” faktörünün, oy tercihini adetâ tek başına belirlemesi.</p>
		<p class="normal">Ne “ülke çıkarı,” ne “sınıfsal beklentiler,” ne “siyasal sadakat,” ne de geleceğe dönük farklı “Türkiye projesi.” Varsa, yoksa, “hangi partiye oy verirsem, benim cebimdeki para çoğalır” hesabı. Yanlış anlaşılmasın, bu “kısa vadeli bireysel yarar” faktörü son derece doğaldır, öbür faktörler kadar meşrudur. Ama çarpıklık, bireysel yarar faktörünün böylesine öne çıkmasından kaynaklanıyor. Bireysel yarar, oy tercihini belirleyen dengedeki öbür tüm etkenleri silip geçiyor. Rahmetli Doğan Avcıoğlu’nun sık kullandığı bir sıfatla, son derece “aferist” bir seçmen prototipi ortaya çıkıyor. “Aferist,” yani kendi işini kovalayan, çıkarcı ve bireyci.</p>
		<p class="normal">Böylece, 1991 seçiminin ağırlıklı seçmen profili söyle oluşuyor: Aynı anda birkaç partiye benzer yakınlıkta ya da uzaklıkta durabilen, “kimin, ne vereceğine” öncelikle bakan, “en çok hangisinin vereceğini hesaplayan” bir seçmen tipi. Oyunu açıkartırmaya çıkarmış bir yaklaşım.</p>
		<p class="normal">1991 genel seçim ortamının bu özelliğini ilk sezen, doğal olarak, siyasal partiler oluyor. Zaten aynı partiler, bu ortamın oluşmasında ve bu seçmen tipinin çoklaşmasında sorumluluk ve pay sahibi. Bir tür etki-tepki ilişkisi: Parti, seçmeni biçimlendiriyor; seçmen, partiyi etkiliyor.</p>
		<p class="normal">Nitekim, 1991 seçiminin birçok partisi, mezat müşterisinden farksız görünmekte: “Ben şunu, şunu vereceğim”, “Hayır, ben ondan daha fazlasını vereceğim”, “Ben herkesten fazla vereceğim,” vb. bir alışveriştir, gidiyor. Faniler, sanki faiz yükseltme yarışına çıkmış küçük bankalar. Seçmen ise, en yüksek faizi verecek bankaya parasını yatırmak için bekleyen tasarruf sahibi.</p>
		<p class="normal">Ortam böyle olunca, 1991 seçiminin herkesi yadırgatan başka özellikleri de ortaya çıkıyor. Örneğin “ödünç oy” talebi, siyasal tarihimizde ilk kez gündeme geliyor: Parti, seçmene, “Öncelikle benden olmasan bile, bu kez oyunu ödünç ver” diyebiliyor. Ya da, –iddianın, idealin, siyasetin “namevcut”olduğu bu ortamda– “sağcı da olsan, solcu da olsan bana gel” çağrıları yapılabiliyor. Pırıltılı ama siyaseten kişiliksiz aday avına çıkılıyor; “şarkıcı sanatçıları” millet meclisimizin en saygın üyeleri olmaya hazırlanıyor.</p>
		<p class="normal">Gerçekten, Türkiye adına, siyaset adına bu iç karartan, umut kıran görüntüler, neden ilk kez karşımıza çıkıyor? </p>
		<p class="normal">Yaşadığımız olay, toplumun özellikle 1980 sonrasında yoğun şekilde hedef yapıldığı bir “koşullanma” ile yakından bağlantılı:</p>
		<p class="normal">1980 sonrasının temel öğretisi, “her koyunun kendi bacağından asılacağıdır”, “gemisini kurtaranın kaptan olacağıdır;” insanlara verilen “direktif”, “köşeyi dönmektir;” toplumsal kahraman modeli, “Banker Kastelli”dir. En yüce erdem, “iş bitirmektir;” en fazla izlenen ve karakterlerine özenilen tv dizileri, Dallas’tır ve Hanedan’dır...</p>
		<p class="normal">Bu on yıl içinde, toplum, yeni bir “ahlâk anlayışına,” yeni “değer yargılarına,” yeni “davranış biçimlerine” alıştırıldı. Haberleşme araçları ve özellikle televizyon, bu anlayışları kutsal öğreti gibi topluma aktardı. İnsanlarımız, bireyciliğin en seviyesizine, kendinden başka kimseyi düşünmemeye, her ne pahasına olursa olsun mutlaka “köşe dönmeye” koşullandı. Hayat, insan ilişkisi, sevgi, hattâ aile, ne varsa, basit bir “alışveriş mantığının” dar çerçevesine sığdırıldı.</p>
		<p class="normal">Benzer koşullanmalar, hem de daha gelişmiş, daha incelikli örnekleriyle, öbür ülkelerde de var. Ama oralarda başka bir şey de var: Bu koşullanmaları dengeleyen güçlü akımlar, kurumlar, yayınlar, karşı-güç odakları, çoğulculuk ve demokrasi anlayışları, vb.</p>
		<p class="normal">Türkiye’mizde bu çokluk, karşıtlık ve çoğulculuk henüz oluşmadığından, farklı ağırlık merkezleri gelişmediğinden, aşırı bireyci, aşırı çıkarcı, en özlü tanımıyla “malı götürücü” anlayış, gelip rahatça yerleşti. Tek başına egemenlik kurdu.</p>
		<p class="normal">Bir toplumun her kurumu, öbür kurumları etkiler ve onlardan etkilenir. Türkiye’de genel ortam, değer yargıları ve davranış biçimleri bu özellikleri alırken ve “alışveriş mantığı” toplumun her alanında kayıtsız-şartsız egemen olurken, siyasal partiler ne yapsın?</p>
		<p class="normal">Kimi, zaten bu mantığın izleyicisi, kiminin fazla bir şikâyeti yok.</p>
		<p class="normal">Özetle ve sonuç olarak, siyaset “alışveriş mantığına” ayak uydurdu. Bu mantıkla uyum sağladı. Dolayısıyla, siyaset, 1991’in seçim ortamında, büyük ölçüde, “ben vereyim, sen al; sen ver ben alayım” pazarlığına dönüştü. İdealler, iddialar, sağcılıklar ve solculuklar geri plana itildi.</p>
		<p class="normal">“Öz” bu değişimi kabullenince, değişen özle uyumlu yeni siyasal biçimler, siyaset yöntemleri ölçüsüz olarak öne çıktı.</p>
		<p class="normal">“Reklamcılık” ve “pazarlama,” siyasetin bir unsuru olmaktan uzaklaşarak siyasetin bizatihi kendisine dönüştü. Siyasal düşünce ve siyasal kimlik revaçtan düştü. Onun yerini bireysel pırıltı aldı. Beyin güzelliği geri kaldı, surat güzelliği öne çıktı. Özetle, yarar, düşünce ve öneri düzeyinde farklılaşmanın alanı olan siyaset, 1991 Türkiye’sinde, benzeşenlerin ve benzeşmeye çalışanların alanına dönüştü. Siyaset, siyasetliğini unuttu. Türkiye’de, toplum ve gelecek adına, sağlıksız bir siyaset gelişti.</p>
		<p class="normal">Hiç kuşkusuz, 1991 seçim ortamı, “geçici” bir durumdur. Her yapay yapılanma gibi, gelip geçicidir. Türkiye, ileride oluşacak yeni güç odakları ve dengeleriyle, demokrasinin bu çocukluk hastalığını mutlaka geride bırakacaktır.</p>
		<p class="normal">Evet, pazara çıkıp alışveriş yapar gibi bir seçim. Ama hemen eklemek gerekir: En yetersiz seçim, seçimsizlikten elbette çok daha iyi.</p>
		<p class="sagnormal">Ekim 1991</p>
		<div class="clrb"/>
		</body>
</html>