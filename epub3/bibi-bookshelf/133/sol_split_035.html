<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_33">SHP ile CHP Birleşmeden Önce</h2>
		<p class="normal1">Giriş</p>
		<p class="normal">Türkiye’nin sosyal demokratları olarak, kendimizi “geçmişimizle” tanımlamayı sürdürecek miyiz?</p>
		<p class="normal">Solculuğumuzu, “emeğin kitle partisi” kimliğimizi, sosyal demokrasinin evrensel söylemini göz ardı ederek, tek parti döneminin anlayışlarında direnecek, ilkeleriyle yetinecek miyiz?</p>
		<p class="normal">Son kamuoyu yoklamalarında, sağcı dyp’nin ardından gelen yüzde 21’lik bir parti gözükmek, parti olarak eksiklerimizi aramaya bizi yöneltmiyor mu?</p>
		<p class="normal">Sosyal demokrasinin tüm partilerinde temel olan “eşitlik”, “barış”, “dayanışma” ilkelerini shp’nin “altı okuna” eklemeyi neden düşünemiyoruz? 2000’li yılların Türkiye’sini 1930’ların ideolojik çerçevesine sığdırmaya mı çalışmaktayız?</p>
		<p class="normal">Hiçbir sol, sosyal demokrat ve eşanlamıyla demokratik sosyalist partinin ilkeleri arasında yer almayan “devletçilik” (Etatism) ile; sol partilerin değil, sağcı partilerin geleneksel ve evrensel tanımı, ilkesi olan “milliyetçilik” (Nationalism) ile, sosyal demokrasinin yetinebileceğini, serpileceğini mi sanmaktayız?</p>
		<p class="normal">Partimiz bir yol ağzında. Doğru görmek, iyi düşünmek, sağlam karar vermek zorundayız:</p>
		<p class="normal">shp’yi, geçmişin ve eskinin eskiyen partisi olarak mı bırakacağız? Türkiye’nin, toplumun ve solun hızla aştığı bürokratik ideolojide, aşırı merkeziyetçilikte, buyrukçu ve yasakçı anlayışlarda mı kalacağız? Kişiliksizliğe, düzenle uyuma, “sağ ve sol ayrışımının modası geçti, sol eskidi” diyenlerin renksizliğine mi boyun eğeceğiz?</p>
		<p class="normal">Yoksa, shp’yi çağdaş sosyal demokrat parti niteliğine, çağdaş sol ve demokrat kimliğine mi kavuşturacağız? </p>
		<p class="normal">Türkiye’nin yönetimini, sağcılara ve “sağcılarla koalisyon ortaklığı adaylığını” şimdiden açıklayan solculara mı tevekkülle terk edeceğiz?</p>
		<p class="normal">Yoksa, solun ve değişimin öncüsü olabilmiş, kitlelerin gönlünde yer etmiş yepyeni bir shp ile, halkın iktidarına mı yürüyeceğiz?</p>
		<p class="normal">Karar, biz shp üyelerinindir.</p>
		<p class="normal">shp’yi, “Yeni Sol”un kulvarlarında yenileştireceğiz.</p>
		<p class="normal">Halkın, adaletin, çağın, barışın ve emeğin doğrultusunda, Türkiye’yi değiştireceğiz.</p>
		<p class="normal">Sosyal demokrat partiler, toplumun tümüne seslenen, tümü için çalışan, değişik sosyal yapıdaki insanların ayrıcalıksız ve birlikte var olabildiği “kitle” partileridir.</p>
		<p class="normal">Ancak, sosyal demokrasiyi sosyal demokrasi yapan, onun sosyal ve sınıfsal özüdür; tarihsel emek boyutudur; bu çerçevedeki idealleri, temel tercihleridir; son çözümlemede, taşıdığı “emek misyonudur.”</p>
		<p class="normal">“Sosyal Demokrat” sıfatı laf olsun diye, şan olsun diye alınmadığına göre, Sosyal Demokrat Halkçı Parti’deki sorunların “özü” buradadır; “çözümü” de, buradadır.</p>
		<p class="normal">shp, kendi kadrolarında, kaygılarında, siyasal öncelik sıralamasında, doğrultusunda ve hedeflerinde bu “öze” çok daha ciddiyetle sahip çıkmak durumundadır. “Partili olmanın” heyecanını ve kıvancını ancak bu ortamda geliştireceğini, ideallerini yaşatacağını, kendi kimliğini ancak burada bulacağını bilmelidir.</p>
		<p class="normal">Aksi halde, sosyal zeminine hâlâ oturtulamamış bir siyaset düzeninin, gölge oyunlarını andıran köhne bir siyaset sahnesinin, sosyal temellerinden kopuk biçare bir aktörüne dönüşebilir. Çağdaş bir parti değil, hele çağdaş bir sol parti hiç değil, “ötekiler gibi bir parti” kimliğine yakınlaşır.</p>
		<p class="normal">shp’nin ve shp’lilerin kendilerine biçtiği kimlik, bu değildir.</p>
		<p class="normal">Türkiye, siyasal düzeninin özelliklerini 19. yüzyıldaki çerçevesinden çıkaracaksa, siyaseti doğal ve çağdaş zeminine, sosyal önceliklerde farklılaşmanın kulvarına çekilebilecekse, bu, shp’nin önündeki tarihsel bir görevdir.</p>
		<p class="normal">Türk siyaseti, bir ittihatçı-itilafçı kavgasının bıktırıcı tekrarı olmaktan kurtarılacaksa, shp’nin çağdaş demokrasiye katkısı buradadır.</p>
		<p class="normal">“Ne yapalım, Türkiye’nin şartları dünyadakilerden çok farklı”, “Ne yapalım, shp’nin şartları öteki sosyal demokratlarınkinden çok değişik” denmesin: Koşullara teslim olmak, o hep yakındığımız çarpıklığın, eşitsizliğin, üretimsizliğin, çapsızlığın Türkiye’deki kalıcılığına teslim olmaktır.</p>
		<p class="normal">Koşullar, kendilerine teslim olalım diye değil, onları değiştirelim diye vardır. Siyaset, hele sol bir siyaset, öncelikle “koşulları değiştirmenin” iddiasıdır.</p>
		<p class="normal">Bütün bunlardan ötürü, shp’nin kongreleri ve kurultayı yaşamsal önem taşıyor. Bu kongrelerde, “Statüko” ile “Değişim” yarışıyor.</p>
		<p class="normal">shp, ya sosyal demokrasinin özünden hareketle ve sosyal demokrasinin idealleri yönünde büyük bir yürüyüşü başlatacak ya da ciddi ve tarihsel bir gecikmenin sorumluluğu altında kalacaktır.</p>
		<p class="normal">Sorunun özü budur.</p>
		<p class="normal">Sorun, shp’nin kendi “siyasal misyonunu,” isminin başında taşıdığı sıfatta, “sosyal demokraside” öncelikle görebilmesidir.</p>
		<p class="normal1">I. Siyasetin Programı</p>
		<p class="normal">Toplumu, partilerle ve parlamentoyla barıştırmak</p>
		<p class="normal">(a) Sorun: Türkiye’nin siyaset kurumu, tüm organlarıyla hastalanmış durumda.</p>
		<p class="normal">• Parlamento çalışmıyor ve ülke sorunlarına çözüm üretmiyor. Parlamentonun anlayışları ve mekanizmaları, “demokrasi öncesi” dönemde biçimlenmişti. Hükümet çevresindeki bürokrat-teknokrat kadronun her şeyi belirleyip, kararları Meclis’e tebliğ etmesiyle; milletvekillerinin bir tür “onaylama işleviyle” sınırlanmasıyla sistem oluşmuştu. Çağın değişmesine, ekonominin ve toplumun “yaygın katılımı ve kolektif çözüm üretimini” bir “zorunluluk” haline getirmesine rağmen, parlamento, eski konumunda kaldı. Verimsiz ve çözümsüz göründü. Toplumdaki saygınlığını büyük ölçüde yitirdi.</p>
		<p class="normal">• Siyaset kurumunun öbür unsuru olan partiler de, anlayışları ve mekanizmalarıyla geçmişte kaldılar. Siyasetçi, neredeyse ayrı bir “kast” oluşturarak, halktan koptu. Siyaset, seçkin bir zümreyi (siyasetçiyi) hoşnut etmek, ona şan-şöhret paylaştırmak, siyasilere –Meclis ve belediye düzeyinde– ikbal sağlamak gibi bir işlev içinde görüldü.</p>
		<p class="normal">• Sonuçta, çağın hızına yetişemeyen, çözüm üretemeyen, kendi içine dönük bir siyaset kurumu, parlamento modeli ve partiler düzeni, toplumun gerisinde kaldı. Toplumsal gelişmeyi ve ekonomik büyümeyi hızlandırıcı değil, yavaşlatıcı bir faktöre dönüştü.</p>
		<p class="normal">(b) Öneri:</p>
		<p class="normal">• Parlamento’nun çalışma düzeni, tümüyle ve kökten değişmelidir. Çağdaş, işlevsel ve üretken parlamentoların çalışma yöntemleri incelenerek, Türkiye gerçeklerinde bunlar yorumlanarak, Parlamento yeniden inşa edilmelidir. Parlamento dışından ve içinden “katılımın” ve çözüm üretmenin mekanizmaları oluşmalıdır.</p>
		<p class="normal">• Parlamento çalışmasında ağırlık ve öncelik “Genel Kurul”dan alınarak, “İhtisas Komisyonlarına” verilmelidir. (Batı ve Kuzey Avrupa ülkelerinde, abd Kongresi’nde olduğu gibi.)</p>
		<p class="normal">• Komisyonlar sürekli toplanmalı ve toplantılar basına açık olmalıdır. “Öneri, rapor, tartışma, karar” mekanizması, katılıma ve sentez yaratmaya dönük özelliklerle yeniden oluşmalıdır. İlgili Bakanlar, Komisyonlara düzenli bilgi vermeli, sorgulanmalıdır. Milletvekili çalışmasının Komisyon’da yoğunlaşması nedeniyle, Meclis Genel Kurulu yılın belirli dönemlerinde ve sınırlı sürede toplanıp, Komisyon kararlarını tartışarak yasalaştırmalıdır.</p>
		<p class="normal">• Komisyonlardaki çalışma düzeni, hem milletvekilinin katkısına ve katılımına açık olmalıdır, hem de, Meclis dışındaki uzmanların ve ilgili meslek birimlerinin eleştirisine ve katkısına sistemli biçimde imkân tanımalı, bunu özendirmelidir. Çağdaş toplum, siyasetçinin “tek başına” alacağı kararlarla yöneltilemeyecek kadar karmaşık bir yapıya sahiptir.</p>
		<p class="normal">• Siyasal partilerin toplumdan kopukluğunu gidermek, birer “kast” görünümü almalarını önlemek için, onları hayatın her alanıyla, düzeyiyle ilişkilendirmek gerekiyor. Partiler, toplumun her faaliyetinde (fabrikalarda, meslek odalarında, vb.) temsilcileri ya da birimleriyle var olabilmelidir. Bütün gelişmiş Batı demokrasilerinde olduğu gibi. Böylece, toplumla iç içe yaşayan, toplumun titreşimlerini duyan, onun özlem ve istemlerini parti mekanizmalarına aktarabilen bir yapı oluşmalıdır. Siyaset özgürleşmelidir.</p>
		<p class="normal1">II. Gelişmenin Programı</p>
		<p class="normal">Kayıt dışı ekonomiyi, kayıtlı ekonomi kesimine entegre edebilmek</p>
		<p class="normal">(a) Sorun: Ekonomi, var olan ve var olabilecek gücü ölçüsünde üretemiyor. Ekonomiye sağlıklı ve yeterli kaynak bulunamıyor. Sağlıksız ve yetersiz kaynak, savurgan destek politikalarının ve siyasallaşmış kit’lerin körüklediği bütçe açıklarının kapatılmasında büyük ölçüde tüketiliyor. Dolayısıyla, pahalılık daha da büyüyor. Verimlilik ve akılcılık gündemde yok. İşsizlik ve eşitsizlik artıyor. Sağlıksız ekonominin faturasını öncelikle ücretliler, dar gelirliler ödüyor.</p>
		<p class="normal">(b) Öneri:</p>
		<p class="normal">• Türkiye ekonomisinin yarıya yakın bölümüyle “kayıt dışı” olması, temel bir sorundur. Aynı zamanda bir “çözüm sürecinin” başlayabileceği alandır. “Kayıt dışı” ekonomi, yani, devletin kayıtlarına geçmeyen ekonomik faaliyet: Bu büyük kesim “gizli” üretiyor, ticaretini “kayıt dışı” yapıyor, kazancını gene kaydın dışında tutuyor. Tabiatıyla, vergi de vermiyor. Bundan ötürü, Türkiye’deki vergi kaçakçılığı, yüzde 50 dolayında hesaplanıyor. Devlet meşru alacağının yarısını toplayamıyor. Tüccar ve serbest meslek sahibinin ödediği ortalama verginin işçininkiyle “aynı düzeyde” olması da, “parasızlıktan ağlaşan” bir toplum kesitinin, “kayıtlardaki” gelir düzeyinin çok üzerindeki bir tüketimi sergilemesi de, bu “saklanan” ekonomiden kaynaklanıyor. Ekonomiye çekidüzen verecek bir yenileşmenin çıkış noktası, kayıt dışı ekonomiyi, kayıtlı ekonomi kesimine entegre edecek süreçtir.</p>
		<p class="normal">• Kayıt dışı ekonominin inanılmaz büyüklüğü, hem enflasyonun hem de eşitsizliğin temel nedenleri arasındadır. Vergi kaynaklarının ancak yarısına sahip çıkabilen bir devlet, giderlerini ve bütçe açığını “para basarak” karşılamaktadır. Enflasyonu körüklemektedir. Enflasyon, eşitsizliğin ve halkı “parasızlaştırmanın” başlıca nedenidir. Ayrıca, devlet, kayıt dışı ekonomiden alamadığı kaynağı, kolay para toplayabildiği emek kesimlerinin vergilerini ağırlaştırarak sağlamaktadır.</p>
		<p class="normal">• Kayıt dışı ekonomiyi kayda geçirmek, bütün gelişmiş ülkelerde büyük ölçüde başarılmıştır. Çeşitli yöntemleri vardır. Örneğin, menkul değerlerin (hisse, tahvil, çek, vb.) “hamiline” değil, belli bir değerin üzerindeyse “isme yazılması” (dolayısıyla, kayda geçirilmesi zorunluluğu) üretim ve ticaretin kayıtsız bölümüne –dolayısıyla vergi kaçağına– etkin ceza getirilmesi (örneğin, abd’deki ölçülerin uygulanması); gayrimenkul alım-satımında objektif ve gerçekçi değerlendirmeyle vergi alınması; kayda geçmek zorunluluğunun artması ve denetlenmesi, vb.</p>
		<p class="normal">• ENFLASYON: Türkiye, on yıldan beri “enflasyonu uyarlanmış ekonomi” modeliyle yaşamaktadır. Hastalığın bünyeyi sarmış olması, enflasyonu “tek başına” ele alıp kısa sürede iyileştirme imkânını ortadan kaldırmıştır. “Enflasyon”, “büyüme”, “döviz dengesi”, “işsizlik”, “eşitsizlik” sorunlarını birlikte düşünmenin zorunluluğu vardır. Çünkü bunlardan sadece birini kökten çözmek, öbürlerinde kötülemeye yol açabilmektedir. Sonuçta, kökten çözüldüğü sanılan konu, daha da ağırlaşarak geri gelebilmektedir. Örneğin, enflasyonu yüzde 70’ten hızla yüzde 25’e indirmek belki mümkündür. Ancak, bu yapıldığında, büyüme oranının yüzde 10’dan yüzde 2’ye inmesi, dolayısıyla işsizliğin ve işsizlik kaynaklı eşitsizliğin artması, üretimdeki azalmanın enflasyonu tekrar yükseltmesi söz konusudur. Bu nedenlerle, temel politika, adı geçen beş ana sorunu “optimum” çizgide ve tümüyle yanıtlamaya dönük bir “ortalama,” bir “sentez” olmalıdır. Yetersiz kaynakları büsbütün yetersiz kılan ve enflasyonu körükleyen başlıca faktör, bütçe açıklarıdır. Bütçe açığının bir nedeni, sorumsuz ve savurgan devlet harcamalarıdır. Bu önlenmelidir, önlenebilir. İkinci ve önlenmesi zor neden, kit (Kamu İktisadi Teşekkülleri) açıklarıdır.</p>
		<p class="normal">• MÜLKİYET: Mülkiyet, kit, özerkleşme, özelleşme, sosyalleşme (millileşme) politikaları şöyle öngörülebilir: Sosyal demokrasinin –ya da eşanlamıyla demokratik sosyalizmin– mülkiyet konusunda, saplantıları yoktur. Emeğin ve toplum çoğunluğunun ekonomik yararına ise, bir kamu mülkü –örneğin, bir kit– özelleşebilir. Aynı yarar doğrultusunda, bir özel mülk ya da ticaret (örneğin, silâh sanayi ve ticareti) sosyalleşebilir. Temel ölçü, toplum çoğunluğunun ekonomik yararıdır.</p>
		<p class="normal">• Konumu ve işlevi bakımından elverişli olan bütün kit’ler, kural olarak özerkleşmelidir. Siyasetin ve bürokrasinin ipoteğinden çıkarılmalıdır. Mülkiyeti topluma ait, piyasa kuralları içinde çalışan işletmelere dönüşmelidir. Bu anlayışın başarılı örnekleri ülkemizde vardır. Özelleştirme gerekliyse, bu işlem, bir özerkleşme ve gerçek değerin borsada belirlenmesi sürecinin sonunda yapılmalıdır.</p>
		<p class="normal">• PİYASA: Devlet, ekonominin büyük hedeflerini koyup temel doğrultuları belirlemelidir. Piyasanın “düzenleyici” işlevi ancak kısa ve orta vadede etkili olur. Uzun vadeyi öngörmek, toplumun ortak iradesine bırakılmalıdır. Devletin piyasalara müdahalesi “yasaklayıcı” değil, destekleyici ve korumacı olmalıdır. Yatırım, verimlilik ve rekabet desteklenmelidir. Çoğunluğun yararları ve tüketici, özel yararlar karşısında korunmalıdır.</p>
		<p class="normal">• Türkiye’de çağdaş bir ekonominin hukuk altyapısı kurulmuş değildir. Var olan yasalar, düzensizliğe, verimsizliğe, vergi kaçakçılığına, borç takıp ödemeyene, hileli iflâsa prim vermektedir. Namus ve çalışkanlık cezalanmaktadır. Ticaret Kanunu, Ceza Kanunu, İcra-İflâs Kanunu, Bankalar Kanunu, Sermaye Piyasası Kanunu, Ödünç Para Verme İşleri Kanunu, çağın ihtiyaçları, verimlilik ve ahlâk esaslarında düzeltilmelidir.</p>
		<p class="normal">• İŞSİZLİK: İşsizlikle mücadele devletin temel bir politikası ve kaygısı olmalıdır; yatırımın ve büyümenin bir işlevi, bir sonucu şeklinde öngörülmelidir. Ekonomik verimliliği bulunmayan suni işler yaratarak işsizlikle mücadele edilemez. Böyle bir yaklaşım, israf ettiği kaynak nedeniyle, orta vadede yaratılabilecek iş imkânından çok daha azıyla yetinilmesine neden olur.</p>
		<p class="normal">• İşsizlik sigortası, ölçülü ve sınırlı bir yaklaşımla, “pilot” uygulamalardan başlatılmalıdır. İlk adımda, uygulamaya katılan gönüllü işletmeler düşünülebilir. İşyeri bâzında öngörülecek bir işveren payı ve bu düzeydeki devlet katkısıyla, işyeri fonları ssk bünyesinde oluşabilir; uygulamaya katılan işyerlerinin işçileri sigortalanır. Bu uygulamayı benimseyen işyerleri, topluma duyurulabilir. Bu deneyim sonuçları değerlendirilerek, genelleşme kademeli olarak başlatılabilir. Kaynakların sağlandığı ölçüde, uygulamanın alanı ve ölçüleri büyüyebilir.</p>
		<p class="normal">• EŞİTSİZLİK: Eşitsizlikle mücadele, birbirleriyle bağlantılı çok sayıda politikanın ortak hedefi olmalıdır. Verimsiz devlet harcamalarının kısılıp bütçe açıklarının azaltılması, en büyük eşitsizlik faktörü olan enflasyonu geriletir. Kayıt dışı ekonominin küçültülmesi ve akılcı kit politikaları, devletin “eşitlik yönünde” yararlanabileceği kaynakları arttırır: Devletin sadece “ücretleri yükselterek” değil, çok daha sağlıklı bir yöntemle, “emekten kestiği vergileri düşürerek,” eşitliğe katkısı söz konusudur.</p>
		<p class="normal">• TARIM: Tarım, üç gerçeğin ya da zorunluluğun çerçevesinde yorumlanabilir: (1) Amaç, kırsal nüfusun tarımda mutlu olması ve kendini geliştirmesidir. (2) Tarımsal ürünlerin “piyasa değeri” genellikle düşüktür; bütün dünyada olduğu gibi, fiyatların desteklenmesi gerekir. (3) Bu desteklemenin sağlıksız ölçüler ve düzenlemelerle yapılması, çok önemli bir enflasyon faktörüdür. Temel ölçü, çiftçiye sağlıklı bir hayat düzeyinin sağlanması ve dünya-Türkiye piyasaları olmalıdır.</p>
		<p class="normal">• Tarım planlaması çerçevesinde, şu hedefler öngörülebilir: Tarımın temel birimini “aile işletmesinin” oluşturması; kırsal alanlarda hayatın kalitesini yükseltecek kurumların yeniden düzenlenmesi; köylünün devletle ve devlet kurumlarıyla ilişkilerinin yeniden düzenlenmesi; geçerli olduğu yörelerde derebeylik düzenine son verilmesi; insanların orman için değil, “ormanların insan için var olacağı” çağdaş bir işletmeciliğin orman köylerine sağlanması...</p>
		<p class="normal1">III. Eşitliğin Programı</p>
		<p class="normal">Gerçekten “imtiyazsız” ve “kaynaşmış” bir toplum olabilmek için</p>
		<p class="normal">Sosyal demokrasi, özgürlük ve eşitliği bütünleştirmek iddiasıdır.</p>
		<p class="normal">Türkiye’nin sosyal demokrat (ya da eşanlamıyla, demokratik sosyalist) hareketi, bu iddiaya özellikle sosyal ve ekonomik boyutuyla yeterince sahip çıkamamıştır. Bu durumun, Türkiye’deki sosyal demokrasinin temelindeki sol kültür eksiğinden kaynaklandığı söylenebilir. Bizdeki sosyal demokrasinin emek dünyasıyla organik bağlarının bulunmayışı ve parti görevlerinde emeğin temsilcilerine çok az yer verilmesi, eşitlik boyutunun sığlığına yol açan öbür nedenlerdir.</p>
		<p class="normal">(a) Sorun: Türkiye, insanlarının eşitsizliği ile tanımlanıyor. Sosyal sınıflar, hayat tarzları ve bölgeler arasında uçurum oluşuyor. Bir yere varabilmek için ya “para,” ya “arka” gerekiyor...</p>
		<p class="normal">(b) Öneri:</p>
		<p class="normal">• Eşitsizliğin en zalimi, çocuklara yaşatılandır. Eşitliğin öncelikle takip edileceği alan, çocukların yetişme ve eğitim ortamıdır. Amaç, “ailenin maddi güçsüzlüğü”, “sosyal ortam” gibi faktörlerden çocuğu elden geldiğince bağımsızlaştırmaktır. Bu bir siyasal duyarlılık sorunu olduğu kadar, bir kaynak sorunudur.</p>
		<p class="normal">• Eğitim kurumlarının kendi aralarındaki kalite farklılığı, çocukları hayata eşitsiz başlatan temel faktördür. Bu farklılığı yüksek bir düzeyde ve mümkün olduğunca ortadan kaldırmak devletin temel görevidir.</p>
		<p class="normal">• Dar gelirli kesitlerin çocuklarına yaygın burs sistemi yüksek eğitim için sağlanmalıdır. Türkiye’de toplam ailelerin yaklaşık yüzde 20’si ücretle çalışanların ailesidir. Üniversite mezunları arasında işçi çocuklarının oranı ise yüzde 2 dolayındadır. Burs sistemi, öncelikle işçi çocukları için öngörülebilir.</p>
		<p class="normal">• Paylaşımı belirleyen bütçe ve vergi politikaları eşitsizliği azaltan başlıca yöntemlerdir. Türkiye’nin öncelikli sorunu mevcut vergileri arttırmak değil, vergi kaçağını önlemektir. Bu yapılabildiği ve “kayıt dışı” ekonomi, kayıtlı ekonomiye entegre edildiği ölçüde, emek gelirlerinin vergisi düşürülebilir, yaygın tüketimdeki kdv oranları indirilebilir, sosyal harcamalara kaynak bulunabilir.</p>
		<p class="normal">• “Toplu tüketim,” sosyal demokrasinin geleneksel iddiası ve başarısıdır: İnsanların birey olarak değil, toplu olarak ve gelir düzeyinden bağımsız olarak ortaklaşa gerçekleştirdiği tüketim modelidir. Kültür hizmetlerinin yaygınlaşması, sürekli eğitim, sağlık hizmetleri, toplu taşımacılık gibi.</p>
		<p class="normal">• Devlet ve toplum, “fırsat eşitliğini” ve bu eşitlik içinde bireylerin yükselme çabasını desteklemek durumundadır. Daha fazla okumak isteyen genç, atılım yapmanın eşiğindeki küçük işletme ya da teknik eğitimini arttırmak isteyen işçi, toplumun sağladığı ek imkândan yararlanmalıdır.</p>
		<p class="normal">• Yasal ve siyasal eşitliğin yanı sıra, çok önemli bir eşitlik boyutu kadınlara sağlanmalıdır. Kadının “hayatı paylaşması” için, aile düzeninde kadının erkekle eşit olabilmesi için yaygın bir anlatım ve propaganda kampanyasına, anlayışlarda devrime gidilmelidir. Türkiye kadınlarının en az yarısı, hayatın sadece külfetini paylaşmaktadır.</p>
		<p class="normal1">IV. Demokrasinin Programı</p>
		<p class="normal">“Sivil toplumun” gecikmiş doğumu ve demokrasinin bir “hayat tarzına” dönüşmesi</p>
		<p class="normal">(a) Sorun: Türkiye, tarihsel olarak “tekçi”, “buyrukçu”, “aşırı merkeziyetçi”, “bürokratik” bir yapılanmaya sahip. “Birey,” devletin vesayeti altında tutulmuş. Böyle kalmaya alıştırılmış. Bu yapılanmayla ne çoğulculuk gelişiyor, ne de çağdaş demokrasi olabiliyor. Bireyin özgürlüğü, mutluluğu, üretimi, yaratıcılığı sınırlanıyor.</p>
		<p class="normal">(b) Öneri:</p>
		<p class="normal">• “Resmi devletin ve organlarının” dışında yer alan “sivil toplum,” yani, okul-aile birliklerinden, sendikalara, “tüketiciyi koruma” hareketine, “güzelleştirme derneklerinden,” dayanışma ya da ortak ilgi topluluklarına kadar tüm “yurttaş birliktelikleri” özendirilmeli ve geliştirilmeli; ülkenin kararlarına her düzeyde katılabilmeli. Bu “sivil toplum kurumlarının” kendileriyle ilgili, yöreleriyle ilgili kararları vermesi, kararlara katılması ve resmi devletin karar mekanizmalarını etkilemesi sağlanmalı.</p>
		<p class="normal">• “Sivil toplumun” özelliği, “sıradan yurttaşın” sivil kurumlar aracılığıyla ülkede “etken” olası, resmi devlet karşısında “edilgenlikten” çıkarılmasıdır. Türkiye’nin sıradan yurttaşları, devleti paylaşmalıdır. Türkiye’nin insanları, devletin vesayetinden kurtulmanın erginliğine sahiptir.</p>
		<p class="normal">• Demokrasinin yerleşmesi ve gelişmesi, onun bir “hayat tarzı” olarak toplumun her biriminde, her düzeyinde özümsenmesine bağlıdır. Partilerde, okullarda, derneklerde, ailede, vb. Bu “hayat tarzının” temel unsurları olan “özgürce tartışıp, uygarca uzlaşma” yeteneği, “farklıların birlikte yaşayabilme” özelliği, “karşıtların meşruluğu” anlayışı, hoşgörü ve “sentez” kavramları, sistemli şekilde topluma ulaştırılmalıdır. “Demokrasi eğitimi,” en yaygın ve yaşamsal eğitime dönüşmelidir. Anayasanın, yasaların, sendikaların ve bütün kurumların çağdışı yasaklardan kurtarılması süreci, bu eğitimle bütünlenmelidir.</p>
		<p class="normal">• Anayasa’daki ve diğer yasalardaki tüm demokrasi dışı hükümler tek tek belirlenip hukuk sisteminden atılmalıdır.</p>
		<p class="normal">• Türkiye, demokrasinin en güzeline lâyıktır. En gelişmiş demokrasilerde ne varsa, Türkiye’de de olacaktır. Bizim için demokrasi, mutluluktan, ekonomik kalkınmaya kadar her amacın vazgeçilmez önkoşuludur.</p>
		<p class="normal">• Türkiye, işkence tartışmalarından, iddialarından artık tümüyle kurtulmalıdır; bu amaçla, sorgulamanın her aşamasında, sanık, beraberinde avukatını bulundurabilmelidir.</p>
		<p class="normal">• İnsan haklarını güvenceye alan tüm uluslararası anlaşmalara Türkiye katılmalı; katıldıklarının hükümlerini özenle uygulamalıdır.</p>
		<p class="normal">• Çok büyük bir toplum kesitinin, işçilerin hayatı paylaşmasını engelleyen ve hiçbir çağdaş toplumda eşi benzeri kalmamış olan “45 saatlik yasal çalışma süresi,” (fazla mesailer saklı kalmak üzere) mutlaka kısalacaktır. Haftada 45 saat çalışan bir işçinin, tabiatıyla, ne ailesine, ne kendini geliştirmeye, ne de “yaşamaya” vakti kalır. Bu süre, Avrupa’da “en fazla” 40 saattir, birçok ülkede 35 saate inmiştir, inmektedir. Türkiye’de her yıl bir saat eksilerek 40 saate ve üçüncü yıldan itibaren “5 günlük çalışma düzenine” geçilmelidir, devlet dairelerinde 1974’ten beri olduğu gibi.</p>
		<p class="normal1">V. Toplumsal Barışın Programı</p>
		<p class="normal">Birbirine düşmanlaştırılmış hassasiyet kümeleri arasında anlayış, hoşgörü ve diyalog kanallarını açabilmek; farklılığımız içinde birlikte yaşamanın güvencesini, laikliğin demokrat yorumunda bulabilmek</p>
		<p class="normal">(a) Sorun: Türkiye, çok keskin bir farklılaşmayı, “ikiliği,” tarihten devralmıştır. Toplum, “inançtan”, “değer yargıları”, “hayat tarzları”, “kültür ve sanat tercihleri”, “eğlence biçimleri,” hattâ giyim-kuşam özellikleriyle birbirine zıt olan “duyarlılık kümelerine” bölünmüştür. Başka ülkelerin doğal farklılaşmalarının çok ötesinde, adetâ “iki ayrı dünyadan” söz edilebilir. Bu farklı hassasiyet kümeleri arasında anlayışsızlık duvarları yükseltilmiştir. Yönetimlerin de yanlışlarıyla, bir çeşit “doku uyuşmazlığına” olay dönüşmüştür, toplumsal dinamizmi, birikimi ve enerjiyi adetâ yan yana eksilten bu süreç sonucunda, birbirini dışlayan, anlamaya çalışmayan, fırsat bulunca diğerini ezen iki karşıt hayat tarzına toplum bölünmüştür.</p>
		<p class="normal">(b) Öneri:</p>
		<p class="normal">• Değişik hayat tarzlarının birbirini “anlamaya” yöneltilmesi için, bilinçli, planlı, yaygın bir çabaya ihtiyaç vardır. Karşıt hassasiyet kümeleri arasında bir anlayış ve diyalog sürecini başlatmak, Türkiye’nin temel politikaları arasında olmalıdır. Toplumun kendi farklı hassasiyetleri içinde bütünleşebilmesi için, shp’nin ortaya net bir tavır ve program koyması gerekiyor.</p>
		<p class="normal">• Bu tavrın temel taşı, laikliktir. Cumhuriyet’in özü ve bizim ilkemiz olan laiklik. Ancak, laiklik, geçmişin “yasakçı”, “dışlayıcı”, “baskıcı” yorumundan çıkarılmalıdır. Laikliğin “çağdaş”, “çoğulcu”, “özgürlükçü” ve “demokrat” yorumuna Türkiye artık ulaşabilmelidir. Laiklik, bütün duyarlılıklar için “kendi özgürlüklerinin güvencesi;” kimsenin, onların tercihlerine baskı yapamayacağının göstergesi olmalıdır. Laiklik, barış içinde birlikte yaşamanın temel kuralına dönüşmelidir. Aşırı bir örnek verilirse, laiklik, çarşaflı kadınların çarşafını yırtmak ya da başörtüsüyle uğraşmak değildir. Çağdaş ve demokrat yorumuyla laiklik, başörtüsü kullananın bu tercihinin de, kullanmayanın tercihinin de “ortak” güvencesi olabilmelidir.</p>
		<p class="normal1">VI. Güneydoğu’nun Programı</p>
		<p class="normal">Irkçı ayrımcılığın, ırkçı baskının ya da ırk bazındaki çözümlerin tuzağına düşmeksizin, Türkiye’nin bütünlüğü içinde farklı etnik yapıların ve kültür kimliklerinin varlığını ve var olma hakkını tanıyabilmek</p>
		<p class="normal">(a) Sorun: Güneydoğu’nun sorunu, sadece ve tek başına bir ekonomik sorun değildir. Aynı zamanda etnik özellikler de taşıyan, kültür ve kimlik boyutları bulunan, sınıfsal özellikleri de olan karmaşık bir sorundur.</p>
		<p class="normal">(b) Öneri: </p>
		<p class="normal">• Türkiye, insanların dil, gelenek, kültür farklılaşmasını toplumun bütünlüğü içinde ortaya koymalarından korkmamalıdır. Devletin, bu farklılaşmaları yasaklar koyarak engellenmesi de özendirmesi de yanlıştır. Devletin, vatandaşlarının etnik ayrışımlarında tercihi ve rolü olmamalıdır.</p>
		<p class="normal">• Çağdaş düşünce, insanı bir olarak görür, temel ölçü olarak insanı alır. Irk bâzındaki ayrışımlar ve çözümler, geri toplumlara ve faşist düşüncelere özgüdür. Sol bir anlayışın, yani bizim temel ölçülerimiz ekonomiktir ve sınıfsaldır. Bu çerçevede, her yurttaşın kendi etnik özelliklerine ve kültürüne sahip çıkabilmesi sol düşünce açısından insan haklarının doğal bir uzantısıdır.</p>
		<p class="normal">• Güneydoğu’nun feodal yapılanması ve ağalık düzeni yıkılmadan, bu bölgede demokrasiden ve insanların özgür tercihinden söz edilemez. Öncelikle bu geri düzeni ve onun ilkel sosyal bağımlılık örgüsünü değiştirmeye dönük bir toprak reformu uygulamaya konmalıdır.</p>
		<p class="normal1">VII. Kişilikli Türkiye’nin Programı</p>
		<p class="normal">Türkiye, el yordamıyla meydana getirilmiş, sıradan bir ülke değildir. Yedi yüzyıllık geçmişi, kültür ve deney birikimi, uluslararası düzeyde söylenecek çok sözü bulunan bir toplumdur</p>
		<p class="normal">(a) Sorun: “Geleneksel dış politika” yetersiz ve geçersiz gözüküyor: “Batı Avrupa ile bütünleşmek, Avrupa Topluluğu’na katılmak” ideali boşlukta kalıyor. Ortadoğu’ya dönük “çekingen” hatta “izolasyonist” politikalar yararımıza değil, zararımıza işliyor.</p>
		<p class="normal">(b) Öneri: </p>
		<p class="normal">• “Türkiye’nin Avrupa Topluluğu’na katılması,” bir saplantı olmaktan çıkarılmalıdır. Bu amacın dış politikamızda yegâne eksen olması artık doğru değildir. Türkiye’yi aralarına istemeyenlerin arasına ille de gireceğiz diye ısrar etmek anlamsızdır, hattâ küçültücü olmaya başlamıştır.</p>
		<p class="normal">• Türk dış politikası, Avrupa’da yeni beraberlikler ve ekonomik işbirliği alanları geliştirmelidir. Balkan ittifakı, Karadeniz ekonomik beraberliği, Sovyetler’e ve Doğu Avrupa’ya ekonomik açılımlar gibi. Ortadoğu ile ekonomik ilişkilerin gelişeceği bir serbest ticaret bölgesi için Türkiye öncülük yapabilir.</p>
		<p class="normal">• Ortadoğu politikalarında ve Güney komşularımızla ilişkilerde, barış ve karşılıklı saygı temel ölçülerdir. Ancak bu ölçüler, yeni bir anlayışla yorumlanmaya muhtaç gözükmektedir. Geçmişin “edilgen” yaklaşımları ve izolasyonist politikaları geçmişe terk edilmelidir.</p>
		<p class="normal">• Dış siyaset gerçeğinde rastlanmayan “işlerine karışmayalım” anlayışını ne kadar sürdürürsek sürdürelim. Güney komşularımızın ve Ortadoğu ülkelerinin bizim hem de, “içişlerimize” sürekli karıştıkları açıktır. “Rabıta olayı” hatırlardadır. Türkiye’ye sızan silâhlı gruplar komşu topraklarda eğitilmekte, mevzilenmektedir. Aşırı dinci ideolojiler gene komşularımızda paketlenip Türkiye’ye gönderilmektedir. Bir “su sorunu” eşikte gözükmektedir, vb.</p>
		<p class="normal">• Başkalarının iç dengelerine ve içişlerine el atmak değil elbette. Ama Türkiye, Ortadoğu’yla çok daha yakından ilgilenmek, kendi ekonomik ve tarihsel gücü oranında bir etken olmak, barışçı ve geliştirici bir işlev taşımak durumundadır.</p>
		<p class="normal">• Bir milyar dolayında insanı kapsayan “İslam geleneğine sahip toplumlar” arasında, “çağı paylaşmak” iddiasını taşıyan tek ülke, Türkiye’dir: Cumhuriyet, çoğulcu demokrasi, çağdaş hayat tarzı, laiklik, kadın-erkek eşitliği, bedensel cezaların yasalarda bulunmayışı, sadece Türkiye’nin topluca sahip olduğu özelliklerdir. Bu niteliğiyle, Türkiye özgün bir modeldir.</p>
		<p class="normal">• “Türkiye modelini” barışın ve diyaloğun kanallarında Ortadoğu’ya taşıyıp tanıtmak, Türkiye’nin Ortadoğu toplumlarına karşı sorumluluğudur; bölgede sahip çıkacağı çok önemli ve yenileştirici, insancıl işlevdir.</p>
		<p class="sagnormal">Mayıs 1991</p>
		<div class="clrb"/>
		<p class="normal">Not: Bu çalışmada, bütün sosyal demokratların zaten paylaştıkları ortak düşüncelerden, dile getirdikleri ortak sorunlar ve çözümlerden çok, yeni yaklaşımlara yer verilmesi amaçlandı.</p>
		</body>
</html>