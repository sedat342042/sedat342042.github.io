<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_28">Nasıl Bir Sol, Nasıl Bir Türkiye?</h2>
		<p class="normal1">I</p>
		<p class="normal">Nasıl bir Türkiye amaçlamaktayız? Nasıl bir Türkiye’yi oluşturmanın önerisiyle ve iddiasıyla, tarihin sahnesindeyiz? Hangi misyonun sahibiyiz?</p>
		<p class="normal">Kökleri tarihimizde ve milli mücadelemizde olan, Mustafa Kemal’in öncülüğünde Cumhuriyet’i gerçekleştiren, çağdaş Türkiye’nin temellerini kuran, demokrasi sürecini başlatan, 1960’larda sol bir içerik ve sosyal demokrat özellikler alan, bir büyük yenileştirme hareketinin temsilcileriyiz.</p>
		<p class="normal">Bu tarihsel iddianın, bu onurlu işlevin, bu büyük yürüyüşün takipçileriyiz.</p>
		<p class="normal">Toplumun bütününe refah götürmeyi amaçlarken, öncelikle geniş halk kitlelerinin yararları doğrultusunda, özgürlük ve eşitlik ideallerinin bütünlüğünde, sosyal demokrat anlayışların zemininde, geleceğin barışçı ve üretken Türkiye’sini inşa edeceğiz. Sol olarak, bu idealin sahibi, bu iddianın takipçisiyiz.</p>
		<p class="normal">Geçmişimizdeki kazanımlara, güzelliklere, gerçekleştirdiğimiz başarılara ve bize öncülük yapmış insanlarımızın tümüne onurla sahip çıkarken, geleceğe dönük yeni bir ivmeyi yakalamak ve tarihsel doğrultumuzda Türkiye’yi yenileştirmek için, siyaset yapıyoruz.</p>
		<p class="normal">Haklıyız, güçlüyüz, inançlıyız.</p>
		<p class="normal1">II</p>
		<p class="normal">Sol, devlet ve ülke yönetiminde, ahlâkın ve dürüstlüğün geleneğidir.</p>
		<p class="normal">Günümüzün Türkiye’si, ne yazık ki, bu gelenekten hızla uzaklaşıyor. “Köşe dönmeciliğin”, “malı götürücülüğün” çekim alanına, bütün siyasetler kendini kaptırabiliyor. Devlet ve ülke yönetimi yozlaşıyor, çirkinleşiyor. Siyaset, bir iddiayı ve ideali toplumla paylaşmanın yöntemi olmaktan çıkıyor. Kişisel yarar sağlamanın özel aracına dönüşüyor. Profesyonelleşiyor. Ticarileşiyor.</p>
		<p class="normal">Sol, ahlâkın ve erdemin mesajını vererek siyaset dünyasında yer alıyor. Devlet yönetimiyle, ticari ilişkilerin iç içe geçmediği bir anlayışın takipçisiyiz. Halkın ödediği vergilerin, siyasal yandaşlara gereksiz kadrolar açarak tüketilmediği bir düzen istiyoruz. Topluma ait ekonomik kaynakların yönetimine, hiçbir ehliyeti bulunmayan kimselerin sırf parasal ve siyasal çıkar hesabıyla getirilerek, bu kaynakların en kötü şekilde yönetilmeye mahkûm edilmediği bir Türkiye’yi amaçlıyoruz. Sol olarak, tarihteki yerimizle ve geçmişimizle, “beytülmale sahip çıkmak” geleneğimizle, ahlâkın ve erdemin mücadelesinde öncülük iddiasına da, öncülük hakkına da sahibiz.</p>
		<p class="normal1">III</p>
		<p class="normal">Sol, ülke yönetiminde “ciddiyetin” geleneğidir; Türkiye’nin “yenileşmek” iddiasıdır.</p>
		<p class="normal">Oysa günümüzün özelliği, bütün kurumlarıyla, mekanizmalarıyla ve anlayışlarıyla eskiyen, akılcılıktan uzaklaşan, halka yabancılaşan bir yönetim ve devlet modelidir. Bu model, eksikleriyle, yanlışlarıyla ve eskimiş özellikleriyle, toplumsal gelişmeyi geciktiren, zorlaştıran, topluma enerji ve kaynak kaybettiren, “tutucu” bir işlev taşıyor.</p>
		<p class="normal">Sol, kendi geleneğiyle uyumlu olarak, siyasette ve devlette reform yapmanın iddiasıyla yeniden doğmaktadır. Bizim özlediğimiz ve önerdiğimiz Türkiye, bütün kurumlarıyla ve kurallarıyla yenileşen, çağın ve akılcılığın ifadesi olan bir Türkiye’dir.</p>
		<p class="normal">Türkiye’yi yenileştirmeye, en belirleyici kurumdan, parlamentodan başlamayı önermekteyiz. Geçerlikte olan ve çözüm üretimine, katılıma, milletvekilinin çalışarak öne çıkmasına engel mekanizmaların; bürokratlarla teknokratların hazırladığı, hükümetlerin milletvekillerine “tebliğ ettiği” kararların; otomatiğe bağlı evet-hayır oylarıyla ulaşılmış sonuçların; zaman ve enerji kaybından başka bir şey olmayan çalışma ve konuşma usullerinin artık tarihe terk edilmesini önermekteyiz.</p>
		<p class="normal">“Akılcılık” ilkesinin ekonomiye yansıması, sanayileşmenin önceliği ve yeniden tarifidir; “örgütlü pazar ekonomisinin” çağdaş bir altyapıya kavuşturulması ve büyümenin başlıca bir dinamiğine dönüşmesidir. Ekonomik büyümeye öncülük edecek, Türkiye’nin uluslararası düzeyde iddia taşıyabileceği sanayi dalları belirlenerek, bunlara özel destek verilmelidir. Pazar ekonomisinin verimliliği ve meşruiyeti, rekabetin varlığıyla ve emeğin, üreticilerin, tüketicilerin özgürce örgütlenmesiyle bağlantılıdır.</p>
		<p class="normal">Sol, en önemli bir özelliği “akılcılık” olan, “verimlilik” olan bir Türkiye’nin sözcüsü olabilmelidir. Türkiye, ekonomik ve kültürel gelişimini hızlandırmak, daha fazla üretmek, ürettiğini daha adil paylaşmak, daha rahat yaşayabilmek için, kendini, kurumlarını, karar mekanizmalarını “akılcılık” esasında yeniden düzenlemek durumundadır. Türkiye, son tahlilde topluma büyük zarar veren ucuz bir “popülizmin” etkisinden artık kurtulabilmelidir.</p>
		<p class="normal1">IV</p>
		<p class="normal">Sol, toplumsal dayanışmanın ilk örneklerini vermiş, eşitlik arayışlarını başlatabilmiş bir gelenektir.</p>
		<p class="normal">Sosyal güvenlik kurumlarının oluşumu, sendikal hakların gelişimi, çalışma sürelerinin kısalması, sosyal adalet kavramının oluşması, bizim geçmişimizde yazılıdır. Sosyal demokrasi anlayışımız ve sosyal demokrasinin temel tanımı olan “eşitlik ve özgürlük ideallerinin bütünlüğü” iddiamız, bu tarihsel birikim üzerine bina edilmiştir.</p>
		<p class="normal">Günümüzün solu, daha adaletli, daha eşitlikli bir Türkiye için vardır. Bizim için en yüce değer, emektir. Gelirlerin oluşumunda ve paylaşımındaki adalettir. Bu anlayışımız, bir “standartlaşma,” bir “monotonlaşma” özleminin ifadesi değildir. Süreç içinde insanlar çalışkanlıklarıyla, yetenekleriyle birbirlerinden farklılaşacaktır. Önemli olan, herkesin mümkün olabildiğince eşit koşullarda bu sürece başlayabilmesidir. Önemli olan, kimseye haksızlık yapılmamasıdır.</p>
		<p class="normal">Amaçladığımız adil Türkiye’nin çıkış noktasında, “fırsat eşitliğinin” kurumsallaşmasını görmekteyiz. Fırsat eşitliği devlet tarafından organize edilmelidir. Eşitlik zemininden yola çıkmış insanlardan kendini daha ileri noktalara götürmenin çabasını gösterenler, devlet tarafından özendirilmelidir.</p>
		<p class="normal">Özlediğimiz Türkiye, her yurttaşına “temel hayat düzeyini” sağlamakla kendini yükümlü görmelidir. Kaynak değişiminde gözetilmesi gereken başlıca bir ölçü bu olmalıdır. Bütün asgari ihtiyaçları karşılanmadıkça, bâzı yurttaşların çok özel ihtiyaçları devletten öncelik almamalıdır.</p>
		<p class="normal">Kadın-erkek eşitliğinin birçok toplum kesitinde eksik kalmış boyutuna yeni Türkiye eğilmek durumunda: Kadınların “hayatı paylaşması” için, aile düzeninde de, ailenin ekonomik üretiminde, zahmetlerin üstlenilmesinde, gelirin ve boş zamanın kullanılmasında da, eşitliğe yönelmemiz gerekiyor.</p>
		<p class="normal1">V</p>
		<p class="normal">Sol, demokrasi ve insan haklarının bayraktarı olmanın onurunu taşımaktadır.</p>
		<p class="normal">Oysa günümüzün Türkiye’sinde, insan hakları birçok durumda savunmacısız kalmıştır. İnsan haklarının çiğnenmesi, geçmişte bu konuda duyarlı olabilmiş siyaset çevrelerinde bile, artık duyarsızlıkla karşılanmaktadır. Eskiden bireysel bir işkence iddiasını araştıran ve doğruysa bunu meclis önergelerine yansıtan bir anlayış, şimdi, düzinelerle kadının ve çocuğun öldürüldüğü olayları ciddi bir Meclis soruşturmasından bile sakınmaktadır.</p>
		<p class="normal">Solun özlediği ve önerdiği Türkiye’de, demokrasi sonsuz bir kavramdır. Demokrasiyi anlayışlarda, davranışlarda gerçekleştirmek, onu bir hayat tarzına dönüştürmek istiyoruz.</p>
		<p class="normal">Bu bağlamda, yeni Türkiye, öncelikle “sivil toplumu” desteklemek, geliştirmekle kendini yükümlü saymalıdır. Okul-aile birliklerinden sendikalara, meslek odalarına, “tüketiciyi” koruma hareketlerine, “yöresel güzelleştirme derneklerinden” “çevreci kuruluşlara,” dayanışma yahut ortak ilgi topluluklarına kadar tüm “yurttaş birliktelikleri” özendirilmelidir.</p>
		<p class="normal">“Sivil toplumun” özelliği, “sıradan yurttaşın” sivil kurumlar aracılığıyla ülkede “etken” olması, “resmi devlet” karşısında “edilgenlikten” çıkarılmasıdır.</p>
		<p class="normal">Türkiye’nin sıradan yurttaşları, devleti paylaşabilmelidir.</p>
		<p class="normal">Özlediğimiz ve önerdiğimiz Türkiye’de, “bireyin” yeri ve önemi, özgürlüğü ve dokunulmazlığı, yeniden düşünülmelidir. Bireysel dinamiğin topluma katkılarının önü açılmalıdır. Çağımızın bireyi, kendi çevresinden giderek artan ölçüde bağımsızlaşmaktadır. Devletin, toplumsal ve siyasal kurumların, klasik eğitim mekanizmalarının katkısına, korumasına daha az ihtiyaç duymaktadır. Gücü artan bir sosyolojik birim özellikleri almaktadır. Yeni Türkiye’nin solu, toplumsallıkla bireyselliği uzlaştırmanın, bireyi engelleyen değil, olumlu kulvarlarda onu destekleyen politikaların sözcüsü olabilmelidir.</p>
		<p class="normal">Türkiye’de “birey,” devletin vesayetinden artık kurtulmalıdır.</p>
		<p class="normal">Demokrasinin bir “hayat tarzına” dönüşebilmesi için, yeni Türkiye, bu hayat tarzının temel taşları olan “özgürce farklılaşıp tanışarak, uygarca uzlaşma” yeteneğini, “farklı olanların birlikte yaşayabilme” özelliğini, “karşıtların meşruiyeti” anlayışını, “hoşgörü” ve “sentez” alışkanlıklarını sistemli şekilde özendirmelidir.</p>
		<p class="normal">Belki de en önemlisi, yeni Türkiye’nin anayasası, “yasakları” değil, “özgürlükleri” tarif eden çağdaş bir anayasa olmalıdır.</p>
		<p class="normal1">VI</p>
		<p class="normal">Türkiye, “Bağımsızlık, benim karakterimdir” diyebilen bir liderin kurduğu Cumhuriyet’tir.</p>
		<p class="normal">Günümüzün Türkiye’si, dış politikalarını “bağımsızlık ekseninde” yeniden değerlendirmelidir.</p>
		<p class="normal">Türkiye, kendi ulusal yararlarını, başka ülkelerin yararlarına endekslemekten hâlâ tümüyle kurtulabilmiş değildir. Birçok durumda, Türkiye’nin dış siyasal özellikli ekonomik, kültürel, askeri, stratejik beklentileri ikinci plana düşebilmektedir. Türkiye, birikimini ve dış siyaset kozlarını kendi adına yeterince kullanamayan bir görünüm vermektedir.</p>
		<p class="normal">Çağımızda ülkelerin birbirine karşı ve uluslararası kurumlara karşı bir ölçüde ve bir anlamda bağımlı oldukları bir gerçektir. Her ulusun kendi özgün yararları bulunduğu da bir gerçektir. Bu iki gerçek arasındaki dengeyi geleceğin Türkiye’si bugünkünden çok daha ustalıkla ve Türkiye’ye dönük olarak kurabilmelidir.</p>
		<p class="normal">“Bağımsızlık” kavramının ifade biçimleri zamanla değişmiştir ama “özü” değişmemiştir. Atatürk’ün bize tanımladığı bu “öze” yeni Türkiye bugünkünden daha büyük bir duyarlılıkla sahip çıkmalıdır.</p>
		<p class="normal1">VII</p>
		<p class="normal">Türkiye Cumhuriyeti, geleceğini gençliğe emanet etmenin anlayışıdır.</p>
		<p class="normal">Günümüzün Türkiye’sinde ise, gençlik, hâlâ çekinilen, güvenilmeyen, önemsenmeyen bir toplum kesiti konumundadır. Hükümetler düzeyinde, ancak Spor Bakanlığı’nın ismine “ve” ile eklenebilmiş, ancak spor bağlamında kendine iğreti bir yer bulabilmiştir.</p>
		<p class="normal">Gençliğe toplumda ancak “edilgen bir öğrenci” muamelesi yapmak günümüz yönetimlerinin ortak ayıbıdır.</p>
		<p class="normal">Özlediğimiz ve önerdiğimiz Türkiye, gençliğin dinamizmine, idealizmine ve yaratıcılığına her alanda ihtiyaç duyduğunu bilen bir Türkiye’dir. Gençliğin, sadece okullardaki değil, fabrikalardaki, tarlalardaki gençliğin kendi temsilcileriyle toplum hayatının her alanına katılması, kendi özgün katkısını getirmesi, yeni Türkiye’nin gücü ve güvencesi olacaktır.</p>
		<p class="normal1">VIII</p>
		<p class="normal">Sol, en ağır sorunları çözebilmenin geleneğidir. </p>
		<p class="normal">Sol, Türkiye’nin karşılaştığı nice fırtınaları göğüslemiş bir gelenektir. En zor koşullarda en cesur kararları alabilmek ve en geçerli çözümleri bulabilmek solun yapısında vardır; birikiminin, deneyiminin ona sağladığı bir öncelik, bir ayrıcalıktır bu.</p>
		<p class="normal">Günümüzün Türkiye’si, çözümsüzlükler içinde gözüken çok ağır bir sorunla, Güneydoğu sorunuyla karşı karşıyadır. Özlediğimiz ve önerdiğimiz yeni Türkiye, gelişmiş soluyla, bu sorunun çözüm yoluna girmesinde yeni bir fırsat olacaktır.</p>
		<p class="normal">Güneydoğu sorununa yaklaşım, ilkeler düzeyinde şöyle öngörülebilir:</p>
		<p class="normal">• Türkiye’nin ulusal bütünlüğünün ve coğrafya bütünlüğünün içinde, farklı etnik yapıların, farklı kültür kimliklerinin var olması ve varlığını sürdürebilmesi; </p>
		<p class="normal">• Irkçı ayrımcılığın, ırkçı baskının, asimilasyon yönteminin, bölünmenin, ırk temelinde çözüm arayışının tuzaklarından Türkiye’nin kendini sakınması;</p>
		<p class="normal">• Türkiye Cumhuriyeti, bir ırk ve kan bağı cumhuriyeti, etnik köken cumhuriyeti olarak kurulmadı. Farklı insanların, Cumhuriyet’in eşit statüdeki kurucu unsurlar olarak yer aldığı bir yapılanmadan, bir ideal birlikteliğinden Türkiye Cumhuriyeti kaynaklandı. Bu geleneğin, günümüzün koşullarında sürdürülmesi;</p>
		<p class="normal">• Sorunların çözümünde, insan hakları/demokrasi önceliği taşıyan ve şiddete karşı kesin bir kararlıkla davranabilen politikaların öne çıkarılması;</p>
		<p class="normal">• “Demokratikleşme” ile “şiddet karşısındaki kararlılık,” birbiriyle çelişen yöntemler değildir. “Şiddet devam ediyor, dolayısıyla demokratikleşme önlemleri alınamaz” benzeri bir mantık yanlıştır. Bilâkis, denge ve bütünlük içindeki, eşzamanlı bir kararlılık ve demokratikleşme, halkı kazanarak terörü etkisizleştirmenin temel yaklaşımıdır.</p>
		<p class="normal">• Güneydoğu sorunu, çok boyutlu, karmaşık bir sorundur. Dolayısıyla, çözüm yaklaşımı da çok boyutlu olmak zorundadır. Değişik nitelikli önlemlerin bir büyük planda öngörülmesi; hedeflerinin, yöntemlerinin, kaynaklarının belirlenmesi; önlemlerin takvime bağlanması gerekir.</p>
		<p class="normal1">IX</p>
		<p class="normal">Türkiye’nin, yeni bir iddiaya, yeni bir sese, yeni çözümlere ihtiyacı var.</p>
		<p class="normal">Toplum ve birey hızla gelişiyor. Yönetme işlevi taşıyanlar ise, toplumun ve bireyin gerisinde kalıyor: Partiler ve parlamento, hükümetler ve siyasetçiler, bürokratlar ve belediyeler, bunların getirebildiği yetersiz çözümler, toplumun ve bireyin hızına yetişemiyor, özlemini karşılamıyor, ihtiyacını yanıtlayamıyor.</p>
		<p class="normal">Sol, bu çelişkiyi halk adına ve halkla birlikte çözmenin iddiasıdır.</p>
		<p class="normal">Özlediğimiz ve önerdiğimiz yeni Türkiye’yi elbirliğiyle gerçekleştireceğiz. Buna inanıyorum. Buna güveniyorum.</p>
		<p class="sagnormal">Eylül 1992</p>
		<div class="clrb"/>
		</body>
</html>