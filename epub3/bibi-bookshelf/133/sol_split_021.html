<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_20">Böyle Kamuoyuna Böyle Siyaset ve Siyasetçi</h2>
		<p class="normal">(...) Türkiye’nin siyasetinde bir “yozlaşma” varsa, bunun tek sorumlusu dar anlamıyla siyaset değildir, inançsızlığı ve ilkesizliği hoş gören, hattâ kimi durumda özendiren kamuoyunun bu yozlaşmadan dolayı payı vardır:</p>
		<p class="normal">Halka verilmiş en temel sözlerden dönmek. En temel inançların tam aksini yapmak. Ancak küçük insanların küçük dünyasında “büyük” olan mevkiler uğruna kendi kimliğinden vazgeçmek. Bir kamuoyu düşünün ki, bunları “uzlaşma” diye, “devlet adamlığı” diye, “değişim” diye, “modernlik” diye anlasın ve alkışlasın. Daha da ilerisi, bu tür ticari siyasete katılmayanlara, “Siz ne duruyorsunuz, hadi, siz de siyasal ahlâkınızı bir köşeye bırakıp, inancını ve düşüncesini terk edenlerle birleşin” desin. Siyasal ahlâkı ayakta tutmaya çalışanları, siyasal ahlâksızlığa yöneltsin.</p>
		<p class="normal">Sonra, sonrası işte böyle gelir: Siyasal ahlâkın siyasal ahlâksızlığa dönüşümü hoşgörüyle karşılanınca, bunu her türden başka ahlâksızlıklar, yolsuzluklar izleyiverir.</p>
		<p class="normal">Bir bakıma, böyle kamuoyuna, böyle siyasetçi.</p>
		<p class="normal1">Solun Sorunu Nerede?</p>
		<p class="normal">“Ben sola oy vermedim ki, ne olursa olsun” denemez. Tıpkı, “Sağın halinden bana ne, ben ona oy verecek değilim ki” denemeyeceği gibi...</p>
		<p class="normal">Demokrasinin özelliği, hepimizin, herkesten sorumlu olmamızdır; hepimizin, herkesin yanlışından ve doğrusundan etkilenmemizdir.</p>
		<p class="normal">Solun çözümü, “birliğinde” mi, “ilkesinde” mi? </p>
		<p class="normal">Türkiye’nin, biraz “tekçi” geleneğinden, biraz da “tek parti-tek lider” alışkanlıklarından kaynaklanmış bir özelliği var: Aşırı, bazen marazi bir “birlik” kaygısı. Bu aşırılık kimi dönemde demokrasi dışı eğilimlerin güçlenmesine yol açar; kiminde de, bugünkü gibi, “yanlışın,” yanlış yerde aranmasına.</p>
		<p class="normal">Türkiye solunun temel sorunu, “birlik” olmayışında değildir. Sorun, solun bir bölümünün hem sol olmaktan çıkmış bulunması, hem de sol varsayılmasıdır. Bu hem sola, hem de yol açtığı çarpıklık nedeniyle, solcusu ve sağcısıyla toplumun tümüne zarar vermektedir.</p>
		<p class="normal">“Birleşme,” hele solun birleşmesi, bir peşin kabul olarak, birleşecek tarafların sol olduğunu, sol düşüncelerin uygulaması içinde bulunduklarını varsayar. Peki, bu birleşmesi istenenlerin bir bölümü artık solun temel anlayışıyla çelişen uygulamaların içindeyse, solun ahlâkını çiğnemekteyse, ne olacaktır? Birleşme, yanlışları daha güçlü kılmaktan, yanlış yapanları çoğaltmaktan, toplumu sol adına bir süre daha kandırmaktan başka neye yarayacaktır?</p>
		<p class="normal1">Solun Çözümü Nerede?</p>
		<p class="normal">Olayın özü, solun çözümünün “ilkesinde” olduğudur.</p>
		<p class="normal">Türkiye’nin solu, kendi ilkeleri, kendi ahlâkı çevresinde bütünleşecekse, sola yaraşan uygulamaları gerçekleştirmek, solun politikalarını izlemek için birleşecekse, o zaman, bunun sola yararı olur. Birleşme, yanlış yapanların sayısını çoğaltmak yerine, onların yanlışlarından kurtulmalarında bir fırsat yaratacaksa, solun birliği, toplumun tümüne katkı sağlar.</p>
		<p class="normal">Sorun da buradadır, çözüm de.</p>
		<p class="normal">Kamuoyunun görmesi gereken de buradadır: Toplum, gerçekten “temiz” bir siyaset istiyorsa, o zaman, siyasetin ahlâkına sahip çıkmalıdır; siyaseti bir kimlik ve kişilik zaafına dönüştürenlerden hesap sormalıdır. Siyasetin özü olan inanç ve düşünceye bağlılığı özendirmelidir.</p>
		<p class="normal">Aksi halde, bizim siyaset dünyamız da, işte bu kadar olur.</p>
		<p class="sagnormal">Sabah, Eylül 1993</p>
		<div class="clrb"/>
		</body>
</html>