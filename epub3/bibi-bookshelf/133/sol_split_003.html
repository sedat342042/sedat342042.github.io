<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_1">Giriş</h1>
		<p class="normal">Sevgili Uğur Mumcu’nun bir yazısını hatırlıyorum: “Sol elim, acemi elim...” Orhan Veli’nin şiirinden hareketle, solun ülkemizdeki sıkıntıları anlatılmaktaydı.</p>
		<p class="normal">İnsan düşünmeden yapamıyor: Türkiye’nin daha özgür, daha adil bir ülke olması için yıllardır sürdürülen bir mücadelenin son kesitinde yayınlanan bu kitabın adı, Soldaki Arayış mı olmalıydı? Hâlâ neyi aramaktaydı sol, neyi bulamamıştı, neden bulamamıştı?</p>
		<p class="normal">Kendimize haksızlık etmemek için, olayı bütünlüğü içinde görmek gerek. Buna birazdan değineceğim. Önce Türkiye’nin, hattâ dünyanın bâzı özelliklerine bakmak istiyorum. Hangi koşullarda başladı, hangi evrelerden, tartışmalardan geçti? Solun Türkiye’deki son otuz yılını ben de içinden yaşadım. Nereden yola çıkıldı, nereye gelindi?</p>
		<p class="normal">Soldaki Arayış başlıklı bu çalışmayı, tarih boyutundaki bir gezintiyle başlatmak istiyorum. Böyle bir yaklaşım, yanlışların ve doğruların ilkesel düzeyde belirlenmesine yardımcı olabilir. Hâlâ bitmeyen “arayışın” nedenlerine, çözümlerine ve hedeflerine ışık tutabilir.</p>
		<p class="normal1">I</p>
		<p class="normal">1960’ları hatırlıyorum. O günlerin dünyasında, solun demokratik sosyalist modeli ile, komünist modeli arasında dehşetli bir rekabet vardı. Sovyetler’in en güçlü dönemiydi. Küba, “Üçüncü Dünya”ya özgü komünizm özelliğini korumaktaydı. “Milli Kurtuluş Savaşları,” sol iddialı devletçikler yaratmaktaydı. Nâsır hayattaydı; İslam dünyasına milliyetçilikle sol karışımı bir “tek parti” örneği getirmekteydi.</p>
		<p class="normal">1960’ların başında soğuk savaş en soğuk dönemini yaşamaktaydı. Batı dünyası, soğuk savaş koşullanmasından kurtulamamıştı. Buna rağmen, Batı Avrupa’nın sosyalist (eşanlamıyla, sosyal demokrat) partileri gelişme içindeydi. Bir yandan komünistlerle, öte yandan liberallerle karşılıklı bir etkileşim yaşayarak, kendilerini her iki akımdan da ayrıştırmaya çalışarak, özgün bir kimlik oluşturmaktaydı. Gene Batı’nın komünist partileri, öncü Sovyet Komünist Partisi’nden esinlenerek ve onun değerler sistemiyle yer yer benzeşerek, bazen içinde yer aldıkları toplumun gerçekleri doğrultusunda ana modelden ayrışarak, ileride karşılarına çıkacak yol ayrımının işaretlerini vermekteydi. Batı komünizmi, Macaristan’ın işgalinde yaşadığı kimlik ve vicdan muhasebesini, şimdi Çekoslovakya’da yaşamaya hazırlanıyordu.</p>
		<p class="normal">Faşizm, baş temsilcisi Franko’nun kişiliğinde ayaktaydı. Portekiz’de, Latin Amerika’da, dünyanın çeşitli yörelerinde ve çeşitli isimler, görünümler altında kendini sürdürmekteydi.</p>
		<p class="normal">Türkiye’de, solun en heyecanlı, tartışmalı, umutlu günleri yaşanmaktaydı. “Yön” hareketi, yaygın bir aydınlar ittifakının verimli düşünce platformunu sola sunmuştu. Yön ve sonraki Devrim dergileri, belirli bir sol anlayışı, Türkiye’nin sol birikimine katmakta, Sol’un tartışmasını geliştirmekte, iddialarını sergilemekteydiler.</p>
		<p class="normal">O yılların “Türkiye İşçi Partisi” demokratik sosyalist çizginin en etkili, en umutlu hareketine dönüşmekteydi. tip, Türkiye’deki ilk sol hareketlerin geleneğinden güç almaktaydı; Türkiye’de solun büyük eksiği olan “emek boyutunu” siyasete katmak iddiasındaydı. Güçlü bir aydın çevresine dayanıyordu. 1960’ların sonlarındaki büyük ayrılmada, solun “demokrasi yoluyla” gelişmesini öngören akımın içinde yer alarak, bu doğrultuda mücadele verecekti.</p>
		<p class="normal">Türkiye’nin köklü ve ilerici partisi chp, uzun tarihinde ilk kez ciddi bir sol arayışın içine girmekteydi. Kendi geçmişini, misyonunu sorgulamaktaydı. chp özeleştiriden yola çıkarak, yoğun tartışmalardan, iç çatışmalardan geçerek, önce kimlik bunalımına, sonra bir köklü dönüşüme, bir yeniden doğuşa götüren süreci başlatmaktaydı.</p>
		<p class="normal">1960’lar Türkiye’si, kıpır kıpır, cıvıl cıvıl bir Türkiye’ydi. Sağın acımasız baskısı sürüyordu, “Kanlı Pazar” yaşanıyor, tip milletvekillerine saldırılıyordu ama arayış vardı, umut vardı, gençlik vardı, ideal vardı, insanların, dünyayı ve Türkiye’yi yeniden yaratacaklarına inancı vardı.</p>
		<p class="normal">Türkiye’nin solu, tarihi boyunca engellenmiş, baskı altında tutulmuştu. Solun sendikaları, partileri kapatılmış, insanlarına eziyet edilmişti. 1960’lar, bir bakıma, Türkiye’de solun “Rönesans”ı oldu.</p>
		<p class="normal1">II</p>
		<p class="normal">1970’ler Türkiye ve sol adına üç büyük olayı yaşadı: 12 Mart, chp’nin değişimi ve “Milliyetçi Cephe” dönemi:</p>
		<p class="normal">1970’ler, demokrasiye ve sola karşı bir darbe ile başladı. Darbenin başlıca faktörü dış politikaydı ama, “fazla ileri gitmiş toplum kesitlerini hizaya sokmak, yıkıcı sonuçlar veren özgürlükleri Türkiye’nin tabularına tekrar bağımlı kılmak,” 12 Mart’ın hedeflediği ve gerçekleştirdiği sonuçlar oldu.</p>
		<p class="normal">12 Mart, soldaki bir tartışmayı da trajik biçimde noktalamaktaydı:</p>
		<p class="normal">Solun iç tartışmalarında çözümü “askerli sol formüllerde” arayan düşünceler, 12 Mart’ta gerçekle karşıt karşıya geldi. 12 Mart’ın ilk işi, solda ne kadar birikim varsa, onları yasaklamak, yöneticilerini hapse atmak oldu. 12 Mart yönetimi, klasik ve geleneksel bir bürokrat “ilericiliğini,” emek kesimlerinin ve solun yıkıntıları üzerinde yükseltmekteydi. Bu özelliğini, Anayasa değişikliğinden idamlara, tip’in kapatılmasından sendikal hakların sınırlanmasına kadar her alanda sergiledi.</p>
		<p class="normal">Geleneksel “ilerici” parti chp, 1970’lerde yeniden doğdu. Sonraki bir bölümde bu konuya ayrıntılarıyla değineceğiz. chp, gerçekten özeleştirisini yaparak, gerçekten kendini sorgulayarak, ilerici bürokrasinin partisi olmaktan, devlet partisi olmaktan uzaklaştı. “Halkın partisi, düzenin değil değişimin partisi” olmaya yöneldi. Bu süreç içinde kitlelerle bağlarını kurarak, 1973 ve 1977 seçimlerinde “en büyük parti” oldu. Hükümet deneylerinde sergilediği bâzı eksikliklerinin yanı sıra, Türkiye’ye ve öncelikle temsil ettiği kitlelere yararlı işler de yapabildi.</p>
		<p class="normal">disk’in şehitleriyle son bulan Taksim mitingi bu dönemde yaşandı. Solun güçlendiği ölçüde, sağın faşizm benzeri tavrı da oluşmaktaydı. Türkiye tarihinin belki en gerici, hattâ ilkel iktidarları, “Milliyetçi Cephe” adıyla peş peşe kuruldu. Üniversite hocaları, gazeteciler, sendikacılar, bu yıllarda öldürüldü. mc hükümetlerinin kayıtsız tavrıyla, kimi durumda açıkça saldırgan sağdan yana tavrıyla tırmanan terör, öncelikle gençlerden, ama eski bir başbakana kadar toplumun tüm kesitlerinden can aldı.</p>
		<p class="normal">1970’ler sona ererken, tel tel dökülen bir Türkiye vardı önümüzde. Artan baskılar, peş peşe öldürülen insanlar, kendine bağlanan umudu yitirmiş solcular ve demokratik olmaktan tümüyle uzaklaşan sağcılar. Türkiye, sanki, kaçınılmaz kaderini kabullenmişti, kaderin ona hazırladığı kaçınılmaz sonu beklemekteydi. Bu son, 12 Eylül 1980’le geldi.</p>
		<p class="normal1">III</p>
		<p class="normal">12 Eylül döneminde solun bütün kurumları –sağlıklı kurumları ve sağlıklı birikimleri dahil olmak üzere– büyük darbe yedi. Sol partiler, sendikalar kapatıldı, sol düşünürler yasaklandı. Demokrasinin ve solun etkisizleştirildiği bu ortamda, bürokratik “ilericiliğin” tabuları ve yasakçılığıyla, baskıcılığıyla, “Şikago çıkışlı” bir sosyoekonomik söylemin arabesk tercümeleri, engin bir “köşe dönmecilik, mal götürücülük” kutsamasıyla uygulamaya kondu. “Milliyetçi Cephe” dönemlerinde yıkımına zaten başlanmış temel değer ölçülerinden, ahlâk ve insan anlayışlarından, 12 Eylül sona ererken, ortada sadece bir yıkıntı kalmıştı.</p>
		<p class="normal">“Yıkıntı halinde olan,” aynı zamanda, zaten bir türlü yerli yerine oturamayan, ideolojik tutarlılığına ve pratik berraklığına kavuşamayan Türk soluydu:</p>
		<p class="normal">Solun geleceğini maceracı ve şiddete dönük yollarda arama eğilimleri ağır bir yenilgiye uğramıştı. Ama asıl önemli olan, demokratik çizgideki sol güçlerin de, sendikaları ve partileriyle, yayınları ve düşünceleriyle içine düştükleri yılgınlık ve yenilmişlik ortamıydı. Solun partileri, sendikaları kapalıydı. 12 Eylül döneminde kadrolar tüketilmişi. Siyasetçilerin önemli bir kesimi “siyasetten yasaklıydı.” Ortada ne parti vardı, ne sendika, ne de geçmiş deneyimini bugüne aktarabilecek bir lider kadrosu.</p>
		<p class="normal">Bu görüntü, dış etkenlerle bütünleşmekteydi: Dünyada Reaganism’in, Thatcherism’in, Friedman ve Hayek’in rüzgârları esmekteydi: Güçlü olanlar daha da güçlendirilecek, bundan, “herkes” yararlanacaktı.</p>
		<p class="normal">“Yeni” siyaset dönemi, işte bu koşullarda yola çıktı. Solun geleneksel liderlerinden biri, hem siyasetten yasaklıydı hem de o günlerdeki parti oluşumlarına katkı getirmemek düşüncesindeydi. Sol iddiayla kurulan partilerden bir başkası, “icazetli” bir görünüm taşıyordu. “chp’nin devamı olduğunu” belirten diğerinin ise, ilk genel seçime katılma hakkı elinden alınmıştı.</p>
		<p class="normal">“Sosyal demokrat,” Batı’daki genel tanımıyla çoğulcu, demokratik “sosyalist” kulvarda koşmanın iddiasıyla önce iki parti oluştu, sonra üçleşti. Sonra ikiye indi. Sonra gene üçleşti. 2000’li yılların eşiğinde, bu siyasal çizgiyi kitlesel bir yapılanma içinde savunmakta olan üç parti var.</p>
		<p class="normal">Ve hâlâ solda arayış var. Neden?</p>
		<p class="normal">Soldaki arayışın nedenleri ve çözümleri bu kitaptaki “arayışın” da konusu. Ama önce birkaç saptama yapmak istiyoruz; solun geçmişte başardıkları ve başaramadıkları üzerine.</p>
		<p class="normal1">IV</p>
		<p class="normal">Türkiye’de demokrasiyi zihinlerde ve uygulamada bir ölçüde geliştirmiş olmak, çoğulculuğu ve çoksesliliği bir ölçüde benimsettirmiş olmak, Türk solunun tarih düzeyindeki başarısıdır.</p>
		<p class="normal">2000’li yılların eşiğindeki Türkiye’de –bütün eksikliklerine, aksaklıklarına rağmen– insanlar birbirini biraz daha fazla anlayabiliyorsa, farklı hassasiyet kümeleri hiç değilse uygarca tartışıyorsa, insan hakları, demokrasi gibi kavramlar sadece sola ait olmaktan nihayet çıkabiliyorsa, bütün bunlar, öncelikle solun onurudur, solun katkısıyla, mücadelesiyle, özverisiyle gerçekleşmiştir.</p>
		<p class="normal">Aynı şekilde, Türk solunun yıllarca sürdürdüğü mücadele, uğruna çok insanın çile çektiği, işinden olduğu, cezaevlerine sürüklendiği, bazen canını verdiği idealler, Türkiye’nin çalışan kitlelerine bir ölçüde daha iyi yaşam koşulları sağlayabilmiştir. Sendikal hakların gelişimi, ücret duyarlılığının yükselmesi, ayrıcalıklı odakların dışındaki kitlelerin her konuda ve her düzeyde desteklenmesi, solun, sol olmaktan kaynaklanmış duyarlılıklarıdır. Ve Türk solu, yazarından, çizerinden, siyasetçisinden, sendikacısına kadar bir bütün olarak, bu katkıyı topluma getirmiştir. Mutlaka yetersiz olan ama düne kıyasla bugün biraz daha yüksek olan bir konuma Türkiye’nin emek kesimleri gelebilmişse, bunda, solun, üzerine görev olan bir işlevi belli ölçüde gerçekleştirmesinin büyük payı vardır.</p>
		<p class="normal">Türkiye’nin solu, bir yandan, toplumdaki, siyasetteki, ekonomideki emek duyarlılığını geliştirmiştir, her düzeydeki organizasyonunu başlatmıştır. Öte yandan, demokrasiyi ve insan haklarını Türkiye’ye yerleştirmenin davasını başarıyla sürdürmüş ve hedefine belli ölçüde yakınlaştırmıştır:</p>
		<p class="normal">Solun, demokrasi ve insan hakları yolundaki çabalarıyla, moral ve ideolojik üstünlüğüyle, söz konusu anlayışlar, çok gecikmiş olarak, solun dışındaki kesimlerce de benimsenmeye, hattâ bir ölçüde özümsenmeye, savunulmaya başlamıştır, insan hakları ve demokrasi duyarlılığı, ne mutlu ki, solun tekeli olmaktan çıkmaktadır. Solun sayesinde, solun tekeli kalkmaktadır. Solun yıllar boyu ve tek başına sürdürdüğü mücadele sonucunda, bugün, insan hakları duyarlılığı ve demokrasiyi bir hayat tarzına dönüştürmek iddiası, hem toplum çoğunluğunca hem de sağın bâzı kesimlerince paylaşılmaktadır.</p>
		<p class="normal">Sağdaki değişim, tek başına solun büyük çabasına bağlanamaz, ama büyük ölçüde bu çabanın sonucu olmuştur. Evet, dünya ve anlayışlar değişmektedir; evet, sağın kendi iç dinamikleri, gelişmeleri, zorunlulukları, onu şimdi belirli ve yeni duyarlılıklara yöneltmiştir. Ancak temel etken, Türkiye solunun demokrasi ve insan hakları için verdiği ısrarlı mücadeledir, solun bu konuda gerçekleştirdiği ahlâki haklılıktır, kurduğu moral ve ideolojik üstünlüktür.</p>
		<p class="normal">Türkiye’nin solu, herkesin sustuğu dönemlerde sesini yükselterek, insan haklarına ve demokrasiye sahip çıkanların cezaevlerine gönderildiği ortamlarda insan haklarının ve demokrasinin bayraktarı olarak, toplumu ve kendini çoğulculuğun, anlayışın, çoksesliliğin yönünde geliştirerek, Türkiye’ye engin ve onurlu bir katkı sağlamıştır. Bununla toplumun, ama öncelikle bizim övünme hakkımız vardır.</p>
		<p class="normal">Gerçekten, Türk solunun sayesinde, bugün, geçmişle kıyaslanmayacak kadar daha demokratik, insan hakları duyarlılığı daha yüksek, çoksesli özellikleri artan, bütünlüğünü kendi farklılıkları içinde arayan, duyarlılık kümeleri birbirini en azından “dinleyebilen,” hattâ birbiriyle “konuşabilen” bir Türkiye’de yaşamaktayız. Bu açılardan baktığımızda, geçmiştekinden daha güzel bir Türkiye’de yaşamaktayız. Varılmış bulunan nokta elbette yeterli değil, elbette çok eksik var, yapılması gereken çok iş var. Ama bir şey açık ve net:</p>
		<p class="normal">Türkiye’nin solu, demokrasi ve insan hakları anlayış ve çoğulculuk alanlarında, üzerine düşen görevi hakkıyla başarmıştır.</p>
		<p class="normal">Peki, neyi başaramamıştır? Neden, hâlâ bir “arayış”ın içindedir?</p>
		<p class="normal">Solun, neleri, neden başaramadığı, 2000’li yılların başındaki darboğaza da, “arayış”a da ışık tutacaktır.</p>
		<p class="normal1">V</p>
		<p class="normal">“Neyi, neden başaramadık?” dendiğinde, hep bilinen, hep kabul edilen klasik gerekçeleri sıralamak mümkündür:</p>
		<p class="normal">Türkiye, henüz sanayi toplumu değildir; işçi sınıfı yeterince büyümemiştir; tarihsel gelişme süreci Batı’nınkinden farklıdır; demokrasi kültürü yerleşmemiştir; demokratik sosyalizmin serpilmesi için ihtiyaç duyulan demokrat bir burjuvazi gecikmiştir; emperyalizmin etkisindedir; Türkiye’nin demokratik sosyalizmi Batı’daki benzerleri gibi işçi sınıfı hareketinden kaynaklanmamış, Marksizmin çoğulcu demokrasiyi benimseyip demokrat bir senteze yönelmesinden yola çıkmamıştır; farklı biçimde, genellikle tek parti anlayışlarından, aydın-bürokrat kadrolardan, radikalizmin, pozitivizmin sol yorumlarından kaynaklanmıştır; Türkiye, cumhuriyetinin ancak 23. yılında çok partili sisteme geçebilmiştir, ancak 33. yılında sendikal özgürlüklerle tanışmıştır, ancak 34. yılında sosyalist bir partinin oluşumuna katlanabilmiştir.</p>
		<p class="normal">Bu nedenlerden tümü değil sadece birkaçı, sosyal demokrat ya da eşanlamıyla demokratik sol, demokratik sosyalist bir gelişmeyi engellemeye yeterlidir. Ancak bizim davamız Türkiye’de hem demokrat, hem sol bir siyaset izlenecekse, hem demokrasi, hem sosyalizm denilecekse, o zaman, klasik ve teorik engellerin mazeretine sığınmanın yeri yoktur. Başarısızlık, tek başına bu gerekçelerle açıklanamaz. Solun geleceği böyle bir kaderciliğe mahkûm edilemez.</p>
		<p class="normal">Türkiye solunun özlenen ve mümkün olan bir gelişmeyi “neden” başaramadığını, “neden” hâlâ bir arayış içinde olduğunu, daha ince bir çözümlemeyle gözden geçirmek gerekiyor.</p>
		<p class="normal">A) “Arayışın” hâlâ sonuçlanmayışında öncelikli bir neden, Türk solunun “emek boyutundaki” zaafında gözüküyor:</p>
		<p class="normal">Sosyal demokrasi, öncelikle emeğin siyasal hareketidir; sosyal demokrat partiler, emeğin kitle partisidir. Sosyal demokrasinin evrensel gerçeği budur, Türkiye’de de bu böyle olmalıdır. Sosyal demokrat ya da eşanlamıyla sosyalist partilerde her meslek grubundan insan bulunur; ideolojinin özünü benimsemek koşuluyla, örneğin tüccar, sanayici de bu harekette yer alabilir. “Meslek özelliği,” tek başına belirleyici ölçü, bir imtiyaz ya da bir olumsuzluk etkeni değildir. Ama sosyal demokrat parti, emek öncelikli, emek ağırlıklı partidir; hayatını öncelikle emeğiyle kazananların siyasal oluşumudur.</p>
		<p class="normal">Türkiye’nin geçmişteki ve günümüzdeki sol hareketi, emek boyutundan büyük ölçüde yoksundur. Emek boyutundan yoksun bulunduğunun, bu eksikliğin çeşitli olumsuzluklar yarattığının bilincinde de gözükmemiştir.</p>
		<p class="normal">Emek bilinci zayıf, emek özü yetersiz bir sol, sapmalara ve yanlışlara çok daha kolay düşer. Bazen, kendi anlayışlarından çok değişik sloganların, siyasetlerin çekim alanına girer. Bazen, demokrat olmayan bir solculuğu sergiler. Kimi durumda, yüklendiği görev olan solculuğun çok gerisinde kalıp sağ partilerin paraleline girer. “Devlet solculuğu”, “seçkincilik”, “bürokratik solculuk” gibi sapmalara, yanlışlara kendini kaptırır. Türkiye solunun tarihi, bu özellikleri sergileyen dönemlerle, örneklerle yaşanmıştır.</p>
		<p class="normal">Sosyal demokrasinin Türkiye’de hâlâ bir “arayış”ı sürdürmesi, kendi kimliğini hâlâ bulamamış olması, öncelikle “emek boyutunun” Türk solunun teorisindeki ve pratiğindeki eksiğinden kaynaklanıyor. Hareketsizliğin, etkisizliğin, verimsizliğin, sen-ben kavgalarının, bazen sağ partilerle benzeşmenin, sol olmayan bir solculukla yetinmenin, en önemlisi, tutarsızlığın ve bölünmüşlüğün çok önemli bir faktörü burada gözüküyor.</p>
		<p class="normal">Dolayısıyla, emek boyutu eksiğinin bilincinde olmak ve bu eksiği gidermek, belirleyici bir aşama niteliğiyle soldaki arayışın ufkunda yer alıyor.</p>
		<p class="normal">B) Türkiye’nin solu, kendi özgün kimliğini cesaretle ortaya koymakta gecikmiştir. Hâlâ “arayışta” olmasının temel bir nedeni budur. Sosyal demokrasi, mevcut düzeni biraz sol görünümlü, biraz da demokrat reçetelerle takviye etmenin siyaseti değildir. Hele bin bir dereden şu getirerek, yapay gerekçeler yaratarak düzene teslim olmanın anlayışı hiç değildir.</p>
		<p class="normal">Sosyal demokrasi, var olan düzenle bütünleşmenin değil, “değişim”in mantığıdır.</p>
		<p class="normal">Sosyal demokrasi, emeğin ve demokrasinin önceliklerinden hareketle, toplumun yararları doğrultusunda ona yeniden şekil vermenin iddiasıdır. Sosyal demokrasi, öncelikle temsil etmediği sosyal güçlerin düşmanı, sermayenin düşmanı değildir; ama açıkça ve kesinlikle emeğin tarafıdır.</p>
		<p class="normal">Sosyal demokrasi, insanların özgürlüğüne, eşitliğine, dayanışmasına, birlikte ulaşılan ve paylaşılan refaha, kişinin kendini geliştirme ve yükselme hakkına sahip çıkarak, kendi insan anlayışını kapitalizmin bireyci, maceracı, imtiyazcı kimliğinin karşısına dikmektir. Sol, son çözümlemede, ayrıcalıkları, eğitimi, kültürü, fırsatları, zenginlikleri mümkün olan en geniş kitleye yaymanın, ulaştırmanın siyasetidir. Sürekli ve sonsuz bir adalet arayışıdır. Her başarısında kendine yeni ve daha uzak hedefler öngören, her başarısızlığında yeniden başlayan bir mücadeledir.</p>
		<p class="normal">Sol, kimin için ve ne için siyaset yaptığını, kimin için ve ne için iktidar olmak istediğini, her adımında ve yeniden hatırlamaktır.</p>
		<p class="normal">Türkiye solunun geçmişteki iktidar deneyimlerinin ve ortaklıklarının ardından engin bir doyumsuzluk, yetersizlik duygusunun kalması, hayâl kırıklıkları, soldaki bunca mücadeleden, bunca kayıptan sonra hâlâ süren arayış, sosyal demokrasinin sadece “demokrat” değil, aynı zamanda ciddiyetle “sol” olan mantığını yeterince ortaya koyamamış olmaktan kaynaklanıyor.</p>
		<p class="normal">“Arayışın” bu aşamasında yapılması gereken, sosyal demokrasinin ilkelerini ve hedeflerini canlı tutmaktır, onlara sık sık atıfta bulunmaktır; somut olaylar karşısında bu mantığa başvurarak, ondan hareketle siyaset oluşturmaktır.</p>
		<p class="normal">C) Sol, “sadece” bir ekonomik üretim ve paylaşım sistemi değildir. Aynı zamanda, bir moral, ahlâk, inanç, felsefe, kültür, ideal bütünüdür.</p>
		<p class="normal">İnsanlar, değişik dürtülerle sosyal demokrasiyi benimseyebilir. Solculuk, tümüyle sınıfsal ve ekonomik beklentilerle yapılabilen bir tercih olduğu gibi, öncelikle barışı, özgürlüğü, demokrasiyi amaçlayanların da idealidir. Solculuğunun kaynağı öncelikle vicdanlarında ve gönüllerinde olanların da siyasetidir. Sosyal demokrasi, dinsel inançlarındaki kardeşlik, eşitlik, adalet özünün siyasetteki uzantısını solculukta görenlerin de siyasal hareketidir. Her şeyden fazla cumhuriyetçi mantığa, laikliğe, çağdaşlığa öncelik tanıyanların da siyaseti, sosyal demokrasidir.</p>
		<p class="normal">Solun tercihinin bu dürtülerden, nedenlerden herhangi birinden öncelikle kaynaklanmış olması, tercih sahibine bir ayrıcalık getirmez.</p>
		<p class="normal">Sosyal demokrasinin temelinde, siyasal, sendikal ve bireysel/dinsel özgürlüklerin “bütünlüğü” vardır. Sosyal demokrasi ya da eşanlamıyla demokratik, çoğulcu sosyalizm, bu özgürlükler arasında ayrım yapmaz. “Bize ait”, “başkalarına ait” sıralamasına özgürlükleri koymaz. Sosyal demokrasi, dinsel özgürlükleri ve onların demokratik ifade biçimlerini, solun kendi temel bir özgürlüğü olarak, kendi temel sorunu olarak savunur.</p>
		<p class="normal">Sosyalizmin bu doğru özgürlük/demokrasi anlayışına Türkiye’nin solcuları yeterince sahip çıkamamış. Bu nedenle de, kendilerini toplumun geniş kesitlerinden zaman zaman yabancılaştırmıştır. “Çifte standart” uygulayabilmiş, topluma güven vermenin uzağına düşebilmişlerdir. Solun bu eksiğinden, sağ, geleneksel olarak yararlanmıştır. Kitleleri soldan uzaklaştırmak için bu suni engeli takviye ve istismar etmiştir.</p>
		<p class="normal">Solda hâlâ bir “arayışın” sürmesi, biraz da, solun bu alandaki yetersizliğinden kaynaklanıyor: Özgürlükleri ancak bütünlüğü içinde özümseyen bir hareketin sosyal demokrat olabileceğini, bizim solculuğumuzun, anlayamamış olmasından... Bu nedenle de, hem teoride yanlış yapmasından, hem de pratikteki yanlışlarla kendi kitlesini ve etkinliğini kendi elleriyle sınırlamış bulunmasından.</p>
		<p class="normal">Dolayısıyla, soldaki arayışın bir başka aşamasında, daha doğru, daha etkin, daha sol bir özgürlükler tanımına ihtiyaç gözüküyor...</p>
		<p class="normal">D) Soldaki arayışın hâlâ sürmesindeki bir başka temel neden, “bürokratik devlet solculuğunun” hâlâ etkisinde olmamızdır. Bu, bir bakıma, Türkiye’nin geçmişinde, kendi geçmişimizde çok fazla kalmamızdır; bir dönemin özgün koşullarında doğru olabilmiş yaklaşımları, bugünün çok farklı koşullarında yenileyebilecek ya da değiştirecek düşünsel çabanın ve sol bilincin uzağına düşmemizdir.</p>
		<p class="normal">Oysa, “bürokratik devlet solculuğu,” çoğulcu ve demokratik sosyalizm ya da eşanlamıyla sosyal demokrasi değildir.</p>
		<p class="normal">Geçmişin anlayışları ve yapılanmaları üzerine geleceğin Türkiye’si bina edilemez.</p>
		<p class="normal">Sosyal demokrasi, merkeziyetçi-bürokratik anlayışların uzantısı olamayacağı gibi, Türkiye’deki klasik radikal tezlerin “daha sol-daha demokrat-daha az demokrat” alternatifleri arasına sıkıştırılamaz.</p>
		<p class="normal">Sosyal demokrasi, her şeyden önce halka inanmak ve güvenmektir; merkezci-devletçi anlayışlar karşısında sivil toplumun ideolojisidir; mümkün olan her konuda ve alanda, insanların ve kurumların kendilerini ilgilendiren kararlara katılımıdır.</p>
		<p class="normal">Çağın gerisinde kalmış merkeziyetçi-radikal anlayışların şu ya da bu ölçüde sol olan uzantılarından ve aynı anlayışların Batı Avrupa’da liberalizm karşısında yenik düşmüş tezlerinden Türk sosyal demokrasisini sakınmak gerekir.</p>
		<p class="normal">Liberalizmin tarih sahnesindeki “çoğulcu ve demokrat” alternatifi, merkeziyetçilik değil, çoğulcu ve demokratik sosyalizmdir, yani sosyal demokrasidir.</p>
		<p class="normal">Türk sosyal demokrasisinin, merkezi devlet solculuğu geleneğinden hâlâ kurtulamamış olması, sosyal demokrasinin ufkunu, kapsamını ve etkinlik alanını daraltmıştır; hareket yeteneğini ve çözüm üretme kapasitesini sınırlamıştır. Söz konusu anlayışlar hâlâ direnmektedir. Solun, kendi ideolojisinden sapmasına bazen neden olmaktadır. Solun kitlelerle özdeşleşmesini bazen zorlaştırmaktadır.</p>
		<p class="normal">Merkeziyetçi ve bürokratik bir devlet solculuğuna özgü, halka tepeden bakan, ideolojiden kaçınan, “seçkinci” olan, halkın yerine kendini koyup karar verme özlemleri taşıyan eğilimleri sosyal demokrasiden uzak tutmak gerekir.</p>
		<p class="normal">Çağdaş Türkiye’yi çağdaş ilişkiler içinde geliştirmenin olduğu gibi, çağdaş bir sosyal demokrasiyi gerçekleştirmenin de yöntemi, bürokratik-merkeziyetçi sol anlayışların tarihe terk edilmesidir.</p>
		<p class="normal">Sosyal demokrasinin çoğulcu ve demokrat özünün yeterince anlatılmamış olması, soldaki kimlik arayışının hâlâ sürmesinde bir başka neden olarak beliriyor.</p>
		<p class="normal">E) Sosyal demokrasi, topluma hedef göstermek, büyük amaçların yönünde rüzgâr estirmek ve insanları geniş ufuklara doğru hareketlendirmektir.</p>
		<p class="normal">Sosyal demokrasi, Türk toplumunun ve insanının hangi geçmişin sahibi, hangi günün hazırlığı, hangi geleneğin iddiası içinde olduğunu; kendi ortak kimliğimizi hangi niteliklerde, evrensel işlevimizi hangi rolde, gelip geçtiğimiz bu dünyada bırakmayı amaçladığımız izi hangi doğrultuda gördüğümüzü; insanlığın gelişimine Türkiye’ye özgü hangi katkıyı getirmek istediğimizi açıkça bilmek ve topluma bildirmektir.</p>
		<p class="normal">Türkiye sıradan bir toplum, el yordamıyla meydana getirilmiş derme çatma bir ülke değildir. Yedi yüzyılın birikimine ve tarih derinliğine sahip bir ülkedir. Kendi kişiliğinin, kendi işlevinin bilincinde olmak, tarihten devraldığı deney ve kültür birikimini çağdaş özelliklerle bütünlemek, Türkiye’nin hem kendine hem de insanlığa karşı görevidir.</p>
		<p class="normal">Evrensel boyutu olan sosyal demokrasi, sadece ileri sanayi ülkelerine ait bir lüks değildir.</p>
		<p class="normal">Türk sosyal demokrasisinin ulusal ve evrensel büyük hedeflerini ortaya koyamayışı, bağımsızlık, adalet, eşitlik arayan “mazlum milletlere” örnek ve destek olamayışı, Türkiye’nin, dünya sahnesinde üstlenebileceği etkin işlevler yerine, birkaç sanayileşmiş ülkenin peşine “ikinci sınıf” biletle takılmasını sosyal demokrasinin adetâ yeterli görüp bununla yetindiği izlenimini vermesi, sosyal demokrasiyi sığlığa sürüklemiştir. Siyaset, teknik ve mekanik ilişkilerle ve bu ilişkilerin kavgalarıyla kendini sınırlamıştır.</p>
		<p class="normal">Sosyal demokrasinin özüyle, ideolojisiyle çelişen bu iddiasızlık ortamı, düşünce ufkunu genişletmeyi ve toplumu hareketlendirmeyi engellemiştir. Türk sosyal demokrasisini “sıradan” olmanın bunalımlarına yöneltmiştir.</p>
		<p class="normal">“Sıradan” olmanın nedenlerini araştırmak, çözümlerini oluşturmak gerekiyor. Sosyal demokrasinin, zaman zaman iddiasızlık ve ufuksuzluk işaretleri vermesinin önemli bir nedeni, solun, toplumun kültüründen ve birikiminden yeterince beslenemeyişidir. Bir sosyal-tarihsel kopukluk ve bellek yetmezliği bazen dikkati çekmektedir. Sol, kendini, kendi toplumunun iç dünyasıyla, tarihiyle, bu topluma özgü imajlarla ve sembollerle, kahramanlarla bütünlemenin önemini görememiştir. Geçmişe dönük derinliğin olmayışı, bir noktadan sonra, geleceğin ufkunu da daraltmıştır.</p>
		<p class="normal">Dolayısıyla, sığlıklardan kurtulmanın yolu, ulusal ve evrensel büyük hedeflerimizi yeniden belirlemek, kültür ve tarih derinliği olan iddialarımızı yeni bir güçle sunmaktır. Siyasetin aracı tekniktir ve bilimdir, ama siyasetin özü inançtır, iddiadır ve ideolojidir.</p>
		<p class="normal1">VI</p>
		<p class="normal">Farklı bir açıdan bakarsak, “sol,” kendi yapısı bakımından zaten sürekli ve sonsuz bir arayıştır.</p>
		<p class="normal">Bu “Giriş” bölümünde daha önce belirtildiği gibi, sol, son çözümlemede, ayrıcalıkların ayrıcalık olmaktan çıkarılmasıdır. Fırsatların, kültür ve eğitimin, zenginliklerin, mümkün olan en geniş kitleye ulaştırılmasıdır. Sürekli ve sonsuz bir adalet arayışıdır. Sürekli bir yenileşmedir.</p>
		<p class="normal">Türkiye’mizde sorun, bu arayışın, solu geliştirmek için değil, solun “sol olabilmesi için” hâlâ sürmekte olmasıdır. Solun “kimlik arayışı” düzeyinde, solun “temel ilkeleri ve doğrultusu” düzeyinde hâlâ sürmesidir. Sorun ve sıkıntı buradadır.</p>
		<p class="normal">Soldaki arayışın bu bağlamda hâlâ sürmekte olması, bu giriş bölümünde sıraladığımız eksiklerden ve onların benzerlerinden kaynaklanmışsa, o zaman, yapılması gereken nedir?</p>
		<p class="normal">“Arayışın,” bu temel eksikleri gidermeye yönelmesi.</p>
		<p class="normal">Bu kitabın varoluş gerekçesi budur. “Soldaki arayış”a bir katkı getirmek.</p>
		<p class="normal">Türkiye’nin sol birikimi ve deneyi, sonu olmayan seçim başarılarına, kısacık bir süre parladıktan sonra batıveren güneşlere bizi alıştırdı. Ve bunlardan belleklerimizde kalan, köklü bir iktidarsızlık duygusu ve kaçırılmış fırsatların tatlı-acı anıları oldu. 1974’ün, 1978’in yarım kalmış yetersiz deneyimlerini ve 1991’in “solun sağa teslimiyeti”yle sonuçlanan koalisyonunu tekrarlamaya ve topluma tekrarlatmaya hakkımız yok.</p>
		<p class="normal">Solun haklılığına ve güzelliğine Türkiye’nin solu da lâyık olmalıdır.</p>
		</body>
</html>