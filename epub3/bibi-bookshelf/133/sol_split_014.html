<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sol</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_14">Biraz CHP, Biraz Nostalji ve Elbette Umut</h2>
		<p class="normal">Anılar, paylaşılmış heyecanlar, umutlar, öfkeler, başarılar, yenilgiler, gerçekleşen ve gerçekleşmeyen rüyalar...</p>
		<p class="normal">Hayatın akışı içinde eskiyen anılarda önce çirkinlikler kaybolur. Anılardan geriye güzellikler kalır. Zaman, anılardaki güzelliği öncelikle aktaran bir süzgeç gibi. Solan eski bir fotoğrafta şimdi en yumuşak çizgilerin, pastel renklerin görülmesi gibi. Yani “nostalji.”</p>
		<p class="normal">12 Eylül’ün “kapattığı” partiler yeniden açılıyor. Her bakımdan doğru bir girişim. “Demokratikleşeceksek,” bu demokrasi ayıbını silmemiz gerek. Partilerin “doğal bir hayat süreci” vardır. Siyasal “işlev” taşıdıkları sürece yaşarlar. Emirle, yasakla bu süreç noktalanamaz.</p>
		<p class="normal1">CHP’li Siyaset</p>
		<p class="normal">Şimdi bu “eski” partilerin tekrar açılması gündeme geliyor. Siyasetin değişik kesimlerinde farklı titreşimler var. Ortak bir heyecan, ancak dozu birbirine benzemiyor. Eski “Adalet Partisi,” eski “Milli Selamet Partisi” çevreleri nispeten sakin. Eski “chp” çevreleri kıpır kıpır. Bu farklı durumun nedenleri başka bir yazının konusu, ama “chp” çevreleri yeni bir “misyon”un, daha doğrusu, böyle bir misyon umudunun heyecanını yaşıyor.</p>
		<p class="normal">chp açılırsa ne olur? Türkiye’nin sosyal demokrat iddialı kesiminde beklentiler var, kaygılar var. Kimine göre, chp, soldaki bölünmeyi biraz daha derinleştirecek, sol siyasette bir küçülme ve eskime faktörü olacak. Başkasına göre, chp açılınca sosyal demokrat kesimin üzerinden tılsımlı bir değnek geçiverecek. Sol bütünleşecek, kavgalar bitecek, yanlışlar sona erip güzel günlere dönülecek.</p>
		<p class="normal">Hangi beklenti daha doğru, hangisi daha gerçekçi? </p>
		<p class="normal">Olaya siyasetin mantığı içinde bakarsak, bir dizi “değişken” dikkati çekiyor: Bâzı koşullar, davranışlar, kararlar söz konusuysa, bir chp oluşumundan Türkiye soluna ve tümüyle topluma yararlı sonuçlar beklenebilir. Yok, başka tür koşullar, davranışlar, kararlar gündeme gelecekse, bu kez, yarar yerine zarar bile olur.</p>
		<p class="normal">En önemlisi, chp’yi, chp’nin açılmasını “kendi başına” bir amaç gibi, “soyut” bir hedef gibi görmemek. Sosyal demokratların yanlışlarından sıyrılıp sol kimlikleri doğrultusunda çağı yakalamasında, yeni bir etkinliğe kavuşmasında bir imkân gibi, chp’nin açılışını değerlendirmek.</p>
		<p class="normal">“chp’nin açılması” olayına, önce, olası olumsuzluklardan bakmaya çalışalım:</p>
		<p class="normal1">Geriye Bakarak</p>
		<p class="normal">Siyasette belirleyici olan “öz”dür; ama “biçim” de, “özün” oluşmasında önemli etkendir. “chp’nin yeniden açılması,” istesek de istemesek de, “biçim” olarak bir eskiye dönüşün ifadesidir. Bu, sakınılması mümkün olmayan bir tehlike değildir. Ama bilincinde olunması ve çok dikkatle ele alınması gereken bir durumdur.</p>
		<p class="normal">“Eski” bir siyasal biçimlenmenin bünyesindeki tehlike, insanlarda “eskiye dönüş” ve “geçmişin yüceltilmesi” gibi eğilimlerin güçlenmesidir. Artık koşulları ve özellikleriyle, sorunlarıyla ve çözümleriyle geride kalmış bir dönemi “altın çağ” gibi görmek, onun reçetelerinden günümüzde medet ummak gibi.</p>
		<p class="normal">Oysa, hele sol iddialı bir hareket, geleceğini “geçmişinde” arayamaz, yarını “dünde” bulamaz; geriye bakarak, ileriye yürünemez.</p>
		<p class="normal">Bir chp oluşumunun önündeki ilk tuzak budur. chp biçimlenmesi, kaçınılmaz olarak, “özü,” eskiye, geçmişe doğru zorlar. Anlayışlarda, politikalarda ve yöntemlerde toplumun ve çağın gerisinde kalmış bir siyaset modeli ortaya çıkabilir.</p>
		<p class="normal">Bu özellikleriyle de, günün ihtiyaçlarını karşılayamaz, geleceğin umudunu taşıyamaz. Hele chp gibi uzun tarihinin olumlu ve olumsuz izlerini kimliğinde barındıran bir parti için, olumsuzlukların depreşmesi her zaman dikkat edilmesi gereken bir tehlikedir.</p>
		<p class="normal1">İdeoloji ve CHP</p>
		<p class="normal">chp’nin uzun geçmişindeki ideolojik gelişim incelendiğinde, cumhuriyetçi bir radikalizmin (köktenciliğin), zaman içinde sosyal demokrat özelliklere dönüşmesi ya da böyle bir iddia taşıması görülür. Partinin, değişik dönemlerdeki değişik toplumsal ihtiyaçlara getirdiği yanıtlar, onun kimliğinde, onun ideolojisinde bu özelliklerin –bâzı durumlarda çelişen özelliklerin– birlikte var olduğuna dikkati çeker.</p>
		<p class="normal">Günümüz ortamındaki bir chp oluşumu, kendi kimliğinde var olan “cumhuriyetçi radikalizmin” daha fazla etkisine girmek ve sol, sosyal demokrat özelliklerini göz ardı etmek tehlikesine de açıktır:</p>
		<p class="normal">Önce, demin sözünü ettiğimiz “biçim” faktörü bu doğrultuda etkiler yaratabilir. Daha da önemli olan, Türkiye’deki yanlış koşullanmaların ve “sol bitti” benzeri çarpıtmaların, chp’yi, kimliğindeki cumhuriyetçi radikalizmi ölçüsüz biçimde öne çıkarmaya yöneltmesidir; onu sosyal demokratlıktan uzaklaştırmasıdır. Bu ciddi bir tehlikedir.</p>
		<p class="normal">Hele genel olarak Türk sosyal demokrasisinde “emek boyutunun” eksikliği, üye yapısından anlayışlara kadar emek özelliklerinin zayıflığı dikkate alınırsa, “Yeni chp”nin “eski” bir radikalizmin sözcülüğüne hapsolması bir olasılıktır. Türkiye sağının bir bölümüyle demokrasi ve insan hakları iddialarını paylaşabildiği günümüzde, sol özü zayıflamış bir chp radikalizmi, kendini “tepkici” bir parti misyonuyla baş başa bulabilir.</p>
		<p class="normal">Her oluşumun önünde tuzaklar vardır, bunların farkında olmak ama çekinmemek gerekir. Gene her siyasal oluşum, bir umuttur.</p>
		<p class="normal">Türkiye’nin sosyal demokrasisi için, chp’nin açılması, yeni başlangıç olabilir mi? On yıldır yapılması gerekip de yapılmayanlar, söylenmesi gerekip de söylenmeyenler, şimdi yeni bir güçle, yeni bir inançla gerçekleşebilir mi?</p>
		<p class="normal1">On Yılın Deneyimi</p>
		<p class="normal">Doğrusu, chp oluşumunun böyle bir fırsatı yaratması mümkündür.</p>
		<p class="normal">Yeni bir ortamda, bir yenileşme sürecinde, sol, kendi kimliğini bulabilir; kendi haklılığını, kendi güzelliğini Türkiye’nin ve toplumun gelişimine daha fazla katabilir. chp, yanlışlardan arınmanın, ilkeler çerçevesinde el ele vermenin, yeniden başlamanın fırsatını sosyal demokrasiye tanıyabilir.</p>
		<p class="normal">Nasıl?</p>
		<p class="normal">chp’nin böyle bir olumlu ve etkili misyonla yeniden tarih sahnesine çıkması, her şeyden önce, sosyal demokrasinin sol özüne tümüyle ve titizlikle sahip çıkarak, bu özün doğrultusunda en yeni olanı, en çağdaş olanı hedeflemesine, gerçekleştirmesine bağlıdır.</p>
		<p class="normal">Solun temel değer yargıları, özgürlük ve eşitlik ideallerinin bütünlüğü, dayanışma ve insan hakları boyutu, yani sosyal demokrasinin değişmemiş ve değişmeyecek olan özü burada önemlidir. Bu değişmeyen özün doğrultusunda, sürekli değişim içindeki bir çatı, onun gerektirdiği yenilenmeyi yakalayabilmek... Her alanda ve her konuda, en yeni olanı, en çağdaş olanı temsil edebilmek.</p>
		<p class="normal">chp oluşumu, sadece bu temel yaklaşımda değil, ama siyasetin yöntemlerinde, işleyişinde, organizasyonunda da gecikmiş bir yenileşmeyi Türkiye siyasetine getirebilir.</p>
		<p class="normal">Parlamentosundan ilçe örgütlenmesine kadar, uzun ve boş konuşma alışkanlığından karar mekanizmalarına kadar, inanılmaz bir zaman ve enerji kaybı olan, topluma da zaman ve enerji kaybettiren, hedef ve yöntem şaşırtan özelliklerinden, Türkiye’nin siyaseti, bir kurtulma sürecine girebilir.</p>
		<p class="normal">Kolektif çalışmanın, birlikte karar oluşturmanın, katılımın, sentez hünerinin önüne, hem bir siyasal kuruluşta hem de tümüyle siyasette yeni bir fırsat doğabilir.</p>
		<p class="normal1">Her Başlangıç</p>
		<p class="normal">Partilere konmuş yasakların kalkması ve olası bir chp oluşumu, bizde bu çağrışımları yaratıyor, bu tuzakları düşündürtüyor ve bu umutları yeşertiyor.</p>
		<p class="normal">Olaylar nasıl gelişir, bilemiyoruz. chp sadece bir eskiye özlemin ifadesi olarak mı kalır, yoksa solun doğrultusunda çağı yakalamanın çok değerli imkânını mı getirir, kestiremiyoruz.</p>
		<p class="normal">Ama bir şey çok açık:</p>
		<p class="normal">Her başlangıç, bir iddiadır.</p>
		<p class="normal">Her başlangıç, yeni bir umuttur.</p>
		<p class="sagnormal">Sabah, 3 Mayıs 1992</p>
		<div class="clrb"/>
		</body>
</html>