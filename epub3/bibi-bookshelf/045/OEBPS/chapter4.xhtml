<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Bu zaman zarfında, ne zaman yarısaydam beyaz boyanın örttüğü çiçekleri, dalları aralayıp geçtiysem, karşımda karmakarışık, mahvolmuş odalar buldum. Bunu kimin ya da neyin yaptığına bir türlü tanık olamadım; sorumlusu şöyle bir gözüme ilişmedi bile. Sıradan yaşamıma böyle bir uzantının dahil olması, sırtıma bir görev –daha– yüklendiği duygusuna kapılmama neden oluyor, bu duygu giderek de şiddetleniyordu. Bense bu görevin üstesinden gelmeyi beceremiyordum. Çünkü ne kadar süpürsem, toplasam, devrilmiş iskemleleri, sehpaları, nesneleri düzeltsem de, yerleri kazısam, duvarları baştan aşağı silsem de, gerçek yaşamımdaki kısa bir sürenin ardından o odalara her dönüşümde, her şeye yeniden başlamam gerekiyordu. Şu masallardaki umacı numaraları gibiydi. Oraya girişlerim daha şimdiden çok daha kırık bir hevesle, bir uğursuzluk önsezisiyle gerçekleşiyordu; o tarafa geçebildiğimi ilk keşfettiğimde hissettiğim o capcanlı, sevecen sabırsızlıktan eser kalmamıştı... Yalnız burada bir noktayı açıklığa kavuşturmalıyım: Bu isteksizlik, ayakların geri geri gitmesi duygusu, bizzat izlediğim “özel” sahnelere eşlik eden gizemin yanında hiç kalırdı; evet, odalardaki karışıklık ve başıbozukluk, en berbat halde bile, “bu” tarafta yaşayan bir ailenin dışa sımsıkı kapalı mahremi, ketumluğu, “özel”i kadar kötü olamazdı; “gerçek” yaşamımdan çıkıp oraya, olasılıklarla, seçeneklerle dolup taşan, öteki yere adım atmak bana her seferinde bir özgürlük, bir ferahlık veriyordu. Burada “heves kırıcı” derken, yalnızca bu yöreye genel olarak egemen olan daha özgür havayı kastediyorum; onu, söz konusu ailenin küçük kukla oyununu sahnelediği mekânın ya da zamanın sınırlayıcılığıyla, kuşatılmışlığıyla asla karşılaştıramam.</p>
			<p>İyi ama, bu bilinmeyen tahripçi hangi yasalara ya da zorunluluklara boyun eğiyordu? Bazen kendimi uzun ama düzensiz bir geçitte, belirsizce uzanan, kapılarla ve nişlerle, üzerine çiçekler ya da bir heykel konmuş masaların durduğu küçük girintilerle, resimlerle, hepsi de yerli yerindeki envai çeşit nesneyle dolu, geniş bir holü andıran yerde bulurdum, sonra en yakındaki odanın kapısını açar ve tam bir keşmekeşle karşılaşırdım. Şiddetli bir rüzgâr perdeleri odanın ortasına savuruyor, küçük sehpaları deviriyor, koltuk kolçaklarındaki kitapları uçuruyor, yerde yuvarlanan, devrildi devrilecek kül tablasındaki külleri, izmaritleri halıya saçıyor. Sonra, bir başka kapıyı açınca, her şeyi olması gerektiği yerde buluyordum: Düzen vardı; salt bir otel odasının derli topluluğuyla, sakinlerini bekleyen bir oda değildi, aynı zamanda da kadının, erkeğin ya da ailenin daha az önce terk ettiği bir odaydı, çünkü aralık kapısından görebildiğim bir başka odadaki bir kişiliği ya da varlıkları hissedebiliyordum. Ve az sonra, belki bir dakika sonra girdiğim o odayı, oyuncak bir bebek eviymişçesine, tam anlamıyla altüst edilmiş halde bulabiliyordum; küçük kızın eli, saçma sapan bir dürtü ya da bir hırçınlık ânında tavanı delip geçmiş, içerideki her şeyi dağıtmıştı sanki.</p>
			<p>Yapmam gereken şeyin, odaları yeniden boyamak olduğuna karar verdim... Onlardan, her gördüğümde değişen yerler gibi değil de, bir evdeki ya da apartman dairesindeki kalıcı, bildik, sabit odalarmış gibi söz ettiğimin farkındayım. Önce, boya: Böylesine bakımsız, çirkin duvarlarla kuşatılmışken, mobilyaları onarmanın, temizlemenin ne yararı olacaktı ki? Bir sürü boya buldum. Geçici bir süreliğine boş olan bir odanın (daha birkaç dakika önce baktığımda, dayalı döşeliydi) zeminine yaydığım gazetelerin üzerindeki, farklı boy ve renklerdeki teneke kutular beni bekliyordu. Fırçalar, terebentin şişeleri, bir de, daha önceki bir ziyaretimde gördüğüm boyacı merdiveni vardı. İşe, çok iyi tanıdığım bir odadan başladım: Brokar perdeli, pembe ve yeşil ipekli, eski ahşaplı oturma odasıydı. Kullanılabilir haldeki her şeyi salonun ortasına topladım, üstüne tozdan koruması için bir çarşaf örttüm. Tavanı ve duvarları arapsabunu, sıcak su, arkasından da deterjanla güzelce fırçaladım. Üzerine katbekat beyaz boya geçtim; başta donuk ve yavan görünen yüzey giderek hızla berraklaştı; ta ki son kat her şeyi duru, tatlılıkla parlayan bir cilayla kaplayana, taze yağmış karın ya da iyi cins porselenin aklığıyla örtene dek. İçten kırılmaya başlayan bir yumurta kabuğunun içinde durmak gibiydi; bir canlının soluk almasını engelleyen kir tabakalarının kazındığı, arıtıldığı duygusuna kapıldım. Eşyaları orada, odanın ortasında, örtüsünün altında bıraktım, çünkü böyle mükemmel bir odaya yakışmayacak kadar döküntü görünüyorlardı artık, ayrıca onları yerleştirmenin de boşa zahmet olacağını düşünüyordum, nasılsa döndüğümde umacının her şeyi sağa sola savurduğunu, hatta duvarlara pislik fırlattığını görecektim. Ama hayır, öyle olmadı, bunlar gerçekleşmedi –ya da ben gerçekleşmediğini düşündüm– çünkü o odayı bir daha hiç görmedim. Nedeni, onu aradığım halde bulamamam değildi... O odayı unuttuğumu söylemem doğru olur mu? Bu, orası hakkında sıradan yaşamlarımızdan yola çıkarak konuşmak olur. Ben o odadayken, üstlendiğim görev makul geliyordu; yaptığım şeyde bir süreklilik, bir gelecek vardı ve ben o görünmez, yakıp yıkıcı yaratıkla ya da güçle süregiden bir ilişki içindeydim, tıpkı öteki kişiyle, hayırsever varlıkla olduğum gibi. Ancak bu bağlantılı olma duygusu, bu irtibat, odaya yapılan belli bir ziyaret için söz konusuydu, bir sonraki ziyarette o artık aynı oda değildi ve zihnimde işgal ettiği yer de, onunla ilintili düşüncelerim de değişmişti – aynı şey diğer odalar, diğer sahneler için de geçerliydi; onların tatlarının, kokularının mutlak güvenilirliği de yalnızca var oldukları süreyle kısıtlıydı, bir dakika daha değil.</p>
			<p>Anarşinin, değişimin, fâniliğin egemenliğindeki alanı yazarken, betimlerken bırakın isteksizlik duymayı, keyif bile aldım; fakat artık “özel” olana dönmem gerekiyor; yılgınca, istemeye istemeye...</p>
			<p>Bir kapıya yaklaşmıştım; kaygıyla ama aynı zamanda da merakla: Bakalım yine umacının marifetleriyle karşılaşacak mıyım? Oysa karşımda düzenli, tertemiz bir oda buldum; verdiği mesajla, burada her şey yerli yerindedir, hiçbir şey değiştirilemez, düzeni bozulamaz beyanatıyla insanı ezen, cesaretini kıran bir odaydı.</p>
			<p>Duvarlar merhametsizdi; mobilyalar ağır, cilalı, ışıl ışıl; kanepelerle iskemleler sohbet eden, iriyarı insanlara benziyordu; muazzam masanın ayakları halıyı zedeliyordu.</p>
			<p>İnsanlar vardı. Gerçek insanlar; güçler ya da varlıklar değil. İçlerinden en baskını bir kadındı, daha önce gördüğüm, iyi tanıdığım bir kadın. Uzun boylu, iri cüsseliydi; lekesiz bir porseleni çağrıştıran bir sağlıklılık, masmavi gözler, pembe yanaklar ve okullu bir kızın biçimli, hafife alınamayacak ağzı. Tepesine topladığı, sıkıca tutturduğu, gür saçları kahverengiydi. Konuk ağırlayacak biçimde giyinmişti; kaliteli giysiler, pahalı, modaya uygun; onların içindeki bedeniyse göze çarpmaya çalışır gibiydi – ürkekçe ama belli bir gözü peklikle, hatta yiğitçe. Kolları ve bacakları rahatsız görünüyordu; bu giysileri giymek istememiş ama kendini buna mecbur hissetmişti: Onları sırtından küçük bir kahkaha, bir iç çekişle atacaktı: “Tanrı’ya şükürler olsun, nasıl da rahatladım!”</p>
			<p>Bir kadınla, sırtı bana dönük bir ziyaretçiyle konuşmaktaydı. Yüzünü, gözlerini seyredebiliyordum. Özeleştirinin gölgelemediği, maviliğini haftalardır sürdüren, mevsim dönümü henüz çok uzaklarda olduğu için, maviliğini de duruluğunu da daha haftalarca sürdürecek olan gökyüzünü anımsatan bu gözler bomboştu, konuştuğu kadını görmüyordu; kucağına aldığı, topuğunu yay gibi kullanarak enerjik bir biçimde hoplatıp durduğu küçük çocuğu da öyle. Annesinden az uzakta duran, gözleyen, dinleyen, dikkat kesilmiş, uyarı, tehdit, hoşnutsuzluk iletileri şeklindeki bilgiyi her bir gözeneğiyle yakalamak istercesine bütün duyularını germiş, küçük kızı da görmüyordu. Bu çocuktan acılı, kahredici bir duygunun güçlü dalgaları yayılmaktaydı. Suçluluk duygusuydu bu. Onun laneti de buydu. Ben tam bu duyguyu ve o ağır, rahat odadaki insanları seçmiştim ki, sahne Victoria dönemine özgü şu problem tasvirlerine ya da eski usul bir piyesin fotoğrafına dönüştü. Üzerinde vurgulu bir yazıyla şöyle yazıyordu: SUÇ.</p>
			<p>Arka planda bir erkek vardı, rahatsız görünüyordu. Bir askerdi ya da eskiden öyleydi. Uzun boylu, yapılıydı, ama duruşu, kararlılığını ve özsaygısını korumakta zorlanır gibiydi. Gür bıyığı, klasik bir yakışıklılığı olan, duyarlı ve kolayca hüzünlenebilen yüzünü yarı gizliyordu.</p>
			<p>Kadın, yani eş ve anne konuşup durmaktaydı; konuştu, konuştu, odada hatta onun ötesinde kendisinden başka hiç kimse yokmuş, tek başınaymış, kocasıyla çocukları –özellikle de baş suçlu, şikâyetlerin ana hedefi olduğunu bilen küçük kız– onu duyamazmış gibi, uzattıkça uzattı.</p>
			<p>“Gerçekten de, kesinlikle beklemiyordum, başına gelecekler konusunda insanı kimse uyarmıyor; dayanılır gibi değil. Gün sona erdiğinde, yatıp uyumaktan başka hiçbir şeye mecalim kalmıyor, zihnim puslanmış, pelteleşmiş gibi... Okumak ya da herhangi ciddi bir şey yapmak mümkün değil. Emily altıda uyanır, onu eğittim, yediye kadar ses çıkarmamayı öğrettim, ama o andan sonra yarış başlıyor, sürekli hareket halindeyim, bütün gün koşturup duruyorum, işlerin ardı arkası kesilmiyor; bir zamanlar zekâmla tanındığımı düşünüyorum da, eh, korkarım buna ancak gülünür artık.”</p>
			<p>Adam iskemlesinde geriye yaslanmış, alabildiğine sessiz, sigara içiyordu. Sigarasının külü uzadı, sonra düştü. Adam kaşlarını çattı, karısına bir göz attı, bir kül tablasını telaşla yanına çekti; halinde tavrında, onu daha önce akıl etmesi gerektiğini, ama bir yandan da, canı isterse külü yere dökmeye hakkı olduğunu söyleyen bir şey vardı. Sigarasını tüttürmeyi sürdürdü. Beş-altı yaşlarındaki kız, başparmağını ağzına sokmuştu. Kendisine, varlığına yönelik eleştirilerin baskısından yüzü kararmış, sertleşmişti.</p>
			<p>Saçları siyahtı, babasından aldığı koyu renk gözleri acı doluydu – suçluluk dolu.</p>
			<p>“Bunun anlamını, kendisi de çocuk sahibi olmadan hiç kimse bilemez, öyle değil mi? Elimden gelen tek şey bu koşuşturmaya, yarışa ayak uydurmaya çalışmak; bırakın çocuklara görmeleri gereken ilgiyi göstermeyi, yiyeceklere, öğün ardına öğün hazırlamaya bile zor yetişiyorum. Emily ona ayırdığım vakitten fazlasına gereksiniyor, biliyorum, ama öyle talepkâr, öyle zor bir çocuk ki, oldum olası beni tüketmiştir, sürekli ona okumamı, onunla oynamamı ister, oysa yemek pişiriyorum, yiyecek siparişi veriyorum, bütün gün bunlarla meşgulüm, eh, siz de bilirsiniz, yapılması gerekenlere hiç vakit kalmaz; bu çocuğa ayıracak zamanım yok, işte o kadar. Geçen yıl bir süreliğine bir kız tuttum, ama yarardan çok zararı oldu, gerçekten, bir de onların sorunlarıyla, bunalımlarıyla uğraşman gerekiyor, bir de baktım, kıza da Emily kadar zaman harcıyorum; tamam, öğle yemeklerinden sonra bir saat kendime ayırabiliyor, azıcık ayaklarımı uzatabiliyordum, ama bırakın ders çalışmayı, kitap okuyacak halim dahi kalmıyordu, çocukların insanı ne hale getirdiğini kimse bilemez, hayır, tahmin bile edemez; çocuklar insanın canına okuyor, ben eski ben değilim ve ne yazık ki bunun fazlasıyla farkındayım.”</p>
			<p>Dizlerindeki çocuk, ıslak ıslak kokan, beyaz yünlüler giydirilmiş, iki-üç yaşlarındaki, fena halde edilgen çocuk şimdi daha da hızlı hoplatılmaktaydı: Etrafındaki dünya bir aşağı bir yukarı zıplarken, gözleri camlaşmıştı; tombul ağzı açık ve sarkık, dolgun yanakları titriyor.</p>
			<p>Koca, pasif ama gerçekte öfkeden –suçluluktan– gergin, sigarasını içiyor, dinliyor, surat asıyordu.</p>
			<p>“İyi ama, kendine hiçbir şey katamayan insan dışarıya ne verebilir ki? İçim bomboş, tükenmiş; öğle olmadan bitkin düşüyorum ve sadece uyumak istiyorum. Ah, eskiden nasıl biri olduğumu, nelere muktedir olduğumu düşündükçe! Bir kez olsun yorulduğumu hissetmezdim; kitabın kapağını açacak vakti olmayan bir kadın olup çıkacağım aklıma bile gelmezdi. Ama işte, karşınızdayım.”</p>
			<p>Hiç gizlemeye gerek görmeden, derin derin iç geçirdi. Çocuk gibiydi, bu uzun boylu, sağlam, kendinden emin kadın; tıpkı bir çocuk gibi anlayışa gereksiniyordu. Oturduğu yerden içeriye, günlerinin, gecelerinin taleplerine bakmaktaydı. Yanında ona destek olan hiç kimse yoktu; kendi kendine konuştuğunu hissediyordu: Onlar duyamıyor, belki de duymak istemiyorlardı. Eli kolu bağlanmıştı, ama kendini neden böyle hissettiğini bilmiyordu, çünkü evliliği de, çocukları da bizzat kendisi istemiş, toplumun ona uygun gördüğü rolü, kendisi de hedeflemişti. Ne var ki, eğitiminde ya da hayat tecrübesindeki hiçbir şey, onu gerçek anlamda hissettiği şeye hazırlamamıştı; kederine ve hüsranına öyle bir gömülüp kalmıştı ki, ciddi bir hastalığı olduğuna inandığı anlar bile oluyordu.</p>
			<p>Küçük kız, Emily, yanında durduğu, hakaret ve eleştiri fırtınasından korunma amacıyla kolçağına sımsıkı tutunduğu koltuktan ayrıldı. Babasına doğru gitti, dizinin yanında durdu, annesi olacak o görkemli, güçlü kadını seyretmeye başladı; elleri nasıl da can yakıcıydı. Büzüldü, göründüğü kadarıyla onun farkında bile olmayan babasına yaklaştıkça yaklaştı. Adam sakar bir hareket yapınca kül tablasını devirdi, içgüdüsel bir şekilde, hemen almak isteyince de dirseği Emily’ye çarptı. Kız arkaya doğru uçtu; tıpkı taşkın bir suya ya da bir hava akımına kapılan bir şey gibi. Yere serildi, orada kalakaldı; yüzüstü, başparmağı ağzında.</p>
			<p>Suçlayan, haşin ses kesintisizce sürüyordu, böyle de sürüp gidecekti, hep sürmüştü, onu hiçbir şey durduramazdı; bu duyguyu, acıyı, doğmuş olmanın suçluluğunu, doğumuyla böyle bir acıya, hayal kırıklığına, meşakkate neden olmanın azabını hiçbir şey durduramazdı. Ses yakınmayı, azarlamayı sonsuza kadar sürdürecekti, asla susturulamayacaktı; ses zihinde kısılsa bile, hoşnutsuzluğun, içerlemenin baskısı daimiydi. Normal yaşamımda sık sık kulağıma bir ses gelirdi; bilincin hemen öteki yanından gelen, ekşi, alçak bir yakınma: İşte oradaydı, duvarın gerisindeki odaların birinde; hâlâ orada, daima orada... Pencerenin önünde durmuş Emily’yi izliyordum; etrafı hep onun gevezeliklerini, kahkahalarını, küçük zekiliklerini dinleyen birileriyle sarılı, zeki, çekici kızı. Olup biten her şeyin, her an farkındaydı, o kalabalıktaki hiçbir hareketlilik, hiçbir olay gözünden kaçmazdı; bir grupla konuşurken, sırtı ve omuzları bir başka gruptan bilgi almaya devam ediyordu sanki. Öte yandan, yalıtılmıştı, yalnızdı; “çekiciliği” açık renge boyanmış bir kabuktu da, kendisi içeriden izliyor, dinliyordu sanki. Onu yalnızlaştıran şey, her an kendi kendini kolluyor, gözlüyor olmasıydı; bir an olsun yakasını bırakmıyordu tedirginlik, en ateşli anlarında, çakırkeyif hatta sarhoşken ya da diğerleriyle birlikte şarkı söylerken bile. Sanki görünmez bir sakatlığı, örneğin sırtında, salt kendisinin görebildiği bir kambur vardı... Bense orada durmuş onu gözetliyor, evde, yakınımdayken asla yapamadığım bir dikkatle seyrediyordum.</p>
			<p>Emily beni kesinlikle göremezdi. Etrafında olup bitenlerle öylesine ilgiliydi ki, dışarıya doğru dürüst hiç bakmıyordu. Yine de bir ya da iki kez beni fark etti; öylesi anlarda bana bakış biçimi son derece tuhaftı, sanki bana baktığını göremezmişim gibi. O koruyucu güruhtan dışarıya bakma eylemi ona bağışıklık kazandırmıştı sanki; güruhun içindeki birine bakmaktan farklı bir şeydi, bambaşka bir yöntem gerektiriyordu. Uzun, ölçülü, düşünceli bir bakıştı; düşmanca değil, yalnızca mesafeli, gerçek benliğini ortaya vuran; ama hemen ardından o parlak, katı tebessüm belirdi, el hafifçe sallandı –bir cana yakınlık gösterisi– beraberindekilerin hoş görebileceği ölçüde elbette. Artık beni göremez olduğu an, onun için varlığım da sona erdi; yeniden onlara dönmüş, onlarla kuşatılmıştı: içinde bulunduğu durumunun tutsağı.</p>
			<p>Camın önünde, dikkat kesilmiş Hugo’yla birlikte durur, onu gözlerken, kaldırımdakilerin sayısının nasıl arttığına da tanık oldum: Şimdi elli küsur kişiydiler ve sahneyi çevreleyen çok sayıdaki pencereye, oradaki yüzlere bakarken, hepimizin tek bir ortak yönü olduğunu biliyorlardı: Bu topluluğun ya da bir kısmının ne zaman harekete geçeceğini, alıp başını gideceğini merak ediyorduk...“Gençler”in uzaklaşmasına ne kadar kalmıştı? Anlaşıldığı kadarıyla, fazla değil. Peki ya Emily? O da onlarla mı gidecekti? Onu okşamama kesinlikle izin vermeyen, ama sahibesinin, tek aşkının dostu olarak yanında, yakınında olmamdan hoşnut görünen sarışın yaratıkla birlikte orada durdum ve bu yakınlarda bir gün cama geleceğimi ve karşı kaldırımı bomboş bulacağımı düşündüm; yalnızca etrafa su ve dezenfektan püskürten, kabilenin bütün anılarını silip süpüren çöpçüler. Hugo’yla ikimiz baş başa kalacaktık ve ben emanete hıyanet etmiş olacaktım. </p>
			<p>Emily sabahları sarı hayvanın karşısına oturur, onu et muadili mamasıyla ve sebzeleriyle besler, okşar, mırıl mırıl konuşurdu; geceleri de yatak odasına aldığı hayvan, o uyurken yanında yatardı. Hugo’yu seviyordu, buna hiç kuşku yoktu; hem de bugüne kadar duyduğu en büyük sevgiyle. Ancak onu kaldırımdaki gerçek hayatına dahil edemezdi.</p>
			<p>Bir akşam, erken vakitte, dışarıdaki yaşamın en canlı, en gürültülü olduğu saatte eve geldi – bir başka deyişle, tam da kararan havada farklı parlaklıktaki ışıklar belirmeye başladığında. Yüzünde benden saklamaya çalıştığı bir telaşla içeriye girdi, Hugo’ya şöyle dedi: “Hadi bakalım, gel benimle de seni tanıştırayım.”</p>
			<p>Eski deneyimini unutmuş muydu? Hayır, tabii ki unutmamıştı; ama bazı şeylerin değiştirilebileceği duygusuna kapılmıştı. Artık dışarıda çok iyi tanınıyordu –daha da ötesi, bu özel kabilenin kurucu üyelerinden olduğuna inanıyordu: Oluşmasına katkıda bulunmuştu. </p>
			<p>Hugo gitmek istemedi. Yok, hayır, kızla birlikte dışarıya çıkmayı kesinlikle istemiyordu. Ancak ayağa kalkışı, onunla gitme istekliliğini ya da en azından kabullenişini sergileme biçimiyle, dışarıda kızın başına gelebileceklerin sorumluluğunu üstünden atmaktaydı.</p>
			<p>Kız önden çıktı, hayvan onu izledi. Hayvana o ağır zincirini takmamıştı. Hayvanını korumasız bırakmakla, davranışlarının bütün mesuliyetini ait olduğu sürüye yüklüyordu.</p>
			<p>O kalın pantolonuna, botlarına, ceketine, kat kat doladığı atkılarına karşın incecik ve savunmasız görünen bu genç kızın, onu temkinli adımlarla izleyen hayvanıyla birlikte, yolun karşısına geçişini izledim. Hep içten içe bir şiddet eğiliminin heyecanıyla ya da her an heyecanlanmaya teşnelikle ışıldıyormuş gibi görünen, bağıra çağıra gevezelik eden gruplardan birinin çeperine ilişirken, Emily korkuyordu, bu apaçık ortadaydı; eli güvence vermek istercesine, hayvanın başındaydı. İnsanlar dönüp baktı, onu gördü, Hugo’yu gördü. Kızın da hayvanın da sırtı bana dönüktü; surat kalabalığını Emily ile Hugo’nun gördüğü açıdan görebiliyordum. Gördüklerim hoşuma gitmedi... Orada, yanlarında olsaydım tabanları yağlamak, derhal kaçmak isterdim... Ama kız bir süre oyalandı. Eli hep aşağıda, Hugo’nun başının yakınlarındaydı; hayvanın kulaklarını, başını okşuyor, onu yatıştırıyordu; onları sınava tabi tutma, aralarındaki konumunu pekiştirme kararlığıyla, grupların arasında sessizce dolaştı. Karanlık çökünceye, kıpır kıpır kalabalık bir ışık ve karanlık karışımına gömülüp sesler –bir gülüş, yüksekçe bir nida, bir şişenin şıngırtısı– belirginleşinceye kadar dışarıda kaldı; heyecan ya da tehlike mesajları taşıyarak, artık görünmez olan pencere bekçilerinin görüş alanındaki her bir noktayı dolaştı.</p>
			<p>Hugo’yu eve getirdiğinde, yorgun görünüyordu. Hüzünlenmişti. Yaşlı bir insan olarak benim yaşadığım alelade, avam seviyeye daha yakındı şimdi. Oturmuş fasulye salatasını, küçük ekmek dilimini yerken gözleri bana dönüktü, ama aslında oturduğumuz odayı görür gibiydi. Bana gelince, zihnim vızır vızır çalışmaktaydı: Üzüntüsünün nedeni, Hugosunun kabileyle birlikte, güvenle seyahat edemeyeceğini anlamasıydı (bunu aklından geçirmiş olması bile çılgınlıktı bence); öyleyse onlarla birlikte gitmeye, yükünü hafifletmek adına da hayvanı başından atmaya karar vermişti demek?</p>
			<p>Karnını doyurduktan sonra, uzunca bir süre pencerenin önünde oturdu. Günün büyük bir bölümünde parçası olduğu sahneyi seyretti. Hayvan onun yanında değildi, bir köşede, sessizce oturuyordu. İçin için ağladığını sanabilirdiniz; ya da becerebilse, ağlayabileceğini. Istırabını sessizce çekmekteydi. Acı dalgaları saldırdıkça, gözkapakları düşüyor, güçlü bir ürperti bütün bedenini yalıyordu.</p>
			<p>Emily yatmaya giderken, Hugo’ya defalarca seslendi, sonunda hayvan kalktı ağır adımlarla, sessiz, vakur bir yürüyüşle onun yanına gitti. Ama içe çekilmiş, kendini kıza kapamıştı: Kendini koruyordu.</p>
			<p>Ertesi sabah Emily çıkıp biraz erzak toplamayı önerdi. Epeydir yapmamıştı bunu; bunu da, çekip gitmeyi kafasına koyduğu için bir tür özür jesti olarak yorumladım.</p>
			<p>Hugo’yla ikimiz, çoktan öğlen olduğu için gün ışığının terk ettiği, uzun odada hiç konuşmadan oturduk. Ben odanın bir ucundaydım, Hugo’ysa en uzaktaki duvarın dibine, yukarıdaki camlardan görünmeyecek biçimde uzanmış, başını pençelerine dayamıştı. </p>
			<p>Dışarıdan gelen ayak seslerini duyduk; sesler durdu, sonra sinsileşti. Yüksekken birden alçalan konuşma sesleri duyduk.</p>
			<p>Genç bir kızın sesi? – Hayır, bir oğlanın; yine de, ayırt etmek zordu. Pencerede iki kafa belirdi; görece karanlık odayı görmeye çalışıyorlardı: Dışarısı pırıl pırıl aydınlıktı.</p>
			<p>“İçeride,” dedi üst kattaki Mehta oğlanlarından biri.</p>
			<p>“Onu pencerede görmüştüm,” dedi, siyah bir oğlan. Kaldırımda, diğerlerinin arasında sıkça gözüme ilişmişti; sırım gibi, çevik, sevimli bir çocuktu. İkisinin arasında bir üçüncü kafa göründü: yandaki apartman bloklarından, beyaz bir kız.</p>
			<p>“Köpek yahnisi,” dedi nazlı nazlı, “eh, <em>ben</em> ağzıma sürmem.”</p>
			<p>“Aa, hadi oradan,” dedi siyah oğlan, “senin neler yediğini gördüm.”</p>
			<p>Bir takırtı duydum. Hugo’ydu. Titriyordu, pençeleri yerdeki parkelere sürtündükçe takırdıyordu. </p>
			<p>Sonra kız orada oturduğumu gördü, beni tanıdı, yüzüne sürünün sürü dışındakilere lütfettiği o parlak, aldırışsız sırıtışı geçirdi.</p>
			<p>“Ah,” dedi, “biz sanmıştık ki...”</p>
			<p>“Hayır,” dedim. “Hâlâ burada oturuyorum. Gitmedim.”</p>
			<p>Üç çehre, esmer, beyaz, siyah yüzler kısacık bir an birbirine döndü; hepsi de karşıdakine <em>elimize yüzümüze bulaştırdık </em>dercesine ekşimişti. Hızla dağıldılar, camın önü boşaldı. </p>
			<p>Hugo alçak bir inilti saldı.</p>
			<p>“Bir şey yok,” dedim. “Gittiler.”</p>
			<p>Takırtı arttı. Sonra hayvan güçlükle doğruldu, sürünürcesine ama haysiyetini de korumaya çalışarak, tehlikeli pencereden en uzak olan yere, mutfağa açılan kapıya ilerledi. Özdenetimini yitirişine tanık olmamı istemiyordu. Onu yitirdiğine utanıyordu. Duyduğum inleme, korkudan olduğu kadar utançtandı da.</p>
			<p>Emily cici kız, evin terbiyeli kızı havasıyla içeriye girdiğinde akşam olmuştu. Yorgundu, erzak bulabilmek için epey taban tepmesi gerekmişti. Ama kendinden memnundu. O sıralarda, kış yeni bittiğinden, tayınlar asgariydi: şalgam, patates, lahana, soğan. Hepsi bu kadardı. Ama birkaç yumurta, azıcık balık, hatta bir tane de (tam bir voli) keskin kokulu, buruşmamış limon bulmayı başarmıştı. Ganimetleriyle gösteriş yapmayı bitirince, olanları anlattım. Neşesi kaçıverdi. Hiç konuşmadan oturuyordu; baş önde, gözler o kalın, beyaz, gür kirpikli gözkapaklarının gerisine çekilmiş, benden gizlenmiş. Sonra, hiç bana bakmadan, sırtını döndü, Hugosunu bulmaya, sakinleştirmeye gitti.</p>
			<p>Az sonra da çıktı, karşı kaldırıma geçti, geç saatlere kadar orada kaldı.</p>
			<p>Karanlıkta nasıl saatlerce oturduğumu anımsıyorum. Mumları yakma vaktini geciktirdikçe geciktiriyor, yolun karşısından bakıldığında, penceremin yerini alacak olan o yumuşak, dört köşe ışığın oradaki yamyamların aklına Hugo’yu getirmesinden korkuyordum: duvarın dibine, kolayca görülemeyeceği yere sinmiş olan hayvanı. Uyuyakalmışçasına kıpırtısızdı ama gözleri açıktı. Mumları yaktığım zaman kıpırdamadı, gözlerini bile kırpıştırmadı.</p>
			<p>Geriye bakınca, kendimi rahat, eski mobilyalarıyla o uzun odada otururken görüyorum; Emily’nin eşyaları, onlara ayırdığı daracık yerde, sarışın yaratıksa sessizce yattığı yerde acı çekmekte. Sahnenin arka planında da kolayca dağılıveren, zaten de dağılmakta olan, tıpkı bu yabancı yaşam gibi, zamana özgü –ve elbette, zamanın yarattığı– korkular ve baskılar gibi çözülen o muğlak duvar. Gölgemsi varlığıyla, loş ışığın sildiği meyve desenleri, yaprak ve çiçekleriyle öylece dikilmekte. O zamanlar orayı, bizi, işte böyle görüyordum: Belli belirsiz aydınlatılmış, uzun oda; oturmuş dışarıya bakan, aklı fikri karşı kaldırımdaki kalabalığın, yer değiştiren, çekilen, zayıflayan ve uzaklaşan grupların içindeki Emily’de olan ben ve Hugo – arkamızdaysa şu öteki, müphem bölge; kayan, eriyen, değişen; duvarların, kapıların, odaların, bahçelerin ve insanların birer bulutmuşçasına kendini sürekli yeniden yarattığı yer.</p>
			<p>O gece dolunay vardı. Dışarısı benim salondan daha aydınlık gibiydi. Kaldırımlar tıka basa dolmuştu. Bir gürültüdür gidiyordu.</p>
			<p>Kalabalığın iki kısma ayrıldığı açık seçik görülebiliyordu: Gruplardan biri yola çıkmak üzereydi.</p>
			<p>Gidecek olanların arasında Emily’ye bakındım, ama göremedim. Sonra gördüm onu: Geride kalanların arasındaydı. Hepimiz –ben, Hugo, yolculuğa hazır olmayan grup, sokağa bakan alt ve yukarı pencerelerdeki yüzlerce kişi– yola çıkacak olanların, yan yana dört-beş tabur oluşturmasını izledik. Yanlarına fazla eşya almıyorlardı; ne de olsa önümüz yazdı, ayrıca göçtükleri kırsal alan –tahminimizce– henüz fazlaca yağmalanmamıştı. Çoğunluğu çok gençti, yirmisine bile basmamış gençler, fakat aralarında anne, baba ve üç çocuktan oluşan bir aile de vardı. Bir bebek bir arkadaşın kucağına verildi, anne çocuklardan birini kayışla sırtına bağladı, baba da en büyük çocuğu omzuna aldı. Liderleri üç erkekti: orta yaşlı ya da yaşlıca erkekler değil, yalnızca gençlerin en büyüğü. Bunlardan ikisi önde, kadınlarıyla birlikte ilerliyor, üçüncü de en arkadan, kendi haremiyle onları izliyordu: Yanından hiç ayrılmayan iki kız vardı. Bu takım yaklaşık kırk kişiydi.</p>
			<p>Bir el arabası ya da tekerlekli arabaları vardı; havalimanında, tren istasyonlarında kullanılan türden. İçine kök sebzeler ve tahılla dolu birkaç kutuyla yolcuların küçük bohçaları konmuştu. Son dakikada, iki genç, kahkahalarla gülen ama utandığı, en azından sıkıldığı yüzünden okunan iki delikanlı arabaya irice, yumuşak, kan sızdıran bir paket attı.</p>
			<p>El arabasında ince kamış desteleri de vardı – bunlar o sıralarda kapı kapı dolaşarak satılırdı; üç kız bunları yanan meşaleler gibi taşımaktaydı, biri önde, biri arkada, biri de ortada; ya hiç ortalarda görünmeyen ya da çok yetersiz kalan sokak lambalarından çok daha parlak meşalelerdi. Ve yola çıktılar; başlarına doğru tehlikeli kıvılcımlar düşüren ateşlerin aydınlığında, kuzeybatıya doğru. Şarkı söylüyorlardı. “Show Me the Way to Go Home”u<a class="si-noteref epub-type_noteref" href="#f1" id="ref_f1">1</a> söylediler; sözlerdeki ironiyi şu kadarcık algılamaksızın ya da öyle görünerek. Sonra “We Shall Not Be Moved”<a class="si-noteref epub-type_noteref" href="#f2" id="ref_f2">2</a> ve “Down by the Riverside”ı.<a class="si-noteref epub-type_noteref" href="#f3" id="ref_f3">3</a></p>
			<p>Gitmişlerdi, ama geride bıraktıklarının sayısı da hayli kabarıktı. Kaldırımdakiler suskunlaşmış gibiydi, az sonra da dağıldılar. Emily içeri girdi; sessizdi. Hugo’ya bakındı – hayvan duvarın dibindeki yerine dönmüştü; kız gidip onun yanına oturdu, belden yukarısını kucağına çekti. Orada öylece, hayvana sarılmış, üzerine eğilmiş durumda oturdu. Kolunda yatan koca, sarı kafayı görebiliyor, sonunda saldığı keyifli mırıltıyı duyabiliyordum.</p>
			<p>Göç edenlerle birlikte o vahşi, kumarbaz geleceğe atılmayı dünyada her şeyden çok istemesine rağmen, Hugosunu feda etmeye hazır olmadığını anlamıştım. Ya da en azından, çelişki içinde olduğunu. Bunun üzerine, çekinerek de olsa, umutlandım. Bir yandan da merak etmekten kendimi alamıyordum: Kalması gerektiğini neden önemsemiştim ki? Hem neyin yanında kalmasını? Benim mi? Kızın, o adamın bıraktığı yerde kalması gerektiğine, bunun önemli olduğuna mı inanıyordum? Eh, buna olan inancım sarsılmaya başlamıştı: Fakat kızın hayatta kalması önemliydi, sanırım; öte yandan, en çok nerede güvende olacağını kim söyleyebilirdi? Hugosunun yanında kalması gerektiğine mi inanıyordum? Evet, öyle; buysa saçmalıktı elbette, çünkü o yalnızca bir hayvandı. Ama kızındı, kız onu seviyordu, ona bakmak zorundaydı; kendine zarar vermeden onu terk etmesi mümkün değildi. Kendime bunları söyledim, kendimle tartıştım, kendimi rahatlattım – şu görünmez akıl hocasıyla, yani Emily’yi bana bıraktıktan sonra çekip giden adamla da tartıştım: Ne yapmam gerektiğini nasıl bilecektim? Ya da ne düşünmem gerektiğini? Diyelim ki hata yapıyorum; kimin suçuydu bu? Adam bana hiçbir şey söylememiş, hiçbir talimat bırakmamıştı; benim nasıl yaşamam, Emily’nin nasıl yaşaması bekleniyordu, bunu bilmemin hiçbir yolu yoktu.</p>
			<p>Duvarın arkasında yüksek, pek geniş olmayan, bana altıgenmiş gibi gelen bir oda buldum. İçinde eşya yoktu, yalnızca iki duvarı çevreleyen, yarım daire biçiminde, kaba saba bir sehpa. Yere bir halı yayılmıştı, ama yaşamayan bir halıydı: İç içe geçmeli, karmaşık bir deseni olsa da renklerinde yalnızca bir vaat, bir olasılık vardı, hepsi o kadar. Burada bir panayır ya da pazar kurulmuş, geride bir sürü çaput, kumaş, Doğu işi, hani şu üzerine minicik aynaların dikildiği, nakışlı dokumalar, eski giysiler kalmıştı – bu minvalde aklınıza gelebilecek her şey. Odanın şurasında burasında ayakta duran insanlar vardı. Başta, hiçbir şey yapmadıkları izlenimi veriyorlardı; aylak, kararsız görünüyorlardı. Sonra, içlerinden biri sehpanın üzerindeki karman çorman yığından bir kumaş parçası çekti, halıyla eşleştirmek için diz çöktü – hah, diye ünledi halının o kısmındaki desen. Kumaş parçası desene öylesine kusursuzca uymuştu ki, ona can verdi.</p>
			<p>Bir çocuk oyunu gibiydi, dev boyutlu bir yap boz oyunu, ancak bu bir oyun değildi, salt bu işle bilfiil uğraşanlar değil, herkes için ciddi, önemli bir işti. Sonra bir başkası eğildi, sehpadaki rengârenk kümeden seçtiği parçayı yere koydu, yukarıdan bakmak üzere doğruldu. Yaklaşık bir düzine insan bu şekilde, oldukça sessiz, ayakta dikilmekte, gözleri halıdaki desenlerle sehpadaki paçavra yığını arasında mekik dokumaktaydı. Aradığını bulunca parlayan gözler, hızlı bir hamle, memnuniyeti ya da rahatlamayı belirten bir iç çekiş, odadakilerin birinden kutlayan bir bakış... Burada rekabet yoktu, tam tersine, bir imece, son derece itidalli ve sevgi dolu bir işbirliği. Odaya girdim, halının üzerinde durup onlar gibi aşağıya, tamamlanmamışlığı, renkten yoksun desenleriyle halıya baktım; eşleşen parçaların konduğu kısımlar murada ermiş, kusursuzca ışıldarken, diğer bölümlerin çıplak, solgun bir parıltısı vardı; çamaşır suyuyla ağartılmış gibi. Ben de kolları sıvadım, halıya hayat katabilecek kumaş parçalarını aramaya başladım; bir tane buldum, uyup uymadığına bakmak için eğildim, sonra bir iteleme beni yeniden harekete geçirdi. Bir de baktım, her taraftaki, diğer bütün odalardaki insanlar sırayla buraya sürükleniyor, bu merkezî etkinliği seyrediyor, gidip kendi tamamlayıcı parçasını buluyor – elindekini yere bıraktıktan sonra da başka görevlere doğru uzaklaşıyor. Tavanı yukarılarda, parlayan bir yıldız görür gibi olduğum karanlığın içinde yitip giden, alt kısmıysa suskun, kendini yaptığı işe kaptırmış karaltıları bir sahne ışığıymışçasına kuşatan, parlak bir aydınlığa boğulmuş olan yüksek odadan çıktım. İnsanları bırakıp çıktım, yoluma devam ettim. Oda yok oldu. Bir daha görmek, yerini mimlemek üzere başımı çevirdiğimde onu bulamadım. Ama orada olduğunu, beklediğini biliyordum; ortadan kalkmadığını, içindeki çalışmanın sürdüğünü, sürmek zorunda olduğunu, sonsuza kadar da süreceğini biliyordum.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text"> . Bir İngiliz halk şarkısı: “Bana Evin Yolunu Göster”.</span></div>
				<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text"> . (İng.) “Yerimizden Ayrılmayacağız”.</span></div>
				<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text"> . (İng.) “Irmak Kıyısında”.</span></div>
			</div>	
  </body>
</html>