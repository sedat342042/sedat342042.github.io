<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Kaldırımdaki yaşamda yeni bir gelişme olmuştu. Gerald’la ilintiliydi; daha doğrusu onun zayıfları koruma güdüsü, onlarla özdeşleşmesiyle – buysa hayatta kalmanın küçük bilançolarına dahil edilemeyecek bir nitelikti. Orada ansızın çocuklar belirmişti, dokuz, on, on bir yaşında, yanında ailesi olmayan, bağımsız çocuklar. Kimisinin kaçtığı ya da arada bir görüştüğü ebeveyni vardı. Ne olmuştu onlara? Söylemesi güç. Çocukların resmî olarak hâlâ ana babaları, evleri filan vardı elbette; olmayanlarınsa bakım ya da vesayet altında olmaları gerekiyordu; resmî kayıtlara göre çocuklar her gün okula da gitmekteydi. Oysa uygulamada hiç de böyle değildi. Bazen çocuklar, aileleri baskılarla başa çıkamadığı, yiyecek ve erzakı nereden bulacağını bilemediği için ya da sadece ilgisini yitirdiği ve bir zamanlar artık keyif almadığı kedisini, köpeğini sokağa salanların yaptığı gibi başının çaresine baksın diye evden attığı için, başka ailelere yamanıyordu. Bazı ana babalar ölmüştü; şiddet veya salgın hastalıklar yüzünden. Diğerleri kenti terk etmiş, çocuklarını geride bırakmıştı. Yetkililer bu kimsesiz çocukları görmezden geliyordu, ta ki çocuklar herhangi bir nedenle göze batıncaya kadar; bu arada insanlar onları yiyip içiriyor, bazen de evlerine alıyordu. Onlar hâlâ toplumun bir parçası, alıp başını gitmeye meyilli, insanların yaşadığı yerlerde takılan üyeleriydiler. Biraz sonra tanımlamak zorunda kalacağım, kendini toplumdan büsbütün soyutlamış olan, düşmanlarımız olup çıkan çocuklardan bir hayli farklıydılar.</p>
			<p>Gerald bir düzine kadar çocuğun ciddi ciddi kaldırımda yaşadığını fark edince, örgütlü bir biçimde onlarla ilgilenmeye başladı. Emily tabii bu yüzden ona hayrandı, kaçınılmaz eleştirilere karşı canla başla savunuyordu. Her ne kadar, artık ölmelerine göz yumulmalı, lafı daha çok yaşlılar için söyleniyorsa da (eh, bu görüşün de sayıları zaten azalmış olan yaşlı insanların hayatına yeni bir terör boyutu kattığını tahmin edersiniz), güçsüzlerin de suyu ısınmak üzereydi: Aslında çoktan başlamıştı bile, üstelik öyle hastalıklı bir duygusallıkla durdurulabilecek bir süreç değildi. Ama Gerald ağırlığını koydu. İşe, insanlar çocukları kovalamaya kalkıştığında onları savunmakla başladı. Kaldırımın arkasındaki boş arazide yatıp kalkıyorlardı; kısa bir süre sonra kokudan, pislikten şikâyetler başlamıştı. En çok korktuğumuz şeyin başımıza gelmesi an meselesiydi: Yetkililerin müdahale etmesi gerekecekti.</p>
			<p>Etrafta bir sürü boş evle daire vardı: Bir kilometre kadar ileride gayet sağlam durumda, kocaman bir ev boş duruyordu. Gerald çocukları oraya götürdü. Elektrik bağlantısı uzun zaman önce kesilmişti; o sıralarda doğru dürüst elektrik faturası ödeyen yoktu. Suyu hâlâ akıyordu. Camlar kırılmıştı, ama zemin kata panjur takılmış, üst kat pencereleri de eski naylon torbalarla kaplanmıştı.</p>
			<p>Gerald çocuklara bir baba, bir ağabey oldu. Onlara yiyecek buluyordu. Genellikle, dükkânlara yalvararak. İnsanlar öyle cömertti ki. Buysa tuhaftı: El birliğiyle yardımlaşma ve özveri, hissizlikle omuz omuzaydı. Bazen de taşraya keşfe çıkar, hâlâ satın alınabilecek ya da aşırılabilecek malzeme arardı. En güzeli de, evin arkasında geniş bir bahçe vardı, çocuklara bahçeyi ekip biçmeyi öğretmişti. Tabanca ya da sopalarla, ok, yay ya da sapanlarla silahlanmış, yaşça büyük çocuklar bahçeyi gece gündüz koruyordu.</p>
			<p>İşte olmuştu: şefkat, ihtimam, bir aile.</p>
			<p>Emily hazır bir aileye konduğuna inanıyordu.</p>
			<p>Böylece acayip bir dönem başlamış oldu. Benimle, “benim korumamda” yaşıyordu – evet, şaka gibi, ama yine de birlikteliğimizin nedeni hâlâ buydu. Kesinlikle Hugosuyla, ayrılmaya katlanamayacağı hayvanıyla yaşıyordu. Ama her akşam, erkenden yenen yemeğin (bu öğünün saatini, kızın yeni yaşamına uyacak şekilde, bizzat ayarlamıştım) ardından, şöyle derdi: “Senin için mahzuru yoksa, artık gideyim diyorum.” Ve, yanıtımı beklemeden ama bana küçük, suçlu hatta sevimli bir gülücük gönderdikten, Hugo’yu da bir sözleşmeyi ya da ant içmeyi andıran, kısa, özel bir törenle öptükten sonra, çıkıp gidiyordu. Genellikle ertesi gün, öğleye doğru dönerdi.</p>
			<p>Endişeleniyordum, elbette, gebelik konusunda; ancak ortaklığımızın şartları soru sormayı engelliyordu; öte yandan, kızı dibe çekecek, mahvedebilecek, korkunç bir külfet olarak gördüğüm şeyi, onun şuna benzer bir tepkiyle karşılayacağından kuşkulanıyordum: “Ee, ne var bunda? Bir sürü insan çocuk doğurdu, bir güzel de büyüttü, öyle değil mi?” Bir başka kaygım da, bu yeni aileye fazlasıyla bağlanması, oraya yerleşmesi, Hugo’dan ve benden uzaklaşmasıydı. <em>Bize</em>, ikimize gelince, bekliyorduk. Beklemek bizim mesleğimizdi. Birbirimize eşlik ediyorduk. Ama Hugo bana ait değildi, o kesinlikle benim hayvanım değildi. Kulaklarını dikmiş, Emily’yi bekliyordu o: yeşil gözleri sabit, uyanık. Her an kalkmaya, kızı kapıda karşılamaya hazırdı – kızın gelişini dakikalar öncesinden anlıyordum, hayvan onun varlığını daha birkaç sokak öteden kokluyor, duyuyor ya da seziyordu. Kapıda iki çift göz, yeşil ve ela gözler, göz kamaştırıcı bir duygu ışınıyla buluşurdu. Sonra kız onu kucaklar, doyurur, yıkardı. Gerald’ın evinde henüz banyo da yoktu duş da. Kız üzerini değiştirir, doğruca kaldırıma fırlardı.</p>
			<p>Bu da bana uzadıkça uzamış gibi gelen dönemlerden biriydi. O yaz çok uzun sürdü; hava günbegün aynıydı. Sıcak, boğucu, gürültülü, tozlu. Emily de diğer kızlar gibi, daha eski tarzdaki elbiselere dönmüş, sırf gereklilikten giyilen o kat kat, kalın kıyafetlerden kurtulmuştu. Eski dikiş makinesini bir kez daha ortaya çıkardı, tezgâhlardan topladığı eski giysilerden kendine cıvıl cıvıl, fantastik elbiseler yarattı; eski bir elbiseyi olduğu gibi giydiği de oluyordu. Kaldırımlara benim yaşımdaki biri için son derece tuhaf bir görüntü egemen olmuştu; aralarında onlarca yıl olan, farklı modalar aynı anda sergilenmekte, belleğin, “O yılki giysilerimiz...” diye başlayan bölümünü silip atmaktaydı.</p>
			<p>Gerald her gün, öğleden itibaren, avanesiyle birlikte kaldırımdaydı, böylece Emily gündüzleri yıkanmak, giyinmek üzere, akşamları da benimle birlikte karnını doyurmak –daha doğrusu Hugo’yla birlikte olmak– için eve geldiğinde, “ailesinden” yalnızca birkaç saatliğine ayrılmış oluyordu. Bir de, tahminimce, kısa süreliğine de olsa eve gelmek duygusal açıdan bir gereklilikti; duygulanımlarından, mutluluğundan bir mola almaya ihtiyacı vardı. Öteki evde müthiş bir sevinç, başarı, tatmin, yapıp etme, üstesinden gelme, ihtiyaç duyulma kreşendosu sürüp gitmekteydi. O curcunadan geriye, şiddetli bir fırtınadan ya da müthiş gürültülü bir orkestradan kaçıp kendini kahkahalarla gülerek içeri atan biri gibi dönerdi. Doğruca kanepeye serilir, yüzünde uçtu uçacak bir gülümseme, tatlı bir gevşemeyle, bütün dünyaya dostça duygular besleyerek otururdu. Nerede olursa olsun, sürekli gülümsemekten kendini alamıyordu, dolayısıyla insanlar ona bakıyor, dayanamayıp yanına geliyor, konuşmak, dokunmak, buram buram yaydığı, etrafında bir hayat pınarı ya da haznesi oluşturan yaşama sevincine ortak olmak istiyordu. Bu ışıl ışıl yüzde hâlâ o inanamazlığı görebiliyorduk: İyi de, neden <em>ben?</em> Bu gerçekten de <em>benim</em> başıma mı geldi?</p>
			<p>Eh, böylesi bir duygu yoğunluğu ilelebet süremez elbette. Tam doruğuna ulaştığında, çoktan tehdit altına girmişti bile: Daha bir saat önce mutluluktan uçan kız, ufak tefek de olsa bunalımlara, bitkinliklere, sinir bozukluklarına yuvarlanıp duruyordu. Sonra yeniden canlanıyor, sevinçlere gark oluyordu.</p>
			<p>Kısa bir süre sonra Emily’nin, Gerald’ın tek gözdesi olmadığını ayrımsadım, ama evin idaresinde ona yardım eden tek kız oydu. Emily konumundan, oğlanın gözündeki yerinden emin değildi, görebiliyordum. Bazı günler o eve hiç gitmiyor, benimle kalıyordu; bana kalırsa hâlâ belli bir bağımsızlığı, özgür iradesi olduğunu oğlana “göstermeye”, hatta kendi kendine teyit etmeye çalışıyordu.</p>
			<p>Pazaryerindeki dedikodulara bakılırsa, Gerald denen delikanlının “bütün o gencecik kızları” ayartması “rezalet”ti. Bu demode sözcükleri duymak tuhaftı; ayartmak, ahlaksızlık, rezalet, vesaire; bu konuda hiçbir şeyin yapılmadığı olgusuysa, bu sözcüklerin hiçbir gücünün kalmadığının kanıtıydı. Vatandaşlar şu ya da bu nedenle etkilendiklerinde bunu gösteriyorlardı, ama on üç-on dört yaşındaki kızların cinsel ilişkiye girmesi gerçekte hiç kimsenin aman aman umurunda değildi. İnsanlık halinin çok daha eski bir evresine dönmüştük.</p>
			<p>Emily şimdi ne hissediyordu, peki? Yine, duyguları değişime ayak uyduramamıştı. Daha aradan bir-iki hafta, hatta birkaç gün geçmişti ki, kendini yok olmuş bir saadetin, bir cennetin dulu gibi görmeye başladı: Herkesi çeken bir güneş olduğunu, çevresine ışık ve ısı yaydığını, âşığı Gerald’la birlikte ürettiği bir sevinç dağıttığını hissettiği o dönemin sonsuza dek sürmesini nasıl da isterdi. Ama erkeğin ilk ya da tek aşkı olmadığını öğrenince, orada, tam merkezinde olduğunu hissettiği yerde kendini güvensiz, desteksiz buluverince tazeliğini, ışıltısını yitirmişti; kolu kanadı kırıldı, halsizce oturuyor, herhangi bir şey yapabilmek için kendini zorlaması gerekiyordu. Bunun olduğuna sevinmiştim: Elimde değildi. Hâlâ benimle olması gerektiğine inanıyordum, çünkü şu adam –vasi, koruyucu, işte artık her neyse– kıza göz kulak olmamı istemişti. Eğer Gerald onu hüsrana uğratacaksa (ki, kız şu an kendini aynen böyle hissetmekteydi), acı çekecekti hiç kuşkusuz, ama hiç olmazsa, kabileye önderlik etme sırası geldiğinde, oğlanla birlikte çekip gitmeyecekti. Zaten oğlanın da, yeni bir kabile oluşturduğuna göre, yola düşmesi an meselesiydi.</p>
			<p>Bekledim, gözledim... Yapraklar, çiçekler, kuşlar, goncalardan oluşan ince perdeyi delip geçtim, duvar kâğıdının solmuş deseninde can bulan ormanın özüne yürüdüm, son görüşümden bu yana yaşlanmış gibi gelen odalarda gezindim. Duvarlar incelmiş, güçlerini havaya, zamana kaptırmışlardı; ormanın zemininden, dört bir yandan zayıf, yüksek duvarlar yükseliyordu, hepsi de hâlâ dik, doğru açılardaydı, ama artık yapay, hayalet duvarlardı, bir tiyatrodaki asma katlar gibi. Ağaç dallarına doğru uzanıyor, yaprakların arasında kayboluyorlardı; duvarlara, yapraksı, gölgeli desenlerin bulunmadığı yerlere vuran güneş ışığı sığ ve duruydu. İçeriye toprak dolmuş, her yanda taze otlar, çiçekler bitmişti.</p>
			<p>Cisimsiz duvarlardan geçip odaları teker teker dolaştım, varlıklarını o an, orman neredeyse her yeri, tamamen kaplamışken bile kuvvetle hissettiğim sahiplerini, sakinlerini arandım.</p>
			<p>Biri... Evet, gerçekten de biri vardı. Yakında... Yumurta kabuğundan farksız, eğimli bir duvarın dibindeki yumuşacık otların üzerinde ağır ağır ilerledim; bununla kesişen diğer duvar çoktan yıkılmış, çürüyüp gitmişti, başımı nihayet, kolayca çevirip görebilirdim; artık bu her kimse... Güçlü, sakin bir varlık, bana yakın, yüzünü tanıdığım, kendimi bildim bileli tanıdığım biri. Ama duvarın sonuna vardığımda, otların arasından şırıldayarak akan, küçük bir dere gördüm, öylesine berraktı ki, dibinde, parlak çakıl taşlarının üstündeki balıklar o yuvarlak gözlerini kaldırıp bana baktılar, sanki aramızda su yokmuş, ayağımın dibinde, havada asılıymışlar gibi. </p>
			<p>Hepsi de yapraklara ve gökyüzüne açık, zemini eski dünyanın zehirlenmemiş otları ve çiçekleriyle kaplı odaları art arda, aylakça dolaşırken, buranın ne kadar uçsuz bucaksız bir yer olduğunu gördüm; ne sınırları ne de ulaşabildiğim bir sonu vardı; aklımın alabileceğinden çok daha genişti. Uzun zaman önce, kunt ve güçlü ayakta durur, ormana ve hava şartlarına karşı koruma sağlarken, kim bilir burada ne çok kişi, ne büyük bir kalabalık yaşamıştı, ancak şimdi hepsi de tek bir Varlık’a boyun eğmekteydi; buysa soludukları havaydı; gerçi farkında değillerdi, ama onlar Bütün’ün minicik zerrecikleriydi, yaşamaları da ölmeleri de, ancak bir yapraktaki moleküllerin yazgısı, kısmeti kadar kişisel tercihlerine ya da isteklerine bağlıydı.</p>
			<p>Sonra döndüm, arka tarafında “gerçek” yaşamımın bulunduğu sınır bölgesine doğru yürüdüm; karşıma hâlâ sağlam, hâlâ incelmemiş, zeminleri ve tavanları tastamam birtakım odalar çıktı, fakat baktıkça, yerdeki tahtaların bel vermeye başladığını, yer yer çökmüş olduğunu gördüm, kimisinde tırtıklı delikler açılmıştı; sonra bunların aslında döşeme tahtası olmadığını fark ettim; şurasından burasından yeşil sürgünler fışkırmış toprağın üzerine, sağa sola birkaç çürük kalas yatırılmıştı, hepsi bu. Kalasları kaldırdım, temiz toprak, kendilerini yeniden yaratma işine kaptırmış, harıl harıl çalışan böcekler ortaya çıktı. Gün ışığı içeri dolsun diye, kalın astarlı, ağır perdeleri çektim. Tıklım tıkış, köhne odadan büyümenin, gelişmenin güçlü kokusu geliyordu, oradan kaçtım, ince, yapraklı paravanları aşıp geri döndüm, o yeri ya da diyarı tertemiz gelişmeye ve çalışkan böceklere bıraktım, çünkü... Buna mecburdum. Ne de olsa, “gündelik yaşamımı şimdi kesmek zorundayım, zira bir yaşamdan ötekine geçme vakti geldi,” diyen, bu hükmü veren kişi asla ben olmamıştım; gün ışığıyla dolu duvarı incelten de, onun arkasındaki sahneyi kuran da ben değildim. Seçme hakkı hiçbir zaman bende olmamıştı. Bana emredileni yaptığım, yapmak zorunda olduğum duygusu alabildiğine güçlüydü; oraya götürüldüğüm, sürüklendiğim, oraların bana gösterildiği duygusu; sanki bütün hayatımı kuşatan, beni –böceğin ya da solucanın teki olduğumdan– kesinlikle anlayamayacağım amaçlar için kullanan, kocaman bir elin avucundaydım hep.</p>
			<p>O duvarın gerisindeki deneyimlerin yol açtığı bu duygu yüzünden değişiyordum. Ömrüm boyunca içimde taşıdığım ve mutlaka şiddetli, ateşli bir karşı çıkışın (İyi ama neye?) eşlik ettiği bir huzursuzluk, bir açlık, nihayet yatışmaktaydı. Kendimi daha sık, öylece beklerken buluyordum. Gözlüyor, bakalım şimdi neler olacak, diye bekliyordum. Gözlemledim. Her yeni gelişmeyi, bakalım anlayabilecek miyim, diye sessizce, sakince inceledim.</p>
			</div>
  </body>
</html>