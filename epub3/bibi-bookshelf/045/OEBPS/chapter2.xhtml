<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Çocuğun bana bırakılışı şöyle oldu:</p>
			<p>Mutfaktaydım, bir ses duyunca oturma odasına gittim ve bir adamla yarı yetişkin bir kızın orada dikildiğini gördüm. İkisini de tanımıyordum; bir hatayı düzeltme niyetiyle onlara doğru ilerledim. Aklımdan geçen düşünce, ön kapıyı açık bırakmış olabileceğimdi. Bana doğru döndüler. Kızın yüzündeki o parlak, katı, gergin tebessümün o an bile, insanı nasıl bir anda çarptığını hâlâ anımsıyorum. Adam –orta yaşlı, sıradan giyimli, dikkat çekmekten uzak, her bakımdan vasat– şöyle dedi: “İşte, çocuk bu.” Çekip gitmeye hazırlandı. Elini kızın omzuna koymuş, gülümsemiş, başını sallamıştı, şimdi de dönmüş gidiyordu. Atıldım:</p>
			<p>“Ama lütfen...”</p>
			<p>“Hayır, yanlışlık filan yok. Kız senin sorumluluğunda.”</p>
			<p>Kapıya varmıştı bile.</p>
			<p>“Ama durun bir dakika...”</p>
			<p>“Adı Emily Cartright. Ona iyi bak.”</p>
			<p>Ve çıkıp gitti.</p>
			<p>Çocukla ikimiz öylece kala kaldık, birbirimize baktık. Odaya güneş dolduğunu hatırlıyorum: Hâlâ sabahtı. Bu ikisinin içeri nasıl girdiğini merak ediyordum, ama adam çekip gittiğine göre, artık bir önemi kalmamıştı bunun. Sonra pencereye koştum: kaldırımın kenarındaki tek tük ağacıyla, tanıdık simaların bekleştiği otobüs durağıyla bir sokak; üst kattaki Mehta avanesinden, karşıdaki geniş kaldırımda, ağaçların altında top oynayan üç-beş çocuk – esmer tenli oğlanlarla kızlar, hepsi de göz kamaştırıcı beyazlıkta gömlekler, tiril tiril pembe, mavi elbiseler içinde; bembeyaz dişler, ışıldayan saçlar. Fakat bakındığım adamdan en küçük bir iz yok.</p>
			<p>Yeniden çocuğa döndüm, ama bu kez acele etmedim; ne diyeceğimi, kendimi nasıl tanıtacağımı, ona nasıl davranacağımı düşünüyordum – kendimizi ifade etme çabasının malum, zavallı, küçük yöntemleri ve numaraları. Kız beni izliyordu, dikkatle, yakından: Aklımdan, yeni gardiyanını inceleyen bir tutuklunun, uzmanca bir değerlendirmeyle olanaklarını, fırsatlarını tartması bu, düşüncesi geçti. Yüreğim daha şimdiden ağırlaşmıştı: endişe! Zekâm, olup biteni henüz anlamlandırmaya başlamamıştı.</p>
			<p>“Emily?” dedim yoklarcasına, zihnimdeki soruları kendiliğinden yanıtlamasını umarak.</p>
			<p>“Emily Mary Cartright,” dedi, o canlı, nüfuz edilemez sesine ve tebessümüne uyan bir tavırla. Arsız? Her halükârda katı, perdahlı bir duruş. Bu tavrı aşmaya, en azından çevresinden dolaşmaya çalışıyordum; şu soğuk savunma duvarının gerisindeki belki daha yumuşak, daha sıcak bir şeye ulaşabilir diyerek, bir telaş sinyaller gönderdiğimin farkındaydım – gülücüklerim, jestlerim.</p>
			<p>“Pekâlâ, oturmak ister misin? Sana yiyecek bir şeyler hazırlayayım mı? Ya da çay? Elimde biraz gerçek çay var, ama elbette...”</p>
			<p>“Odamı görebilir miyim, lütfen?” dedi. Şimdi gözleri, kendisi farkında olmasa da, bir çift yakarıydı. Nereye sığınabileceğini, etrafına hangi duvarları, hangi barınağı bir battaniye gibi çekebileceğini acilen öğrenmesi gerekiyordu. </p>
			<p>“Şey,” dedim, “henüz düşünmedim, yani pek bilemiyorum... Ben şimdi...” Yüzü kurudu, pörsüdü sanki. Ama yine de, o parlak metanetini korudu. “Mesele şu,” diye sürdürdüm sözümü, “bunu beklemiyordum... Şimdi, bir bakalım...” Bekledi. İnatla bekledi. Bundan böyle benimle yaşayacağını biliyordu. Barınağının, dört duvarının, ininin, ona ait olan ve istediği zaman sığınabileceği, içine süzülebileceği küçük alanının buralarda bir yerde olduğunu biliyordu. “Boş bir odam var,” dedim. “Ona konuk odası diyorum. Ancak öyle ahım şahım...” Bunu ne kadar çaresizce ve mutsuzca yaptığım hâlâ aklımda; küçük giriş holüne gittim, oradan da konuk odasına geçtim.</p>
			<p>Dairem binanın ön yüzünde, güney tarafındaydı. Dairenin çoğunu oturma odası kaplıyordu: Burayı seçmemin nedeni de salonun büyüklüğüydü zaten. Binanın köşesine düşen mutfak koridorun sonunda, giriş holünden uzaktaydı, dolayısıyla oraya ulaşmak için oturma odasından geçmek gerekiyordu. Kap kacak dolapları, kiler bölümüyle oldukça geniş bir mutfaktı, yemekleri de orada yiyordum. Antredeki iki kapının biri oturma odasına, öteki konuk odası dediğim yere açılıyordu. Bu odanın banyoya bağlantısı vardı. Benim yatak odam binanın ön tarafındaydı, oturma odasından geçilerek ulaşılıyordu. Banyo, antre, konuk odası toplamda, benim pek de büyük sayılamayacak odam kadar yer kaplıyordu. Anlaşılacağı üzere, konuk odası çok küçüktü. Ufak, yüksek bir penceresi vardı. Tıklım tıkıştı. Odayı çekici bir hale getirmenin yolu yoktu. Sadece depo niyetine kullanıyor, bazen de, yatıya kalan bir arkadaşımı özürler dileyerek burada ağırlıyordum.</p>
			<p>“Bu kadar küçük ve karanlık olduğu için üzgünüm... Belki de biz...”</p>
			<p>“Yo yo, ben aldırmam,” dedi, tam anlamıyla kendine mal ettiği o şen ama soğuk tavırla; öyle büyük bir özlemle yatağı süzüyordu ki, sığınağını, inini nihayet bulduğunu anladım. “Çok sevimli,” dedi. “Ah, öyle, bana inanmıyorsun, çünkü benim neler...” Fakat bu olanağı, başından geçenleri anlatma fırsatını kullanmadı; bir an önce çıkıp gitmemi ne çok istediğini bedeninin her zerresiyle dışa vurarak bekledi.</p>
			<p>“Banyoyu ortak kullanacağız,” dedim.</p>
			<p>Bana güvence verdi:</p>
			<p>“Ah, çok titiz davranacağım, daima. Gerçekten çok iyi, usluyumdur; ortalığı asla dağıtmayacağım, hiçbir zaman dağıtmam.”</p>
			<p>Gayet iyi biliyordum ki, şu an burada olmasaydım, o da kendini terbiyeli davranmak zorunda hissetmeseydi, çoktan battaniyenin altına girmiş, dünyayla ilişiğini kesmişti bile.</p>
			<p>“Çıtım çıkmayacak,” diye yatıştırdı beni. “Şimdi yerleşmeliyim. Elimden geldiğince çabuk olurum.”</p>
			<p>Onu yalnız bıraktım, oturma odasında bekledim; önce pencerenin önünde durup dışarıya bakarak, sırada başka sürprizler var mı acaba, diye merak ederek. Sonra oturdum; duruşumun, <em>Düşünen Adam</em> heykelini ya da işte derin düşüncelere dalmış birini andırdığı duygusuna kapıldım.</p>
			<p>Evet, sıradışıydı. Evet, bütün bunlar inanılır gibi değildi. Ama her şey bir yana, zaten “inanılmaz”ı kabullenmemiş miydim? Onunla yaşamıştım. İçdünyama, oradaki gerçek yaşamıma ilişkin bütün sıradanlık beklentilerimden vazgeçeli çok olmuştu. Topluma, dış dünyaya gelince, o normal bir şey sunmayalı çok uzun zaman olmuştu. Belki de o günleri “sıradışılığın sıradanlaştığı dönem” diye tanımlamak mümkün. Eh, okur burada hiç zorlanmasın: Bunlar yaşadığımız süreci tanımlayan sözcükler. (Bütün bir yaşamın tanımı mı? – Büyük bir olasılıkla ama böyle düşünmenin hiçbir faydası olmuyor.)</p>
			<p>Her neyse, bu sözcükler Emily bana getirildiğinde olup bitenleri, genel atmosferi kusursuzca ifade etmekte. Her şey, toplumsal örgütlenmenin bütün biçimleri dağılır, tersyüz olurken, biz yaşamayı, hayatlarımızı yeni duruma uydurmayı sürdürdük; çok temel, çok önemli bir şey olmuyormuş gibi. Sıradan bir yaşam sürme çabalarımızdaki azim, inat, yenilenme, kendi kendini onarma gayreti şaşırtıcıydı. Eski halimizden, daha on yıl öncesine kadar “elde bir” saydıklarımızdan geriye hiçbir şey ya da pek az şey kaldığında, eski cisimlere, eski değerlere hâlâ sahipmişiz gibi konuşmayı, davranmayı sürdürdük. İşin aslı, eski düzen –gıdalar, yaşamın zevkli yanları, hatta lüksler– daha üst seviyelerde hâlâ geçerliydi, hepimiz biliyorduk bunu; ama bunların tadını çıkaranlar dikkat çekmemeye özen gösteriyordu elbette. Düzenin küçük zaman, küçük mekân dilimlerinde varlığını gösterdiği de oluyordu – haftalık, aylık dönemlerde ya da belli bir bölgede. Bu süreçlerde insanlar hiçbir şey değişmemiş gibi yaşar, konuşur, hatta kendilerini buna inandırırdı. Gerçekten bir şey olduğunda da, örneğin bir bölge tamamen mahvolduğunda, insanlar akrabalarının ya da dostlarının yanına sığınır, haftalar, bazen aylarca kalırdı; daha sonra işlerini, ev yaşamlarını –düzeni– kaldığı yerden sürdürmek üzere, muhtemelen soyulmuş, yağmalanmış olan evlerine dönerlerdi. Akla gelebilecek her şeye alışabiliyorduk; bu basmakalıp bir laf, farkındayım, fakat bunun ne denli dehşet verici bir gerçek olduğunu anlayabilmek için, bizim yaşadığımız süreçten geçmelisiniz belki de. İnsanların normal, “sıradan bir yaşam” kurabilmek adına denemeyecekleri şey yoktu. İşte, o zamana benzersiz, kendine has lezzetini veren, damgasını vuran şey de tam olarak buydu; acayip, telaşlı, ürkütücü, tehditkâr bir şey; bir işgal ya da savaş atmosferiyle alışıldık, olağan, hatta düzgün olanın bir karışımı. </p>
			<p>Örneğin, haber bültenleri ve gazeteler, bazen günlerce, kaçırılmış, belki de fakir, zavallı bir kadıncağız tarafından pusetinden alınmış bir çocuğun öyküsünü kovalardı. Polis yüzlerce kişilik ekipler halinde varoşları, kırsal kesimi tarar, çocuğu ve tabii cezalandırmak için kadını arardı. Sonra, bir de bakardınız, yüzler, binler hatta milyonlarca insanın söz konusu olduğu, kitlesel ölümler, ana haber olmuş. Ama biz yine de inanıyor, inanmak istiyorduk ki, bizi asıl temsil eden şey, o ilk olay, o tek çocuk için duyulan kaygı, işi başından aşmış emniyet güçlerimizin haftalarını, aylarını alsa bile, bireysel suçu cezalandırma kararlılığıdır; ikincisi, şu felaket ise (bizzat tehdit altındaki yörede bulunmayan insanlar için her zaman geçerli olduğu üzere) talihsiz ve tali –en azından can alıcı bir önem taşımayan– yalnızca uygarlığın sabit akışını, gelişimini sekteye uğratan bir kazadır.</p>
			<p>Bu, normal saydığımız türden bir şeydi. Öte yandan, hepimiz için öyle anlar vardı ki, <em>oynamayı kabul ettiğimiz oyun,</em> olayları metanetle karşılamamıza yetmiyordu: Bir gerçekdışılık duygusunun pençesine düşüyorduk; mide bulantısı gibi. Belki de asıl düşman bu duygu, ayağımızın altındaki toprağın dağıldığı duygusuydu... Ya da biz buna inanıyorduk. Belki de, aslında <em>kayda değer</em> ya da en azından geri döndürülemez bir şeyin olmadığına ilişkin gizli, sözsüz bir antlaşma yapmış olmamızın nedeni, bizim için asıl düşmanın gerçeklik olmasıydı; gerçekle yüzleşemez, kendimize olup biteni “anlama” iznini veremezdik. Böyle el birliğiyle numara yapmamız, kendimizi çıplak, savunmasız hissettiğimiz anlarda tamamen hayalperestlik ve saçmalık gibi görünse de, belki hayran olunası bir yetenek sayılmalıydı? Bunlar belki de elzemdi; tıpkı çocukların bazı oyunlarda, gerçekliği kendilerinden, zayıflıklarından mümkün olduğunca uzakta tutabilmek için rol yapmaları, farklı rollere bürünmeleri gibi. Öte yandan, kişinin giderek bastıran gülme ihtiyacını sürekli dizginlemesi gerekiyordu: Ah, öyle içten, dolu dolu kahkahalar değil, alakası bile yok. Daha çok alaycı, aşağılayan böğürtüler ve çığlıklar.</p>
			<p>Bir örnek daha: İki yüz küsur holigandan oluşan bir güruhun mahallemizin altını üstüne getirdiği, tam penceremin karşısına düşen kaldırımda bir ceset bıraktığı, camları kırdığı, dükkânları, şenlik ateşlerinden kalanları yağmaladığı hafta, durumdan vazife çıkaran, kendince düzeni sağlamaya soyunan bir orta yaşlı kadınlar grubu, polise birtakım gençlerin kurduğu amatör tiyatro grubu hakkında resmî şikâyette bulunmaktaydı. Bu tiyatro ekibi, tıpkı bizim gibi bir apartman dairesinde oturan ve doğudan gelme bir düzine sığınmacıya kucak açan, sıradan bir ailedeki gerilimlerin anlatıldığı, kendi yazdığı oyunu sahnelemekteydi. (Dışarıdan gelenler, göçebe çetelere katılırsa “holigan” sayılıyor, kapağı birinin evine atmayı, bir ailenin yanına sığınmayı becerirlerse “mülteci” oluyorlardı.) Oyunda beş kişilik ev halkının sayısı bir anda on ikiye çıkıyor, bunun sonucunda sürtüşmeler, zinalar, iffetli kadınların hiddetli söylemiyle “genç bir kızın, büyükbabası olacak yaştaki adamı baştan çıkarması” gibi, gayrimeşru bir olay yaşanıyordu. Kadınlar “aile yaşamının yozlaşması”, “ahlaksızlık”, “cinsellik saplantısı” başlıklı, katılımcı sayısının pek de yüksek olmadığı bir toplantı düzenlemeyi başarmışlardı. Durum gülünçtü, elbette. Tabii acıklı değilse. Tabii sonunda kaosu, başıbozukluğu, uygulamalardaki kötü niyeti alt edecek olan “sıradan yaşam”ın hâlâ var olduğunun, yaşadığının bir işareti sayıp –daha önce öne sürdüğüm gibi– hayran olunası değilse. </p>
			<p>Peki ya, tam sona yaklaşılırken ortaya çıkan, vatandaşların aklınıza gelebilecek her ahlaksal ya da toplumsal amaçla kurduğu çok sayıdaki gruba ne demeli: Paranın yerini takasa bıraktığı bir dönemde, yaşlıların kalabileceği huzurevlerinin artırılıp geliştirilmesi; okul çocuklarına vitamin haplarının dağıtılması; yatalaklar, eve bağımlı özürlüler için bir ziyaret servisinin kurulması; terk edilen çocuklar için resmî bir evlat edinme yasasının çıkarılması; “genç zihinleri zehirlememek” adına, şiddet içeren ya da “nahoş” olayların haberlerine sansür uygulanması; sokaklara dadanan serseri çetelerin önce tekdir, olmuyorsa kötekle yola getirilmesi; sokaklarda, çevrede, gerekirse kapı kapı dolaşıp insanlara “cinsel faaliyetlerine çekidüzen vermeleri” konusunda telkinde bulunulması; kedi ve köpek eti yememeye ikna edilmesi; vesaire vesaire – hedeflerin gerçekten de sonu yoktu. Komedi. Tam da bu ne perhiz bu ne lahana turşusu, durumu; evi yıkılır, çatısı başına çökerken, birinin aynanın karşısına geçip cildini incelemesi ya da kravatını düzeltmesi; aklı fikri eğilip o elden iri bir lokma koparmak olan bir yamyama, kraliyetin gamsız, lütufkâr elini uzatmak... Bunlar aklıma geliveren teşbihler. Kıyaslamalar, benzetmeler o sırada da yapılıyordu elbette, hem gıdamız, suyumuz olan sohbetlerde hem de mesleği komedyenlik olanlar tarafından.</p>
			<p>İşte böyle bir atmosferde, böylesi gelişmelerin yaşandığı bir zamanda, tanımadığım bir adamın yanında bir çocukla çıkıp evime gelmesi, kızın bundan böyle benim sorumluluğumda olduğunu söylemesi ve başkaca bir şey eklemeden çıkıp gitmesi, o kadar da tuhaf kaçmıyordu.</p>
			<p>Emily sonunda, giysisini değiştirmiş, yürek paralayıcı bir gözyaşı hücumuna uğradığı anlaşılan yüzünü yıkamış bir halde yatak odasından çıkabildiğinde, şöyle dedi: “Oda Hugo’yla ikimize biraz küçük gelecek gibi, ama hiç önemi yok.”</p>
			<p>Ancak o zaman yanındaki köpeği, yo kediyi gördüm. Neydi bu? Her halükârda bir hayvan. Büyüklüğü bir buldog kadardı, şekli de kediden çok köpeğe benziyordu, fakat suratı tam bir kedi suratıydı.</p>
			<p>Rengi sarıydı. Tüyleri sert, taraz tarazdı. Bir kedinin gözlerine, bıyıklarına sahipti. Uzun, kırbaç benzeri bir kuyruğu vardı. Çirkin bir yaratık. Hugo. Kız şöminenin karşısındaki derin, eski divana yavaşça oturdu, hayvan onun yanına sıçradı, kıza iyice sokuldu; kız da bir kolunu hayvana doladı. Hayvanın o kedi suratının yanından, bana baktı. İkisi de bana bakıyordu; Hugo yeşil gözleriyle, Emily ise kendini savunmaya hazır, kurnaz, ela gözleriyle.</p>
			<p>Genç irisi bir çocuktu; yaklaşık on iki yaşlarında. Çocuk sayılmazdı aslında; genç kızlığa adım atmak üzere olduğu o “iki arada bir derede” aşamadaydı. Güzel, en azından alımlı bir kız olacaktı. Biçimli, endamlı: Elleri, ayakları küçüktü; kollarıyla bacakları sağlıklı ve düzgündü, güneşten yanmıştı. Koyu renk, düz saçlarını yandan ayırmış, bir tokayla tutturmuştu.</p>
			<p>Konuştuk. Daha doğrusu, birbirimize ufak tefek görüşler sunduk; her ikimiz de birlikteliğimizi kolaylaştıracak olan düğmenin bir yerlerde çevrilmesini bekliyorduk. Karşımda dalıp gitmiş, karanlık bakışları, kesinlikle mizaha yatkın ağzı, o sabırlı, düşünceli dikkatiyle sessizce otururken, fazlasıyla hoşlanacağım türde birine benziyordu. Ama sonra, tam yaklaşımlarıma, vaat ettiği niteliklerden, kişilikten aldığım zevke karşılık vereceğinden emin olduğum bir anda, içindeki hayat dolu, gösterişçi, küçük <em>madam</em> ortaya çıkıveriyordu – bu demode terim ona tam uyuyor: Duruşunda, takındığı tavırda da eski usul bir şey vardı zaten. Yoksa bu, bir başkasının ona biçtiği bir rol müydü?</p>
			<p>Konuşup duruyordu: “Feci acıktım, Hugo da öyle. Zavallı Hugo. Bugün hiçbir şey yemedi. Doğruyu söylemek gerekirse, ben de öyle.”</p>
			<p>Özür diledim, hemen sokağa çıkıp Hugo için kedi ya da köpek maması bulabileceğim dükkânları dolaştım. Hâlâ bu tür şeyler bulunduran bir dükkân bulmak, epeyce vaktimi aldı. Bir hayvansever olarak tezgâhtarın ilgisini çekmiştim; böyle bir zamanda “evcil hayvan” besleme hakkımı korumamı yürekten alkışladı. Birkaç müşterinin de dikkatini çekmiştim; içlerinden biri sorunca, nerede oturduğumu ağzımdan kaçırmamaya özen gösterdim, dışarı çıkınca da izlenip izlenmediğimi sık sık kontrol ederek eve bambaşka bir güzergâhtan döndüm. Yol boyunca pek çok dükkâna girip çıkarak, genelde hiç peşine düşmediğim yiyeceklere bakındım; hem bulmak çok zordu hem de çok pahalıydılar. Ama sonunda, iyi kalite denebilecek bir miktar kurabiyeyle şekerleme buldum – bir çocuğun hoşuna gidebileceğini düşündüğüm şeyler. Bir sürü kurutulmuş elmayla armut, bolca da temel gıda malzemelerinden aldım. Nihayet eve dönebildiğimde, kız divanda uyuyordu, Hugo da yanında, uykudaydı. Hayvanın sarı suratı kızın omzundaydı, kızın koluysa hayvanın boynunda. Kızın küçük bavulu yerde, yanı başındaydı; küçük bir çocuğun hafta sonu çantası kadar hafif, uyduruk. İçinde düzgünce katlanmış birkaç elbise, jarse bir bluz, bir de kot pantolon. Görünüşe göre, gardırobunun tamamı buydu. Bir oyuncak ayı ya da bebekle karşılaşsam, hiç şaşırmazdım. Onların yerine bir İncil, hayvan fotoğraflarıyla dolu bir kitap, birkaç bilimkurgu romanı vardı.</p>
			<p>Ona ve Hugo’ya elimden geldiğince iyi bir hoş geldin yemeği hazırladım. İkisini de güçlükle uyandırabildim: Uzun bir gerginliğin ardından rahatlamanın verdiği bitkinlik içindeydiler. Karınları doyunca henüz ikindi olmasına karşın, doğruca yatmaya gittiler.</p>
			<p>İşte Emily’nin bana teslim edilişi böyle oldu. O ilk günlerde sürekli uyudu, uyudu. Bir bu, bir de kusursuz, hiç aksamayan uysallığı nedeniyle, onu olduğundan daha küçük görüyordum – hiç farkında olmaksızın. Uyuduğunu bildiğim için, oturma odasında çıt çıkarmadan oturur, uyanmasını beklerdim; aynen küçük bir çocuğa yapacağınız gibi. Onun için ufak tefek onarımlar yaptım, giysilerini yıkayıp ütüledim. Ama çoğunlukla, oturup gözümü duvara diktim ve bekledim. Tam duvar usul usul açılmaya başlamışken, yanımda bir çocuğun olmasının sıkıntı yaratacağını düşünmeden edemiyordum; gerçekten de o ve hayvanı fena halde ayak bağı olmaktaydı. Bu düşünce bana suçluluk duygusu veriyordu. Çok uzun zamandır hissetmediğim türde duygular içimde yeniden canlanıyor, bense yalnızca duvardan geçip gitmek, bir daha da geri dönmemek istiyordum. Ama bu sorumsuzluk olurdu; yükümlülüklerime sırt çevirmek anlamına gelirdi.</p>
			<p>Emily geleli bir-iki gün olmuştu: Duvarın arka tarafına geçmiştim, kapıları peş peşe açıyor ya da uzun koridorların sonunda köşeyi dönüyor, bir başka odaya, bazen de bir daireye rastlıyordum. Boş. Daha doğrusu ben hiç kimseyi göremiyordum, oysa birinin varlığı öyle güçlü hissediliyordu ki, sık sık başımı hızla çevirip arkama bakıyordum; bu kişi, arkamın dönük olduğu o birkaç saniyede duvardan dışarıya fırlayıverebilirmiş gibi. Boş ama sahipsiz değil. Boş ama dayalı döşeli... Orada gezinirken, yüksek beyaz duvarların arasında odadan odaya dolaşırken, her yerin eşyalarla dolu olduğunu gördüm. Bu kanepeleri, iskemleleri tanıyordum. Ama nasıl? Hayatımın hangi döneminden kalmaydılar? Benim zevkime uygun değillerdi. Öte yandan, bütün bu mobilyalar bana ya da çok yakın bir dostuma aitti sanki.</p>
			<p>Oturma odasının soluk pembe, ipek perdeleri, üzerinde pembeli, yeşilli, çok narin çiçek desenleri bulunan, gri bir halısı, bir sürü sehpayla küçük, camlı bir dolabı vardı. Divanlar, koltuklar kanaviçe kaplıydı, şurasına burasına, özenle pastel renkli yastıklar yerleştirilmişti. Yaşamımın hiçbir döneminde bu kadar resmî, böylesine kendi kendine yeten bir odaya sahip olmamıştım. Öte yandan, buradaki her şey tanıdıktı. Etrafta dolaşırken, içime usul usul sinir bozucu bir umutsuzluk doldu. Baktığım her şeyin değiştirilmesi, onarılması ya da temizlenmesi gerekiyordu, hiçbir şey tam, düzgün ya da yeni değildi. Koltukların tamamının döşemesi değişmeliydi; kumaşları eprimişti. Kanepeler kirliydi. Perdelerde küçük yırtıklar, güvelerden kalma, minnacık deliklerden oluşan, keçeleşmiş yerler vardı. Halının iplikleri görünüyordu. Dairedeki diğer odalarda da durum buydu; her şeyin beceriksiz ve kaskatı parmaklarımın arasından kayıp gittiği duygusu veriyordu. Burası tamamen boşaltılmalı deyip duruyordum içimden. Boşaltılmalı ve buradan çıkan bütün eşyalar ya yakılmalı ya da atılmalı. Bomboş odalar, buram buram sahte kibarlık kokan bu pejmürdelikten, bu derme çatmalıktan iyidir. Oda üstüne oda üstüne oda – odaların da, yapmam gereken işin de sonu gelmez gibiydi. Bunun üzerine, bir boyacı merdiveniyle şöyle bir gözüme ilişen, tulumlu bir karaltının dışında boş olan odayı aramaya koyuldum: Onu görebilmem, bir şeyin başladığı anlamına gelecekti. Fakat hiç boş oda yoktu; hepsi de ilgiye muhtaç eşyalarla, nesnelerle tıka basa doluydu.</p>
			<p>Bütün enerjimi bu gizli yere harcadığım düşünülmemeli. Bazen günlerce aklıma bile gelmiyordu. Var olduğunu, orada, şu an hangi surete büründüyse o surette olduğunu bilmek, gündelik yaşantım sırasında ani çakımlar halinde zihnimde beliriveriyordu; giderek daha sık. Ama onu günlerce unuttuğum da oluyordu. O duvardan gerçekten geçtiğim zaman, onun dışında her şey gerçekdışı göründü bana; hayatımın yeni ve ciddi uğraşı –Emily ile ayrılmaz hayvanı– kayıp gitmiş, adamakıllı uzaklaşmıştı; beni artık o kadar da ilgilendirmeyen, uzak bir yaşamın parçasıydılar. İşte o dönemi tanımlarken karşılaştığım güçlük de bu: Şimdi geriye bakınca, sanki yan yana duran, yakından ilişkili iki yaşam biçimi, iki hayat, iki dünya varmış duygusuna kapılıyorum. Ama sonra, yaşamlardan biri ötekini dışladı, ben de iki dünyanın bir daha birleşebileceğinden umudu kestim. Aslında birleştiklerine, birleşebildiklerine de hiç ihtimal vermemiştim zaten; sorsalar, bunun mümkün olamayacağını söylerdim. Özellikle de şimdi, Emily buradayken; yanımda oluşundan kaynaklanan bir sürü sorunum varken.</p>
			<p>Uzunca bir süre devam eden ana sorun, kızın hudutsuz işgüzarlığı ile itaatkârlığıydı. Sabahları kalktığımda, o çoktan kalkmış, çocuklarını temiz pak, hatta göze çarpacak kadar şık giydirmeye meraklı bir annenin çocuğunun sahip olacağı türden, temiz, sade elbiselerinden birini giymiş olurdu. Saçlar taranmış. Dişler fırçalanmış. Beni Hugo’yla birlikte oturma odasında bekler, görür görmez gevezeliğe başlardı; şundan bundan, nasıl deliksizce uyuduğundan, ne rüyalar gördüğünden ya da aklına nasıl eğlenceli ya da aptalca ya da değerli bir fikir geldiğinden bahsedip dururdu – lafları, bir sorunun ya da eleştirinin önünü kesmek istercesine, aceleyle neredeyse delice bir telaşla sıralıyordu. Sonra soluksuzca konuşma sırası kahvaltıya gelirdi; bir şeyler pişirmeye nasıl da “taptığına” –Ah, kesinlikle bayılıyordu kahvaltı hazırlamaya; lütfen; hem zaten öyle eli çabuk, öyle becerikliydi ki o. Böylece hep birlikte, peşimizde badi badi yürüyen hayvan, mutfağa girer, Hugo’yla ikimiz oturup onu, yaptığı hazırlıkları seyrederdik. Gerçekten de hamarat, işinin ehliydi. Sonra hep birlikte, hazırlananları yerdik: Hugo’nun başı kızın bel hizasında, gözleri sakince onu, beni, ellerimizi, yüzlerimizi izliyor, bir parça yiyecek uzatıldığında zarifçe alıyor; bir kedi gibi. Ardından, Emily bulaşığı da üstlenirdi. “Yo yo, bulaşık yıkamaya bayılırım; inanması güç, biliyorum, ama gerçekten bayılırım!” Bulaşıkları yıkar, mutfağı derleyip toparlardı. Yatak odası çoktan toplanmış olurdu, ancak yatağı hariç; o daima, dertop olmuş battaniyeleri, yastıklarıyla bir kuş yuvası, bir ana rahmiydi. Bu yüzden onu hiç kınamadım; tam tersine, “benim” diyebileceği, sığınabileceği, sürekli güler yüzlü ve terbiyeli olma gerekliliğinden, şu cidden korkunç zorunluluktan kaçıp rahatlayabileceği bir yeri olduğuna memnundum. Bazen, gün içinde, hiç beklenmedik bir anda kalkıp odasına giderdi –ansızın, sanki <em>bir şeyi</em> artık kaldıramazmış gibi. Kapıyı kapatır, o karman çorman tümseğin içine süzülür –bunu biliyordum– orada yatar, toparlanırdı... İyi de, kaldıramadığı neydi? Oturma odasındayken eski kanepeme oturuyor, bacaklarını bitiştiriyordu; bu oturuş şekliyle terbiyesini, uysallığını yansıttığı kadar, ondan beklenen tavrı da sergiliyordu. Bir buyruk ya da istek beklercesine beni gözler, bazen de kitap okurdu. Kitap zevki yetişkinlere özgüydü: Onu orada, seçtiği kitapla görmek, o zoraki neşeli, çocuksu tavrını daha da katlanılmaz kılıyordu; sanki beni kasten aşağılamaya çalışıyordu. Bazen de otururken bir kolunu sarı yaratığa dolardı; hayvan onun elini yalar, o kedi suratını kızın koluna dayar, dairemdeki odalarda yankılanan bir sesle mırıldardı.</p>
			<p>Buraya gelmeden önce tutuklu gibi bir şey miydi?</p>
			<p>Sormadım. Ona hiçbir zaman soru sormadım; bir kez bile. O da kendiliğinden herhangi bir bilgi vermedi. Bu arada hali tavrı yüreğimi sızlatıyordu; ona duyduğum acıma beni yumuşatır, elimi kolumu bağlarken, aynı zamanda da, diktiği seti bir türlü, bir anlığına olsun aşmayı başaramamak beni öfkeden kudurtuyordu. Bir an karşımda cici kız elbisesiyle, yapayalnız bir çocukluğun tüm emarelerini sergileyen, tepeden tırnağa sıkılganlığa ve incelemeye, gözetlemeye kesmiş, ciddi, vakur, küçük bir kız varken, bir an sonra alıp başını gidiyor, tatlı tatlı gevezelik eden, şen şakrak, “eğlendirmeye” çalışan, bir şeylere karşılık vermek istercesine bana ufak tefek beceriler, ustalıklar sunan birine dönüşüyordu – iyi de, neye karşılık? Kendimi hiç de öyle azametli, korkulası biri gibi hissetmiyordum ki. Gayet haklı nedenlerle, neredeyse hiç var olmadığımı hissediyordum. Ben onun için bir şeyin devamıydım; çift ya da tek bir ebeveynin, bir vasinin, bir manevi ana babanın. Buradan ayrılırken onu bir başkasına mı devredecektim? Onu bana teslim eden adam gelip geri mi alacaktı? Ana babası bir gün çıkıp gelir miydi? Aksi halde, onunla ne yapacaktım ben? Ülkenin güneyinden ve doğusundan uzaklaşan genel göçe katılıp kuzeye ya da batıya yolculuğum başlayınca, nereye, neye göçecektim? Nasıl bir yaşama? Bilmiyordum. Ama bir çocuğu, böylesine mutlak bir sorumluluğu da hiç tahayyül etmemiştim... Dahası, buraya geleli daha birkaç gün olmasına karşın, değişmişti. Göğüsleri biçimleniyor, üzerindeki çocuk bluzunu geriyordu. Çekici, koyu renk gözleriyle o yuvarlak yüzünün genç bir kızın çehresine dönüşmesi an meselesiydi. “Küçük” bir kız (hele de “hayvanı olan bir kız”) yeterince güç bir durumdu, tamam, ama bir “genç kız” apayrı bir meseleydi; özellikle de böyle bir zamanda.</p>
			<p>Canımı sıkan bir başka şeyin de tembelliği olduğunu söylemem, çelişkili görünecek, farkındayım. Dairemde yapacak fazla iş yoktu elbette. Pencerenin önünde saatlerce oturuyor, olup biten her şeyi gözlüyor, zihnine kazıyordu. Yorumlarıyla beni eğlendiriyordu: Gayet bilinçli, ölçülü biçili bir sunumdu bu; “eğlenceli” yorumlarıyla tanınan biri olduğu belliydi. İşte bu da tam emin olamadığım, ikileme düştüğüm durumlardan biriydi, çünkü bunlar küçük bir kızdan kesinlikle beklenemeyecek derinlikte kavrayışlardı. Belki de ben zamanın gerisinde kalmıştım; günümüzde olağan, hatta beklenen bir şeydi bu; çocuklar maruz kaldıkları sıkıntıları, gerginlikleri kabullenip içselleştirmeyeceklerdi de ne yapacaklardı? </p>
			<p>Profesör White arada bir lobiye çıkar, basamakları iner, durup sokağı bir uçtan diğerine askerî bir edayla süzerdi: <em>Kim var orada?</em> Sonra yatışmış bir halde, bir dakika kadar beklerdi; eldivenlerini sıvazladığı, şapkasını düzelttiği duygusuna kapılırdınız. Ufak tefek bir adamdı, bir profesöre göre genç, otuzlu yaşlarında; hayatındaki her şey yerli yerinde, titiz, kül rengi bir adamdı. Onu izlerken Emily’nin yüzünü bir tebessüm, ekşi, küçük bir gülümseme yalardı, sanki içinden şöyle diyordu: Yakaladım seni; benden kaçamazsın! Sonra, olmazsa olmaz hayvanının dikilmiş, sarı kulaklarının üstünden, şöyle derdi: “Eldivenlerini sıvazlıyormuş gibi bir hali var!” (Evet, bu onun gözlemiydi.) Ardından: “Bu adamın öfkesi berbat olmalı.” “Aa, neden? Neden böyle düşünüyorsun?” “Neden mi? Eh, çok basit; bunca denetim, her şeyin bu kadar temiz, düzgün olması filan, adam bir yerlerden patlayacak tabii.” Bir keresinde de: “Eğer bir metresi varsa...” – Bu eski moda terim bilhassa kullanılmıştı, sahnelenen oyunun bir parçasıydı– “kadın kötü şöhretli, hatta rezil biri olmalı, ya da <em>adam</em> onu öyle sanmalı; o sanmasa bile, herkes onun böyle düşündüğünü sanacak. Çünkü kendini çok kötü hissetmesi gerek, anlıyor musun?” Eh, tabii ki haklıydı.</p>
			<p>Bir de baktım, karşısına oturmak, ağzından çıkacakları duymak için bahaneler yaratıyorum. Öte yandan, bıçağın böyle kusursuzca, müthiş bir isabetle defalarca, defalarca sokuluşunu izlemeye de içim elvermiyordu.</p>
			<p>Kendi yaşlarındaki Janet White için: “Tıpkı babacığı gibi birini bulmak için ömrünü harcayacak ama nereden bulsun? Yani <em>şimdi</em> demek istiyorum; öyle biri yok ki artık.” Her şeyi kapsayan kırılmayı, tertemiz, bembeyaz gömlekler giyen, saygın olmayana gizliden tutku duyan profesörleri üretmeye elverişli olmayan zamanımızı kastediyordu elbette – çünkü saygınlığın kendisi ölüme mahkûm edilmişti, onunla birlikte, adamın gizli arzularının beslendiği ayrıcalıklar da. Emily, profesöre “Beyaz Tavşan” diyordu. Kızına da “Babasının Kızı”; böylelikle aslında kendisini tarif ediyordu elbette: “Başka ne denebilir ki?” Janet’le arkadaşlık etmekten keyif alabileceğini söylediğimde, “Ne, onunla ben mi?” dedi.</p>
			<p>Günün çoğunu, sırf bu amaçla camın önüne çektiği koltukta tembellik ederek geçiriyordu: çocuk kisvesine bürünmüş bir çocuk. Tombul, biçimli bacaklarını saran beyaz soket çorapları, saçındaki kurdeleyi görür gibi oluyordunuz. Ne var ki, gerçekten gördüğünüz şey farklıydı. Kot pantolon giyiyor, sırtına o sabah ütülediği, üst iki düğmesini açık bıraktığı gömleği geçiriyordu. Saçlarını ortadan ayırmaya başlamış, tek bir fırça darbesiyle güzel bir genç kıza dönüşmüştü: Evet, genç kızlığa çoktan adım atmıştı.</p>
			<p>Ve kolayca kırılabileceği, incinebileceği bir safhaya adım attığını doğrulamak istercesine, şimdi en kötü ya da en isabetli yorumlarının hedefi, camın önünden geçen oğlan çocuklarıydı: Şunun yürüyüş biçimi, kendisine duyduğu güvensizliğin kanıtıydı; bunun gösterişli giyinme biçimi; ötekinin bozuk cildi, berikinin taranmamış saçları... Bu çekicilikten uzak sürfeler bir gücü, kaçınmanın olanaksız olduğu bir tahakkümü temsil etmekteydi ve Emily aşırı yükselmiş salıncaktaki bir kız gibi, dehşetle karışık bir heyecanla çığlıklar atıyordu.</p>
			<p>Görüşlerindeki doğruluk, vuruculuk ürkütücüydü. Bu kız moralimi bozuyordu – ah, pek çok nedenden; bir tanesi de kendi geçmişimdi. Kendisiyse bundan hiç kuşkulanmadı; o “mutlu” tavırların, bana fırlattığı kendinden emin bakışların anlattığı gibi, “zahmetlerin karşılığını ödemek” gerektiğine içtenlikle inanıyor, bunu asla aksatmıyordu; işte şimdi de ödemeyi zekice gözlemleri, hızlı kavrayışlarıyla yapmaktaydı. Güzelce yalayıp yutmadan, posasını tükürmeden, bir kişinin bile camın önünden geçip gitmesine göz yummuyordu: Asla kül yutmayan, kurnaz, uyanık çocuktu o; kendisine kara çalınmasına kesinlikle izin veremezdi: Böyle olduğu için alkışlanmış, böyle olmak üzere eğitilmişti.</p>
			<p>Ancak bir gün oturma odasına girdim ve onu camdan Janet White’la konuşurken buldum; samimi, sıcak, göründüğü kadarıyla içtendi. Birbirlerine sonsuz sözler verdiler; birlikte çarşı pazar gezmelerine, ziyaretlere, yürüyüşlere çıkacaklardı. Janet, Emily’den yansıyan sıcaklığın etkisiyle, yüzünde güller açarak gidince, Emily şöyle dedi: “Anne babasının hakkımda konuştuğunu duymuş; şimdi gidip rapor verecek.” Son derece haklıydı elbette.</p>
			<p>Gerçek şuydu ki, ona yaklaşan, görüş alanına giren herkes bir tehdit unsuru olarak algılanmaktan kurtulamıyordu. Çünkü kızın hayat <em>tecrübesi,</em> onu “şekillendiren” şey buydu – bu artık her neyse. Kendimi onun yerine koymaya, insanların nasıl olup da kızın eleştirme ihtiyacına göre keskin hatlarla belirlenmiş olarak, tekrar tekrar süzgeçten geçirebildiğini anlamaya, kızı savunmaya çalıştım – ve aynı anda dank etti: Aslında ben dahil herkes yapıyordu bunu, ama kızda bu eğilimi büyüten, öne çıkartan, abartan bir şey vardı. Yeni biri bize yaklaşınca, hepimiz dikkat kesilir, o kişiyi ölçüp biçeriz; akıl almaz bir hızla binlerce ölçüm ve değerlendirme yapılır, o erkek ya da kadın belli bir yere yerleştirilir, sonunda da sessiz bir yargıya varılır: Evet, bu bana göre; yo, hiçbir ortak noktamız yok; hayır, bu benim için bir tehdit... Dikkat et! Tehlike! Vesaire. Fakat hepimizin kendimizi nasıl bir hapishaneye tıktığımızı, savunmacı bir incelemeden, hızlı, keskin, soğuk bir tahlilden geçirmeden tek bir erkeği, kadını ya da çocuğu yanımıza yaklaştıramadığımızı ancak Emily sayesinde, onun her şeyi büyütme, göze sokma huyu sayesinde fark edebildim. Ancak öyle süratli, öyle kanımıza işlemiş bir tepkiydi ki bu (muhtemelen ana babalarımızın bellettiği ilk ders), pençesine nasıl kıskıvrak yakalandığımızın farkına bile varamıyorduk.</p>
			<p>“Şunun yürüyüşüne bak,” derdi Emily, “şu şişko yaşlı kadına bak.” (Kadın, tabii, kırk beş, taş çatlasın ellisindeydi; hatta otuzunda bile olabilirdi!) “Gençken, herkes çok seksi bir yürüyüşü olduğunu söylemiş: ‘Ah, ne de cilveli çalkalıyorsun öyle, ah, seni seksi şey seni!’” Parodisi korkunçtu, çünkü tam isabetti: Uyuşturucu satıcısı olup çıkan eski bir borsa simsarının karısı olan ve üst katta oturan bu kadın, ağız, gözler ve kalçaların birbirinden cazip, akıl çelici, yüz çeşit hilesine haizdi. Emily’nin onda gördüğü de buydu: Kadına bakan herkesin ilk gözüne çarpması gereken şeydi; tıpkı pek çok kişinin de, büyük bir olasılıkla, kadını bu numaralar yüzünden yargılaması, eleştirmesi gibi. Emily’yi dinlerken insanın kişiliğinin, bütün benlik algısının alçaltıldığı, boşaltıldığı duygusuna kapılmaması olanaksızdı. İnsanın dirimselliğine bir hakaretti: Onu dinlemek, hepimizin içinde yaşadığı sınırları idrak etmekti.</p>
			<p>Okula gitmekten hoşlanabileceği fikrini attım ortaya – yüzündeki alaycı ifadeyi görünce, “oyalanmak için” diye ekledim çabucak. Hesaplı bir ifade değildi bu seferki: Özgün tepkisiydi. Dolayısıyla, bir süredir kafamı kurcalayan bir sorunun yanıtını şöyle ucundan görmüş oldum: Benim hakkımda ne düşündüğünü, bana karşı ne hissettiğini merak ediyordum – yanıt, tahammüldü.</p>
			<p>“İyi de, ne anlamı var?” dedi.</p>
			<p>Anlamı mı? Okulların çoğu eğitim verme çabasından vazgeçmişti; okullar, en azından yoksullar için ordunun bir uzantısına, toplumu denetim altında tutma aracına dönüşmüştü. Ayrıcalıklı sınıfların, yönetici ve nezaretçilerin çocuklarının gidebildiği okullar hâlâ mevcuttu. Janet White bunlardan birine gidiyordu. Ama Emily için boş bir yer bulmayı başarsam bile, bunların hiçbirini ona layık bulmuyordum; onu, bu okullardan birini öneremeyecek kadar fazla beğeniyordum. Oralardaki eğitim kalitesi düşük olduğundan değil. Yalnızca Emily için gereksizdi. Evet, böylesi bir öneri alaycı bir yüz ifadesini hak ediyordu.</p>
			<p>“Pek yok, katılıyorum. Ayrıca burada öyle uzun süre kalacağımızı da sanmıyorum.”</p>
			<p>“Vakti gelince nereye gideceksin peki?”</p>
			<p>Bu yüreğimi burktu: Kimsesizliği, o meyus yalnızlığı kendini hiç böylesine keskin dışa vurmamıştı; yoklarcasına, hatta çekinircesine konuşmuştu; sanki sormaya, ona bakmamı, onu korumamı –geleceğimi paylaşmamı– beklemeye hakkı yokmuş gibi.</p>
			<p>Kapıldığım duygulardan ötürü, planlarım hakkında hissettiğimden daha kati konuştum. İşin aslı, Galler’in kuzeyinde yaşayan, tanıdığım bir aile bir süredir sık sık aklıma takılmaktaydı; beni yanlarına alırlar mıydı acaba? Çiftçilikle geçinen, iyi insanlardı – evet, onlara ilişkin hayallerimin hududu tam olarak bu kadardı. Güvenlik, sığınak, huzur gibi kavramların –ütopyanın– o günlerde pek çok kişinin zihnindeki karşılığı aynen buydu: “Çiftçilikle geçinen iyi insanlar.” Ama ben Mary ve George Dolgelly’yi gerçekten tanıyordum, çiftliklerini gezmiş, yazları, mevsim boyunca açık olan konuk evlerinde kalmıştım. Oraya ulaşmayı başarırsam, belki bir süre orada yaşayabilirdim? Elim işe yatkındı, yalın bir yaşamı severdim, kentlerde olduğu kadar kentten uzakta da rahat edebilen biriydim... Tabii bu nitelikler o günlerde pek çok kişide mevcuttu, özellikle de müşkülpesentliği bir yana bırakmış, her işe el atmaya hazır gençlerde. Dolgelly çiftinin beni başlarına konan bir devlet kuşu saymayacaklarının farkındaydım. Ama en azından yük olarak görmeyeceklerine inanıyordum. Peki ya çocuk? Daha doğrusu bir genç kız? Çekici, zorlayıcı bir kız? Şey, onların da çocukları vardı sonuçta... Gördüğünüz gibi, aklımdan geçenler oldukça beylik, basmakalıp düşüncelerdi, pek yaratıcı sayılmazdı. Bunları Emily’yle de konuştum; dinledikçe o küçük, ekşi tebessümü yavaş yavaş yerini gerçek bir keyfe bıraktı. Fakat kibarlık gereği gizlenen bir keyif: Bunun bir sevgi tezahürü olduğunu kabullenmeye henüz hazır değildim. Dinlediği şeyin bir hayal olduğunu biliyor, yine de zevk alıyordu, tıpkı benim yaptığım gibi. Çiftliği tasvir etmemi istedi: Bir keresinde orada bir hafta geçirmiş, gümüşsü dereciklerle bezeli, mor bir tepenin eteğindeki bir avlakta kamp kurmuştum. Her sabah taptaze sütle doldurmaları için maşrapamı Mary’yle George’a götürür, bir somun da evde yaptıkları ekmekten alırdım. Pastoral bir şiir. Onu geliştirdim, azıcık ayrıntı kattım. Konuk evinin iki odasına yerleşecektik; Emily “tavuklara bakacaktı” –bir masal kitabından küçük bir esinti. Yemeklerimizi konuk evindeki uzun, ahşap masada yiyecektik. Bir girintide eski usul bir ocak vardı. Yahniler, çorbalar, yani <em>gerçek</em> yemekler orada tatlı tatlı kaynayacak, biz de canımız çektiğince, tıka basa... Yo, bu kadarı da hiç gerçekçi değildi doğrusu; gerçek ekmeği, hakiki peyniri, taze sebzeyi, hatta arada bir, azıcık iyi eti, gereksindiğimiz kadar yiyecektik. Kurusun diye astığımız demetlerden baharatlı, mis gibi ot kokuları gelecekti. Kız bütün bunları dinledi; gözümü onun çehresinden alamıyordum; o küçük, bilmiş, keskin gülümsemenin yerini alan endişeden, <em>beni</em> toyluğumdan, korunaklı yaşantımın yol açtığı deneyimsizlikten koruma telaşından! Her şeyden daha güçlü olan, kendisinin henüz farkında olmadığı bir şey vardı; zayıflığını ele verdiğini bilseydi, bütün kanıtları ânında yok ederdi. Çektiği numaralardan, hoşnut etme ve gönül alma zaruretinden, insanın içini acıtan itaatkârlığından da güçlü olan bir şey: yüzündeki o katı, keskin canlılığı, gözlerindeki savunmacılığı silip atan bir açlık, bir ihtiyaç, katıksız bir şey. Kız tepeden tırnağa bir özlem, alev alev yanan bir özlemdi. Peki ama, neyin özlemi? Eh, bunu anlamak o kadar kolay değildir, hiçbir zaman olmamıştır. Yine de onu görmüş, tanımıştım; Galler’deki, tepelerdeki çiftlikten konuşmak bu özlemi kolayca açığa çıkarmış, olanca parıltısıyla ortaya sermişti: has ekmek, derin bir kuyudan çekilmiş, kirlenmemiş su, taze sebzeler; bir ailenin sevgisi, şefkati, koruyan, kollayan kucağı. Böylece çiftlikten, ortak geleceğimizden söz etmeyi sürdürdük; el ele, birlikte ayak basacağımız bir masalmışçasına. Sonra “yaşam” başlayacaktı; olması gereken, bu dünyadaki herkese vaat edilen yaşam – kim tarafından? Ne zaman? Nerede?</p>
			</div>
  </body>
</html>