<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Öteki eve yaptığım ziyaret sayesinde, Emily’yle aram daha da düzelmişti. Örneğin, bir sabah boyaları akmış yüzüne ve şiş gözlerine ilişkin yorum yapabildim. Bir gün önce Gerald’ın evine gitmemişti, bugün de gideceğe benzemiyordu. Öğlen olmasına karşın hâlâ giyinmemişti. Üzerinde, uyuduğu giysi vardı; bir zamanlar bir yazlık elbise olan, iç gömleği benzeri, pamuklu bir elbise. Yere oturdu, Hugo’ya sarıldı.</p>
			<p>“Orada ne işim olduğunu anlayabilmiş değilim,” dedi, soru sorarcasına.</p>
			<p>“Oradaki bütün işi gördüğünü söyleyebilirim.”</p>
			<p>Bakışlarını üzerime sabitlemişti; gülümsedi – acı acı; bu seferki acılık kasten değildi. “Evet, ama ben yapmasam bir başkası yapar.”</p>
			<p>İşte bunu beklemiyordum: Bu, tabiri caizse, fazla olgun bir düşünceydi. Her ne kadar bu yüzden onu içten içe takdir ediyorsam da, paniğe kapılmadan da edemedim, nedeniyse bu düşüncenin öteki yüzü, her anlamda mutlak bir kayıtsızlığa ve umutsuzluğa uzanan gölgesi, hatta karanlığıydı: Açık konuşmak gerekirse, genellikle intihara giden yoldaki ilk adım budur... En azından, yaşama enerjisini tüketen unsurların en ölümcülüdür.</p>
			<p>Ama kaçak güreşmeyi yeğledim: “Çok doğru. Hepimiz için geçerli. Ancak bu, öyleyse yataktan hiç çıkmayalım anlamına gelmiyor! <em>Benim</em> aklıma takılansa şu; bu duyguya neden kapıldın? Neden şimdi? Onu harekete geçiren ne?”</p>
			<p>Gülümsedi – ah, evet, çok hızlı, çok kurnazdı: “Eh, gırtlağımı kesecek değilim!” Sonra, tamamen yön değiştirerek, ani bir hamleyle haykırdı: “Hem kessem bile, ne var bunda?”</p>
			<p>“Maureen yüzünden mi?” diye sordum. Aklıma başka bir olasılık gelmiyordu.</p>
			<p>Aptallığım kendini toplamasını sağladı; yeniden eski, kendi rayına döndü. Bana baktı; yüzündeki anlam –ah, şu bakışlar; hafif, şakacı darbeler gibi peş peşe yediğim bu yüz ifadeleri. Bu seferkinin anlamı şuydu: <em>Ah, tam bir melodram! Beni sevmiyor, başkasını seviyor!</em></p>
			<p>“Maureen...” bir omuz silkiş gibi ağzından kaçıvermişti, sonra gerçekten de omzunu silkti. Ama sonra, lütfetti: “İşin aslı, mesele Maureen değil; mesele tam şu an, June.”</p>
			<p>Sustu; o ekşi tebessümüyle beni süzüyor, ağzımdan çıkacakları bekliyordu: “<em>Ne, </em>saçmalık bu, olamaz!”</p>
			<p>“Haksızlık bu, öyle değil mi?” dedi alayla.</p>
			<p>“İyi ama o kız, daha kaç yaşında ki?”</p>
			<p>“Aslında on bir ama on iki diyor.”</p>
			<p>Şimdi gerçekten gülümsüyordu; kendi, gerçek felsefesini yansıtan bir tebessümdü: Ateşli itirazım ona da enerji pompalamıştı, doğrulup oturdu, kahkahayı bastı. Dilim, ucuna gelen çeşitli söz dizimlerini art arda reddetti; alaylı bir küçümseme dışında hiçbir şey elde edemeyeceklerini biliyordum. Sonunda, beni bir kez daha sarakaya aldı: “Eh, hiç olmazsa gebe kalamaz; buna da şükür.”</p>
			<p>Teslim olmayacaktım. “Hiç fark etmez,” dedim, “kız için hiç de iyi olmaz.”</p>
			<p>Gülüşü değişti: Azıcık hüzünlü, belki biraz da gıpta doluydu; anlamı şuydu: Senin ölçütlerine uyacak durumda olmadığımızı unutuyorsun. <em>Biz</em> o kadar da talihli değiliz, unuttun mu?</p>
			<p>Bu gülümseyiş yüzünden, sesimi çıkarmadım; bunun üzerine açıkladı: “<em>Şöyle </em>düşünüyorsun: Ah, o henüz bir çocuk, ne kadar yanlış! Buna benzer şeyler; <em>bense</em> şöyle diyorum: June benim dostumdu, artık değil.”</p>
			<p>Şimdi gerçekten susturulmuştum işte. Nasıl bir saçmalıktı bu böyle? June artık bir dost değilse bile, bir haftaya kalmaz yine olurdu – Gerald diğer kızlardan birine geçince. Bir dakika sonra Emily, günde belki on kez yaptığını yapıp, beni (bu dünyada işlerin nasıl yürüdüğünü anlamak, kabullenmek anlamında) fazlasıyla aşan bir görmüş geçirmişlik diyarından çıkıp çocukluğa, gerçek bir çocuk, hem de eskiden çocuklar nasılsa öyle bir çocuk olmaya geçiverdi... Omuz silkip geçtim, uzatmadım. Elimde değildi, bu gelgitli sohbetleri kaldıramıyordum.</p>
			<p>Bu omuz silkmeyi bir kınama olarak yorumlayan Emily haykırdı: “Daha önce kimseyi ama hiç kimseyi kendime June kadar yakın hissetmedim!” Çocuksu yaşları gizlemek için yüzünü çevirdi.</p>
			<p>İnsan bir şeye karşı ancak bu kadar kör olabilir. June’ un “kendinden büyük kadın”a duyduğu hayranlığı doğal, her insanın gelişimindeki bir aşama olarak görmüştüm. Ancak Emily’nin bu sıska, sivri yüzlü kimsesize, salt üç yaş küçük <em>göstermekle </em>kalmayıp bambaşka bir zeminde, birbirinden çocuklukla genç kadınlık kadar farklı bir düzlemde bulunan bu çocuğa ne kadar bağlandığını hiç mi hiç anlayamamıştım.</p>
			<p>Şu kadarını söyleyebildim: “Biliyorsun, yakında kızdan bıkacak, siz de yeniden dost olacaksınız.”</p>
			<p>Demode görüşlerime ve düşünce tarzıma duyduğu kızgınlıktan adeta feryadı bastı: “Mesele bıkıp bıkmaması <em>değil!</em>”</p>
			<p>“Öyleyse ne? Anlat bana.”</p>
			<p>Gözlerimin içine baktı, omuz silkme sırası ondaydı: “Şey, işler bayağı değişti, bilirsin... Gerald sanırım şey yapmak – yani sırayla gitmek zorunda. Bölgesini işaretleyen bir kedi gibi.” Sonra, bu düşünceye kısacık güldü.</p>
			<p>“Pekâlâ, sizin şu eşsiz ve parlak yeni alışkanlıklarınız ne olursa olsun, önemli olan June’un çok yakında serbest kalacağı, öyle değil mi?”</p>
			<p>“Ama ben onu <em>şu an</em> özlüyorum,” diye hıçkırdı yeniden küçük bir kıza dönüşerek; başparmaklarıyla gözlerindeki yaşları sildi; ama sonra bir sıçrayışta kalktı, bir yetişkin gibi şöyle dedi: “Her neyse, canım istese de istemese de oraya gitmek zorundayım.” Ve çekip gitti; gözler kıpkırmızı, perişan, her deviniminde belli olan, bastırılmış bir öfkeyle dolup taşarak. Gitmişti, çünkü görev duygusu aksini yapmasına izin vermezdi.</p>
			<p>Çiçekli duvarımın arkasında dimdik yükselen, alımlı, beyaz beyaz parlayan bir ev vardı. Az uzaktan ona baktım, sonra yaklaştım; aynı anda ayrımsadım: Gizemli sınırı aşar aşmaz kendimi bir başka binanın içinde buluvermek yerine, ilk kez bir eve dışarıdan yaklaşıyordum. Sağlam, çok iyi bakılmış bir evdi; daha çok Cape Dutch<a class="si-noteref epub-type_noteref" href="#f7" id="ref_f7">7</a> tarzında, o ciddi, aklı başında kıvrımlarıyla kentliyi, kentsoyluyu haykıran bir ev. Tuhaf, yumuşak bir parıltıyla ışıldıyordu. Kendi başına tanıdık gelen, ama eve dönüştüğünde hiç de tanıdık gelmeyen bir maddeden yapılmıştı. Bir parçasını koparıp yedim: Tatlıydı, ağızda eriyordu. Masallardaki gibi şekerden yapılma bir ev; belki şekerden değil de, bir zamanlar kozhelvanın dışını kapladıkları şu yenebilen maddeden. Küçük parçalar koparmayı, tadına bakmayı sürdürdüm... Ne var ki, laf olsun diye yenen şeylerdendi; doyurucu değil, salt çiğnemelik: İnsan ne kadar yerse yesin, bu tatsız tuzsuz şeyle asla doyamazdı. Emily oradaydı, çatıdan kırdığı kocaman parçaları sağlıklı ağzına tıkıyordu; June da oradaydı, yiyeceği parçaları ruhsuzca seçiyor, koparıyordu. Duvardan bir lokma, pencere pervazından bir gıdım... Beyaz karıncalar misali, yiye kemire eve girdik; karnımız dolu ama doymamış; midelerimiz bulansa da kendimize engel olamıyoruz. Bir köşeyi yiyerek dönünce, o yörede “özel” olduğunu bildiğim bir oda gördüm. Bu odayı tanıyordum. Küçüktü, pencereden içeriye güçlü bir güneş ışığı doluyordu. Taş bir zemin, tam ortasında bir çocuk yatağı, içinde de bir çocuk, bir kız çocuğu. Emily, dalıp gitmiş, etrafa kayıtsız. Çikolata yiyordu. Hayır, dışkı. Bağırsaklarını beyaz, tertemiz yatağa boşaltmış, avuç avuç aldığı pisliği kısa, kesik zafer ve sevinç çığlıkları atarak dört bir yana sıvamıştı. Çarşaflara, battaniyeye, yatağın tahtasına, kendine, yüzüne ve saçlarına; şimdi küçük bir maymun gibi öylece oturuyor, düşünceli düşünceli tadına bakıyor, sindiriyordu.</p>
			<p>Bu sahne –çocuk, karyola, güneşli oda– bir anda küçüldü, görüş açımın bir ışın gibi uzanan çizgisinde giderek ufaldı, sonra da bir başka görüntü tarafından kışkışlanıverdi; yerini alan şey, aynı sahnenin küçültülmüşü, acıyla tıka basa dolabilmesi için, mecburen ufaltılmış haliydi; ansızın taşı ezen, ağır ayak sesleri, yüksek, öfkeli bir ses, tokatlar, derin soluklar duyuldu – alçak mırıltılar, ardından iğrenti nidaları, sonra da çocuğun haykırışları, çığlıkları: Önce kızgınlıkla, sonra, kısa bir aranın ardından, küvetteki derin ve aşırı sıcak suda, neredeyse boğulurcasına, hoyratça ovulur, halı gibi dövülürken, çaresizce haykırdı. O masum bir çaresizlikle ağlarken, iri yarı kadın bok kokusunun geçip geçmediğini anlamak için onu kokladı, kokladı ve (haşlayan, yakan kaynar suya, hassas cildini kızartıp acı içinde bırakan onca ovalamaya karşın, hâlâ) hafif, pis bir koku aldı, tiksintiyle, dehşetle bağırmaya başladı. Anne, kıza duyduğu nefreti tekrar tekrar haykırıyordu; çocuk bitmiş tükenmiş, hıçkırıyordu. Etrafı parmaklıklı bir oyun havuzunun içine atıldı, karyolası kazınırcasına fırçalanmak, dezenfekte edilmek üzere götürüldü. Utancıyla baş başa, hıçkırarak ağlamayı sürdürdü.</p>
			<p>Ağlayan bir çocuk. Anlayamamanın, akıl erdirememenin yitik, acınası sesi.</p>
			<p>“Sen yaramaz bir kızsın, Emily, yaramaz, yaramaz, yaramaz, iğrenç, kirli, pis pis pis pis pis pis, pis bir kızsın, Emily, sen pis <em>yaramaz, ah, mide bulandırıcı,</em> iğrenç pis murdar bir kızsın, Emily.”</p>
			<p>Onu bitişik odalarda aradım, ama Emily’nin ıstırabını bazen çok yakınımda duymama rağmen, doğru odayı bir türlü bulamadım. Pek çok kez, tek bir duvarın ardında olduğunu anladım: O duvar olmasaydı, ona dokunabilirdim. Ancak duvarı izleyerek sonuna kadar gidince, beni “özel”in dışına çıkardı, kendimi aydınlık, yeşil bir çimenlikte ya da kenarlarına yaz ağaçları dikilmiş, küçük bir tarlada buldum. Çimenlikte bir yumurta vardı. Küçük bir ev boyutundaydı, ama öylesine narin duruyordu ki, her esintide sallanıyordu. Bu beyaz, ışıl ışıl yumurtanın çevresinde, parlak bir gökyüzünün altında, Emily, annesi, babası ve –havsalaya sığmayacak ölçüde şaşırtıcı, olmayacak bir birliktelikle– June dolaşmaktaydı; June, Emily’nin hemen dibindeydi. Güneş ışığından, giysilerini dalgalandıran tatlı esintiden hoşnut, geziniyorlardı. Yumurtaya dokundular. Geriye çekilip ona baktılar. Gülümsediler; hepsi de sevinçle, keyifle dolup taşmaktaydı. Yanakları hissedebilsin diye, yüzlerini yumurtanın pürüzsüz, sağlıklı yüzeyine bastırdılar; kokladılar; parmak uçlarıyla hafifçe salladılar. Sahne geniş, ışıklı ve göz okşayıcıydı; özgürlüktü – sahneden uzaklaşıp keskin bir köşeyi dönünce dar, karanlık bir geçide ve ağlayan bir çocuğun sesine geri döndüm... Tabii ki yanılmıştım, Emily kesinlikle <em>o</em> duvarın arkasında değildi, bir başka duvar vardı ve ben yerini tamı tamına biliyordum. Koşmaya başladım, koştum; ona ulaşmak zorundaydım. Ama gönülsüzlüğümün de bilincindeydim, çünkü saçlarından, teninden yayılan o belli belirsiz, pis, bulaşıcı kokuyu alacağım andan çekiniyordum. Koşarken kendime bir görev biçtim: Tiksintimi göstermeyecektim, annesinin yaptığını yapmayacaktım: şiddetli bir iç çekiş, denetimli bir öğürme, tekrar tekrar kasılan karın kasları, çocuğa duyduğu ürpertili nefreti ileten kollarıyla Emily’yi kaldırıp bu zevk ortamından uzaklaştırışı ve sertçe, cezalandırırcasına küvete bırakışı; acele nedeniyle henüz soğuk olan su, sıcak su musluğundan akan kaynar suyla karışmakta, biri çok sıcak öteki çok soğuk, iki akıntı kızın etrafında girdap gibi dönerken, bacaklarını, karnını bir haşlayıp bir dondurmakta. Fakat onu bulamadım, onu hiç bulamadım; ağlama sürdü, sürdü; onu gündüzleri, “gerçek” yaşamımda da duyabiliyordum.</p>
			<p>Yanılmıyorsam, daha önce de söyledim, bir dünyadayken – oturma odamın çiçekli duvarının gerisindeki bölgedeyken, sıradan, mantıklı, zamanın tahakkümündeki gündelik dünya yok oluyordu; “sıradan” yaşamımdayken de, bazen günlerce, duvarın açılabildiğini, açıldığını, yeniden açılacağını, benim de kolayca öteki uzama geçebileceğimi unutuyordum. Oysa şimdi, duvarın arkasındaki yere ait bir parçanın, bir çeşninin gerçek yaşamıma sürekli sızdığı bir dönem başlamıştı. Kendini ilk kez, bir çocuğun hıçkırıklarıyla belli etti. Çok belirsiz, çok uzak. Bazen güçlükle, zar zor duyulur halde; bazen kulaklarım onu duymak için dikilir, zorlanır, bir an sonra da onu kaybederdi. Sonra ağıt yeniden başlar, oldukça da yükselirdi; bense o sırada bizzat Emily’yle konuşuyor ya da camda durmuş dışarıdaki olayları seyrediyor olabilirdim. Bir çocuğun, yalnız, sevilmeyen, reddedilmiş bir çocuğun hıçkırarak ağladığını duyuyordum; aynı zamanda da, onun yanı sıra, annenin şikâyetlerini, feryat figanını duyabiliyordum, iki ses yan yana sürüp gidiyordu – tema ve yan melodi.</p>
			<p>Oturup dinledim. Tek başıma oturdum ve dinledim. Sıcak, çok sıcaktı; o, son sıcak yazdı. Sık sık gök gürlüyor, ani, kuru fırtınalar çıkıyordu; sokaklarda bir huzursuzluk, bir hareket ihtiyacı... Sırf hareket etmiş olmak için, kendime küçük işler yaratıyordum. Otururken ya da bir şeylerle meşgulken, hep dinliyordum. Bir sabah Emily canlı, kıpır kıpır, eve döndü, kuruması için erikleri tepsilere dizdiğimi görünce bana katıldı. O sabah üstünde çizgili, pamuklu bir gömlekle kot pantolon vardı. Gömleğin göğüs hizasında bir düğmesi eksikti, açıklıktan, daha şimdiden dolgunlaşmış göğüsleri görünüyordu. Hem yorgun hem de alabildiğine enerjikti; henüz yıkanmamıştı, bedeninden bir cinsellik kokusu yayılıyordu. Tatmin olmuş, rahatlamıştı, azıcık da üzgündü, ama şakacıktan. Uzun lafın kısası, tam bir kadındı; gülümseyerek oturdu, yavaş, rahat devinimlerle erikleri ovmaya başladı; az önceki sevişmeyle bütün açlıklar, hırslar ve ihtiyaçlar kızın içinden tekme tokat atılmış, def edilmişti. Ve bu arada, çocuk durmaksızın ağlıyordu. Emily’ye bakıyor, düşünüyordum; zamanla, zaman denen şeyin mutlak lanetliliğiyle boğuşan, aynı düşünceyi boşu boşuna (ama ellerinde değildir), tekrar tekrar, bir tür ölçü ya da tüzük gibi kullanarak, zihninde evirip çeviren bütün yaşlılar gibi: <em>Haşlanmış kalçaların, baldırların, bacakların yüzünden, ama asıl, bir türlü anlayamadığın için, acı acı, biteviye ağlaman daha on dört yıl önceydi, belki daha da az. On dört yıl benim için çok kısa bir süre, terazimde öyle hafif çekiyor ki; seninkinde, senin terazinde ise her şey, bütün hayatın.</em></p>
			<p>Zamanı düşünerek, zamanı, kadınlığa ve özgürlüğe uzanan kilometre taşlarını ağır ağır, birer birer geçen eski zaman kızlarından bekleneceği üzere, hızlandırmaya çalışarak, “On beşime basmak üzereyim,” dedi, çünkü on dördüncü yaş gününü yeni kutlamıştı. Bunu daha dün söylemişti; böyle hoppaca, hatta arsızca, saçını geriye savurarak, şımarık bir “genç kız” gibi konuşmayı çok iyi becerirdi. Oysa bir erkeğin yatağından kalkıp gelmişti ve yaşadığı şey, kesinlikle bir “genç kız oynaşması” değildi.</p>
			<p>Bütün sabah, onunla karşılıklı çalışırken, çocuğun ağlamasını duydum. Gerçi pek inanmadım ama Emily hiçbir şey duymamıştı.</p>
			<p>O yürek parçalayıcı sesi işitmemek için içten içe kıvranır, debelenirken, “Birinin ağladığını duyamıyor musun?” diye sordum, becerebildiğimce gelişigüzel bir tavırla.</p>
			<p>“Yo, sen duyuyor musun ki?” Kalkıp doğruca pencereye gitti, Hugo da peşinden. Gerald’ın gelip gelmediğine bakıyordu. Gelmemişti. Banyoya gitti, giyindi; pencereye dikilip beklemeye başladı – evet, oğlan göründü. Şimdi camda biraz daha duracak, oğlanı görmezden gelmeye dikkat ederek, bağımsızlığını, benimle sürdürdüğü öteki yaşamını vurgulamak için biraz oyalanacaktı. Yarım saat, bir saat durduğu olurdu. Hatta bazen o çirkin, sarı hayvanıyla birlikte yeniden oturur, onu okşayıp gıdıklardı. Sessizliği giderek gerginleşir, camdan dışarı fırlattığı bakışlar incelip yapaylaşırdı: <em>Penceredeki Kız, Âşığından Habersiz. </em>Sonra hayvanın başını okşayan, pışpışlayan eli hayvanı unutur, kayıp düşerdi. Gerald onu görmüştü. Kızın <em>onu</em> fark etmediğini fark etmişti. Ve arkasını dönüvermişti – kızın aksine, oğlanın gerçek anlamda pek de umursadığı yoktu, daha doğrusu umursuyordu ama kesinlikle kız kadar değil. Dahası şu an, bu öğleden sonra, June oradaydı; Maureen ve bir düzine kız da öyle. Emily buna dayanamadı. Hugosunu öpüp dışarı fırladı. Bana da her zamanki nakarat düşmüştü: “Senin için sakıncası yoksa, biraz dışarı çıkacağım.”</p>
			<p>Bir dakika sonra onlarlaydı; ailesi, kabilesi, yaşamıyla. Solgun, fazla ciddi yüzünün iki yanına dümdüz dökülen, siyah saçlarıyla dikkat çeken, çarpıcı bir kız; beline sokulu bıçakları, favorileri, güçlü, esmer kollarıyla ortalıkta çalım satan Gerald’ın yanı başında. Yüce Tanrım, Emily dairemden çıkıp kaldırımdaki yaşama geçtiğinde, kaç yüzyılı tersyüz ediyor, insanoğlunun yükselmek için attığı onca uzun, zorlu adımı sıfırlıyordu! Ve nice vaatler, olasılıklar, tecrübeler, insanlık temasındaki nice çeşitlemeler silinip atılıyordu! Seyrederken, insanın bütün girişimlerinin, çabalarının güvenilmezliğinden umutsuzluğa kapıldım, pencereden ayrıldım. Aynı akşamüstü, duvarın arkasına bile isteye geçmeye çalıştım: Orada uzun bir süre durdum, bekledim. Duvara şimdi ışık vurmuyordu; tek renk, kasvetli, donuktu. Yanına gidip avuçlarımı ona bastırdım, ellerimi üzerinde gezdirdim; hissetmeye, duyumsamaya çalıştım, kuntluğunu, geçit vermezliğini irademin gücüyle alt etmek için elimden geleni yaptım. Saçmalıktı, biliyordum; duvar ne benim ne de bir başkasının isteğiyle asla inmeyecek, bir köprü ya da kapı açmayacaktı. Ama alçak, kesintili hıçkırık, o perişan çocuk aklımı başımdan alıyor, sağduyumu yitirmeme neden oluyordu... Öte yandan, başımı çevirince onu görebiliyordum, kaldırımdaki genç, zinde kızı, doğuştan gelen ciddiyeti yüzünden belki gülümsemeyen, ama gözyaşlarından fersah fersah uzak. Kucağıma almak, öpüp yatıştırmak istediğim çocuktu bu. Ve çocuk öyle yakınımdaydı ki; bütün mesele duvarda bastırılacak doğru yeri bulmaktaydı, eski masallardaki gibi. Desendeki farklı, tuhaf bir çiçeği ya da şuradan şuraya, şu kadar karış sayarak belli bir noktayı bulmak, sonra yavaşça bastırmak... Ama salt arzuyla, irade gücüyle hiçbir şey elde edilemeyeceğini de biliyordum elbette. Yine de, bütün öğleden sonrayı, ta akşama kadar orada geçirdim; dışarıda hava karardı, kaldırımda ateşler yandı; alevler, yiyen, içen, kabilelerinin ve müttefiklerinin arasında dolaşan grupları aydınlattı. Avuçlarımı duvarda ağır ağır, santim santim gezdirdim, fakat ne o gün, ne de ertesi gün bir giriş yolu bulabildim; oradan ayrılmayan, hüngür hüngür ağlayan, tek başına ve terk edilmiş, çaresizce hıçkıran, zaman ona güç aşılayana, onu özgürleştirene dek, önünde nice yıllar uzanan çocuğu bir türlü bulamadım.</p>
			<p>Emily’yi hiç bulamadım. Ama bir şey buldum... İşin aslı, onu zaten er geç bulacaktım; kaçınılmazdı bu. Önceden tahmin etmem gerekirdi. O “özel” boyutun basitliği, sıkıcılığı, küçüklüğü, kısıtlılığı, arama eyleminin kendisinde, özündeydi. Söylemek bile gereksiz, beklenmedik bir biçimde buluverdiğim şey... Ondan başka ne bulabilirdim ki? O duvarın gerisinde geçitlerden, koridorlardan koştum, koştum, kızın orada olduğunu <em>bildiğim</em> ama ona bir türlü rastlayamadığım odaları hızla kat ettim ve sonunda onu buldum: sarışın, mavi gözlü bir çocuk; mavi gözleri ağlamaktan kızarmış, şişmiş. Bu Emily’nin annesinden, kızın baş eziyetçisi, dünyanın imgesi o irikıyım, katana kadından başka kim olabilirdi ki? Kucağıma aldığım, susturmaya çalıştığım çocuk, Emily değildi. Şefkate muhtaç, küçük kollar boynuma uzandı, ama bunlar gün gelecek, sevecenlik nedir bilmeyen o kalın, güçlü kollara dönüşecekti; avutulma ihtiyacından kıpkırmızı kesilmiş yüz nihayet acıya kesmiş bir bitkinlikle gevşedi, küçük, sarışın çocuk çöktü; başı omzumdaydı, teri emmesi için parmaklarımı nemli tellerin arasından tatlılıkla geçirdikçe, altın rengi bebek lüleleri kurudu, güzelleşti. Kollarımda nihayet huzur bulan, çok güzel, açık tenli bir çocuk... Peki, sahnenin daha önceki bir aşamasında gördüğüm, çikolata rengi pisliği büyük bir neşeyle saçlarına, yüzüne, yatağına süren küçük kız kimdi? Bir keresinde, içli içli ağlayan bir çocuğun sesini izleyerek, tepeden tırnağa beyaz, temiz ve steril bir odaya girmiştim; Emily’nin yoksunluğunu simgeleyen o kâbus renk. Bir çocuk odası. Kimin? Bu bir erkek ya da kız kardeşin doğumundan önceydi, çünkü Emily henüz minicik bir bebekti ve yalnızdı. Anne başka bir yerdeydi, emzirme vakti henüz gelmemişti. Bebeğin açlıktan gözü dönmüştü. Açlık midesini pençeliyordu; yiyecek ihtiyacı kızı diri diri yemekteydi. Kalın, boğucu sıcaklığın içinde çığlıklar atıyordu; küçük, kırmızı yüzünde boncuk boncuk terler; bir meme, bir biberon, herhangi bir şey bulmak için başını bir o yana bir bu yana çeviriyordu: Sıvı bir şey, ılıklık, besin, teselli istiyordu. Kıvrandı, debelendi, haykırdı. Ve haykırdı – çünkü beslenme vaktine daha vardı, düzenin katı yasaları, beklemesi gerektiğini söylüyordu: Kendi ihtiyaçlarını ve bebekle ilişkisini, her ikisine de yabancı gelen bir zaman çizelgesine oturtan ve ona sonuna kadar bağlı kalacak olan o dik kafalı, katı kalpli kadını hiçbir şey yumuşatamazdı. Bir yaşamın erken safhalarında defalarca yinelenen bir sahneye tanık olduğumun farkındaydım – kimin yaşamında? Emily’nin? Annesinin? Sürüp giden bir şeydi; günlerce, aylarca sürmüştü. Karnı acıkmış, hiç gelmeyen, geldiğinde de yeterli olmayan bir sonraki öğünü isteyen, önce çığlıklar atan, sonra mızırdanan, huysuzluk eden bir bebek. O dediğim dedik, nüfuz edilemez kadında işi bu hale getiren, dayatan bir şey vardı. Zorunluluk. Bu küçük, özel dünyanın katı kuralları. Sıcak. Açlık. Bir duygu savaşımı. Önü parmaklıklı şömineden yayılan kızıl alevlerin, beyaz duvarlara, beyaz yüne, beyaz ahşaba, beyaza, beyaza vuran sıcaklığı. Çenenin altında biriken ıslaklıktan yükselen hastalık kokusu, ıslak, kalın yünün kokusu. Ve küçüklük, aşırı küçüklük, acizlik, çaresizlik; kuklaların görünmez ipleri çekildikçe hoplayıp zıpladığı bu küçük, sıcak yere ulaşabilen azıcık yiyecek, özgürlük, seçenek kırıntısına uzanmak, ulaşmak için çığlıklar atan bir çaresizlik.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text"> . Güney Afrika’da, eskiden Hollanda dilinin konuşulduğu bölge.</span></div>
			</div>
  </body>
</html>