<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Hava soğuktu. Çok az yakacak vardı. Uzun, karanlık ikindilerde ve akşamlarda, odamda tek bir mumun cılız ışığında oturuyordum. Bazen onu da söndürüyordum; odayı şöminedeki ateş aydınlatıyordu.</p>
			<p>Bir gün yine oturmuş titreşen alevi seyrederken, arkasına, ötesine geçiverdim – aklınıza gelebilecek en aykırı sahneye. Zamanın olmadığı bir dünyada “kötü zamanlama”dan nasıl söz edebilirim ki? Ama yine de, oradayken, insanın karşısına çıkanı kabullendiği, mevcut hal ve durumu eleştirmediği bir yerdeyken bile, düşünmeden edemedim: Tam da şu an ortaya çıkan sahnenin tuhaflığına bakın!</p>
			<p>Hugo benimleydi. Hugo herhangi bir köpek gibi, yalnızca bir refakatçi, bir yoldaş değildi. Bir şahsiyet, başlı başına bir kişilikti ve gördüğüm her şey için gerekliydi.</p>
			<p>Bu bir kızın, okullu bir kızın odasıydı. Geleneksel çiçekli perdeleri, beyaz yatak örtüsü, ders kitaplarının düzgünce yerleştirildiği çalışma masası, beyaz bir komodine raptiyeyle tutturulmuş okul çizelgesiyle oldukça küçük bir odaydı. Lavabonun üstündeki duvara tutturulmuş, küçük aynanın dışında, bir tane de, genellikle böyle bir odaya hiç mi hiç yakıştıramayacağınız türden, çevresi silme oymalarla, yaldızlar, kıvrımlar ve yivlerle süslü, daha çok bir film seti, şık bir butik ya da tiyatroyla bağdaştırılabilecek, uzun, geniş bir ayna vardı – evet, sahnenin atmosferi ve duygusal yoğunluğu şu küçük, mazbut, dört köşe aynadan fazlasını gerektirdiği için, bu aynanın karşısında genç bir kadın duruyordu. Genç bir kadın olarak sunulan ya da genç bir kadın kisvesindeki Emily. </p>
			<p>Hugo’yla yan yana durmuş ona bakıyorduk. Elim hayvanın ensesindeydi; korkulu yüreğinden yayılıp elime ulaşan endişe titreşimlerini hissedebiliyordum. Emily on dördünde filandı, ama bir zamanlar kullanılan ifadeyle, “vaktinden önce gelişmişti”. Üzerinde bir gece elbisesi vardı. Elbisenin rengi kızıldı. O elbiseyi, kızı görünce kapıldığım duyguları tanımlamak güç. Ama kesinlikle şiddetli duygulardı. Elbise beni afallatmıştı; böylesi elbiselere herhangi bir dönemde göz yumulmuş –hatta kadını ne hale getirdiği düşünülecek olursa– herhangi bir kadın tarafından giyilmiş olması, inanılır gibi değildi. Oysa gayet doğal karşılanmış, modanın bir başka yeniliği sayılmışlardı; moda olan diğer şeylerden ne daha iyi ne de daha kötü.</p>
			<p>Elbisenin bel ve roba kısmı dardı: Roba sözcüğü daha doğru, çünkü karşımdaki, soluk alıp verdikçe kabaran, sonra inen, duygulara ya da aylık döngülere göre değişen bir çift göğüs değildi; tek, şişkin, çıkıntılı bir tümsekti. Omuzlar ve sırt çıplaktı. Elbise dizlere doğru daralıyor, basene oturuyordu – yine, doğru sözcük, çünkü Emily’ nin yuvarlak kalçaları dolgun bir yumru şeklindeydi. Aşağıda, çan biçiminde açılan etek ucu, ayak bileklerinin çevresinde dalgalanıyordu. Avaz avaz bayağılık haykıran bir elbiseydi. Aynı zamanda da, sapkınca bir tarzda, cinsiyetsiz bir elbiseydi; bedeni alenen sergileyişine karşın, bir kadını bu tarzda giydirerek onu bir maskaraya, hem kışkırtıcı hem de çaresiz bir taşbebeğe çeviren, belli bir erkek türünün hayallerini somutlaştırmaktaydı; kadını zavallılaştırıyor, onu nefret edilen, acınan, korkulan bir şeye dönüştürüyordu – bir soytarıya. Benim yaşadığım dönemde yüzlerce, binlerce kadın tarafından giyilmiş, gıpta edilmiş, çok sayıdaki aynada hayranlıkla süzülmüş, mazoşist fantezileri örtmek için kullanılmış olan ve toplum tarafından basbayağı kabul görmüş olan bu ucubenin –bu kızıl pespayeliğin– içindeki Emily aynanın karşısında başını bir o yana bir bu yana çevirmekteydi. Saçlarını “toplamış”, ensesini açıkta bırakmıştı. Tırnakları kıpkızıldı. Emily’nin ömrü hayatında, böyle bir tarz hiçbir zaman moda olmamıştı – aslında moda diye bir şey olmamıştı, en azından sıradan insanlar için; ama işte bu kılıkla karşımızda, birkaç adım ötemizdeydi; bizi, sadık hayvanıyla endişeli vasisini hissetti, başını yavaşça, ağır ağır çevirdi, uzun, inik kirpikleriyle, düşsel öpücükler için aralanmış dudaklarıyla bizi süzdü. Odaya uzun boylu, iri bir kadın girdi, Emily’nin annesi; kadının ortaya çıkışı Emily’yi bir anda silikleştirdi, küçülttü; annesinin odaya ayak bastığı andan başlayarak, kız yavaş yavaş ufalmaya başlamıştı. Emily yüzünü ona döndü; boyut olarak küçülürken kışkırtıcı cinselliğini iyice abartıyor, kalçalarını kıvırıyor, dışarıya çıkardığı diliyle dudaklarını yalıyordu. Anne tiksinti dolu, dehşete kapılmış bir yüzle öylece bakarken kızı küçüldü, küçüldü, fırlak göğsü, belden dize kadar gözler önüne serilmiş vücuduyla minicik, kızıl bir oyuncak bebek olup çıktı. Küçük bebek kendi etrafında birkaç kez döndü, durup şuh bir poz takındı, sonra da kırmızı bir duman çakımı içinde gözden kayboldu; ete ve Şeytan’a dair ahlakçı bir mesel gibi.</p>
			<p>Hugo aynanın karşısındaki boşluğa doğru ilerledi, önce etrafı, sonra Emily’nin durduğu noktayı kokladı. Annenin suratı nefretle çarpılmıştı, ama bu seferki tepkisi hayvanaydı. “Çek git,” dedi alçak, nefes nefese bir fısıltıyla; aşırı bir tiksintiye ya da korkuya kapıldığımızda çıkardığımız sesti. “Git buradan, seni pis iğrenç yaratık.” Bunun üzerine Hugo yanıma döndü; hem ona hem de bana vurmak üzere yumruğunu kaldırmış, üstümüze gelen kadının karşısında, birlikte geri çekildik. Hızla geri çekildik; kadın yaklaşır, daha da büyür, devleşirken, Emily’nin olanca basmakalıplığı ama aykırı aynasıyla genç kızlık odasını yalayıp yutarken, iyice hızlandık ve –Şak!– işte yine oturma odamda, tek bir mumun kof, aldatıcı bir ışık saçtığı, şöminedeki küçük ateşin çevresindeki azıcık alanı ısıttığı, karanlık yerdeydik. Ben her zamanki yerimdeydim, Hugo duvarın yakınında dimdik oturuyor, bana bakıyordu. Bakıştık. Hafif hafif inliyordu... Hayır, doğru sözcük ağlıyordu. Bir insanın yaptığı gibi, kederle ağlıyordu. Döndü, yatak odama doğru emekledi.</p>
			<p>Bu, Emily’yi orada, “özel” dediğim yerde son görüşüm oldu. Demek istediğim, onun bir genç kız, bir bebek ya da bir çocuk olarak gelişimini gösteren sahnelere bir daha adım atmadım. Şu berbat ayna sahnesi, sapkın imalarıyla birlikte, sonuncuydu. Aynı şekilde, bu uzun güz akşamlarında yanı başında oturduğum alevlerin arasından (bu da yeniydi), son derece idareli kullanılan ateşin kızartısından geçerek öteki dünyaya girdiğimde, önüme serilen, birinden diğerine açılan odaları da bulamadım: Ya da bulamadığımı sandım. Oraya yaptığım ziyaretlerden dönüşte, zihnimde orada yaşadıklarıma, nereye gittiğime ilişkin net, duru bir anı bir türlü oluşamadı. Oraya <em>gittiğimi, </em>içimde süregiden, beni yiyip bitiren, yoğun duygulardan anlardım: Oradayken, salt huzur ve tatlılık saçan, çok büyük, mırıltılı bir kaynaktan besleniyordum; korkutulmuş, tehdit edilmiştim. Bu odanın kalın ışığının içinde ya da altında, şimdi donuk donuk titreşen bir başka ışık vardı ve bu ışık <em>oradan</em> gelmişti sanki – onu ben yanımda getirmiştim; burada bir süre oyalanıyor, simgelediği şeyi özlememe neden oluyordu.</p>
			<p>Ve solduğu zaman, hava nasıl da yavaşlayıp donuklaşıyor, ağırlaşıyordu... Hugo’ya kuru bir öksürük musallat olmuştu; birlikte otururken birden sıçrayıp kalkar, pencereye gider, burnunu cama yapıştırır, yanakları körük gibi kalkıp inerdi; odadaki pustan ve ağırlıktan bayılacak gibi olduğumu ayrımsayınca gidip camı açardım. Orada yan yana durur, dışarıdan içeriye saldıran havayı içimize çeker, onunla ciğerlerimizi temizlemeye çalışırdık.</p>
			</div>
  </body>
</html>