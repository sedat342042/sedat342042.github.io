<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Emily’nin yüzünü bile göremediğim birkaç günün ardından çıktım, her zamanki gibi karman çorman ama her nasılsa daha temiz görünen sokaklardan Gerald’ın evine yollandım. Sanki dört bir yandaki kirliliğin, dağınıklığın fazlası infilak etmiş, ama rüzgârlar ya da en azından hava hareketleri bir kısmını alıp götürmüştü. Yol boyunca hiç kimseye rastlamadım.</p>
			<p>Sebze bahçesini iyi kötü adam edilmiş bir halde bulmayı umuyordum. Hayır. Bahçe harap olmuş, ayaklar altında ezilmişti; üç-beş tavuk tarhları eşelemekteydi. Bir köpek çalıların altından, onlara doğru sürünmekteydi. Bu öylesine ender rastlanan bir görüntüydü ki, durup bakmak zorunda kaldım. Tek bir köpek değil, bir köpek sürüsü her yandan, eşelenen tavuklara doğru sürünmekteydi. Bunun beni ne kadar huzursuz ettiğini anlatamam: Üzerime patlamaya hazırlanan, devasa bir şey vardı; durumumuzu altüst edecek, gerçek bir devinim ve dönüşüm: köpekler! On bir-on iki köpekten oluşan bir sürü; bunun anlamı ne olabilirdi? Onları izlerken ürperen tenim, alnımdaki soğuk ter, korktuğumun kanıtıydı; korkmakta çok haklıydım: Köpekler, tavuklara boş verip beni hedef alabilirdi. Elimden geldiğince çabuk kendimi eve attım. Ev temiz ve boştu. Üst katlara çıkarken, sahanlıklara açılan odalarda hayat belirtisi var mı diye kulak kabarttım – hiçbir şey. En üst katta, kapalı bir kapı. Vurdum, Emily kapıyı azıcık araladı; beni görünce içeri aldı, kapıyı hemen geri kapadı, sürgüledi. Kürklere bürünmüştü; tavşan ya da kedi derisinden bir pantolon, kürk bir ceket, iyice yüzüne indirilmiş, gri bir kalpak. Kedi kılığına girmiş bir pantomimciye benziyordu. Yüzü solgun, hüzünlüydü. Gerald neredeydi?</p>
			<p>Yerde, postlardan ve kürk yastıklardan kendine yaptığı yuvaya döndü. Oda kürkten yapılma bir mağara gibi kokuyordu, ama derin soluklar alınca, aslında havasının taze, tertemiz olduğunu ayrımsadım, hırsla ciğerlerime çektim. Emily kilimlerin arasında bana yer açtı, oturdum, üzerimi örttüm. Çok soğuktu: Isıtma yoktu. Sessizce oturduk – nefes alıp vererek.</p>
			<p>“Dışarıdaki hava solunamayacak halde olduğundan, artık vaktimin çoğunu burada geçiriyorum,” dedi.</p>
			<p>Doğru söylediğini anlamıştım: Bu, birinin söylediği bir şeyin, aşikâr bir sonuca işaret eden, ancak yarım yamalak, kısmen kavranan, mahrem itirafların bir olgu halinde billurlaştığı anlardandı... Bizim durumumuzda bu, soluduğumuz havanın ciğerlerimizde gerçekten de katılaşmış olması, orada çok uzun zamandır, daha da bayatlayıp kalınlaşıyor olmasıydı. Ona alışmıştık, ayak uyduruyorduk: Ben de herkes gibi kısa, çekingen nefesler alıyordum, ciğerlerimize, bünyemize çektiğimiz şeyi vesikaya bağlayarak, azaltarak, zehirleri de azaltabilirmişiz gibi – hangi zehirleri, peki? Bunu kim bilebilir, kim söyleyebilirdi ki! İşte yine “şey”le karşı karşıyaydık; yeni bir surette – belki de özgün biçimiyle?</p>
			<p>Zemini uzanacağınız, yaslanacağınız kürklerle kaplı, zaten uzanmaktan ya da yaslanmaktan başka hiçbir şey yapamayacağınız o odada otururken, sırf orada olduğum ve nefes alabildiğim için mutlu olduğumu fark ettim. Derin soluklar almayı sürdürdüm, ta ki zihnim durulaşana, neşem yerine gelene dek. Temiz naylonun gerisindeki, kar bulutlarıyla çalkantılı, kalın gökyüzüne baktım; duvarda değişen ışığı seyrettim. Arada bir, Emily’yle birbirimize gülümsüyorduk. Ortalık alabildiğine sessiz, sakindi. Bir ara bahçeden şiddetli çatırtılar, hırlamalar yükseldi, ama yerimizden kıpırdamadık. Sesler kesildi. Yeniden sessizlik. Kıpırtısızca, sadece soluk alıp vererek, öylece oturduk.</p>
			<p>Odada makineler vardı: Bir tanesi tavandan sarkıyordu, biri yerdeydi, diğeri de duvara çivilenmişti. Bunlar havayı arıtmak içindi; bu işi elektron, negatif iyon buharları püskürterek yapıyorlardı – insanlar bunları epeydir kullanmaktaydı; tıpkı musluk suyunu çeşitli modellerdeki su arıtıcılarının birinden geçirmeden kesinlikle kullanmadıkları gibi. Hava ve su, su ve hava, özümüzün temel unsurları, içinde yüzdüğümüz, devindiğimiz, bizi biçimlendiren ve yenileyen, sürekli, durmaksızın yeniden yaratan, yenileyen elementler... Onlara güvenmemeye, onlardan kaçmaya, onlara olası düşmanlar gibi davranmaya ne zaman başlamıştık?</p>
			<p>“Bu makinelerden alıp evine götürmelisin,” dedi. “Bizde bir oda dolusu var.”</p>
			<p>“Gerald?”</p>
			<p>“Evet, bir depodan getirdi. Altımızdaki oda bunlarla dolu. Taşımana yardım ederim. O pis havada nasıl yaşıyorsun?” Bunları, bir şeyi söylemeyi çok istemiş, ama kendini tutmuş biri gibi söyledi.</p>
			<p>Gülümsüyordu... ve paylıyordu.</p>
			<p>“Dönecek misin...” Duraksadım, “eve,” diye ekleyemedim, ama Emily atıldı:</p>
			<p>“Evet, seninle eve döneceğim.”</p>
			<p>“Hugo çok sevinecek,” dedim, amacım laf sokuşturmak değildi, ama gözleri doldu, yüzü kızardı.</p>
			<p>Her şeyi göze alıp sordum:</p>
			<p>“Nasıl oluyor da, şimdi gelebiliyorsun?” </p>
			<p>Biraz sonra yanıtlayacağım, anlamında başını sallamakla yetindi. Kendini toparlayınca, yanıtladı da.</p>
			<p>“Artık burada kalmamın anlamı yok.”</p>
			<p>“Gerald gitti mi yoksa?”</p>
			<p>“Nerede olduğunu bilmiyorum. Makineleri getirdiğinden beri ortada yok.”</p>
			<p>“Kendine yeni bir çete mi kuruyor?”</p>
			<p>“Deniyor.”</p>
			<p>Ayağa kalktı, postları yanımızda götürmek üzere dürmeye, bir kısmını da makineleri sarmak için yere yaymaya koyulmuştu ki, kapıya vuruldu; Emily gidip baktı. Hayır, Gerald değildi; iki çocuktu. Çocukların görünüşünden korkmuştum. Aynı anda, beynimde “bir şimşek” çaktı –Bir tane daha!– ben de herkes gibi, bütün çocukları ürkütücü bulmaya başlamıştım. Üstelik, şu “zavallı küçük veletler”in gelişinden önce başlamıştı bu.</p>
			<p>Kirli, aydınlık yüzlü, cin gibi, uyanık çocuklar postların üzerine, bizden ve birbirlerinden uzağa oturdular. İkisinin de elinde, bize ve birbirlerine karşı kullanılmaya hazır, çivi kakılmış kalın sopalar vardı.</p>
			<p>“Biraz temiz hava almak istedim,” dedi bir tanesi; kızıl saçları, süt gibi bir teni, sevimli çilleri vardı. Öteki, açık tenli, meleksi kız, kendi kendine söylendi: “Evet, biraz temiz hava almak istedim.”</p>
			<p>Oturdular, derin nefesler aldılar ve bir yandan onları kollayan, bir yandan da katlamayı, sarmayı sürdüren bizi seyrettiler.</p>
			<p>“Nereye gidiyorsunuz?” diye sordu küçük kız.</p>
			<p>“Gerald’a söyle, beni nerede bulacağını biliyor.”</p>
			<p>Bu benim için, bir defada hazmedemeyeceğim, çok iri bir bilgi lokmasıydı.</p>
			<p>Bu çocuklar Gerald’ın yeni çetesinin üyeleri miydi? Yeraltı’ndan gelen çocuk sürüsünden değiller miydi yani? Eğer bu doğruysa, o zaman... Belki de çete yalnızca toplu haldeyken ölümcüldü, yalnızken kurtarılabilecek bireylerdi, dolayısıyla Gerald haklı mı çıkmıştı? Eşyalarımız hazır olunca oradan çıktık, çocuklar da peşimizden; ancak mezbahaya dönmüş bahçeyi görünce, peşimizi bıraktılar: Dört bir yana tüyler, et parçaları saçılmıştı; yerde ölü bir köpek yatıyordu. Biz ayrılırken çocuklar leşin iki yanına çömelmiş, keskin çelik parçalarıyla köpeği parçalamaktaydılar.</p>
			<p>Dönerken, Emily’ye geçtiğimiz sokakların eskisi kadar –Gerçekten mi?– pis olmadığını belirttim; küçük, kontrollü tepkisi dikkatimi çekti. Sokaklarda hiç kimse, bizden başka tek bir Tanrı kulu yoktu – bu konuda da yorum yapınca, iç geçirdiğini duydum. Ya sabır çektiğinin farkındaydım.</p>
			<p>Yaşadığımız binanın girişinde, içinde çiçekler bulunan, görkemli vazonun kırılmış olduğunu gördük; parçacıkları asansörün önündeydi. Süprüntülerin arasında bir fare ölüsü vardı. Emily dışarı atmak için hayvanı kuyruğundan kaldırırken, Profesör White, Mrs. White ve Janet ortak kullandığımız koridorda göründü. Eski âdetleri, usulleri hâlâ koruduklarından, görür görmez yolculuğa çıkmak üzere olduklarını anladık – paltolar, eşarplar, bavullar. Onları böyle, bir arada görmek insana öteki dünyayı ya da üst, bizden yukarıdaki sınıfı, insanların belli günlerde, fırsatlarda kendilerini hâlâ giysilerle, sahip oldukları mallarla ifade ettikleri zümreyi anımsatıyordu. White ailesi, dünyamıza hiçbir şey olmamış gibi, bir yolculuğa çıkmak üzereydi; Janet şöyle diyordu: “Ah, çabuk, acele edelim, hadi Anneciğim, hadi Babacığım, hiç kimse kalmamışken hâlâ burada olmak, iğrenç bir şey.” <em>Çıt.</em> İşte yine olmuş, birkaç sözcük doğrudan atmosferden atılmışçasına, “şey” tarafından havaya fırlatılmış, yeni hal ve durumu özetleyivermişti; üstelik daha ortada özetlenebilecek hiçbir şey yokken – en azından, benim tarafımdan. Emily’nin bana kısa, zeki bir bakış fırlattığını gördüm, dahası, içgüdüsel bir hareketle, anlık bir zayıflık denebilecek, anaç bir koruma güdüsüyle bana doğru bir adım yaklaştı. Sessizce durdum, bir telaş hazırlanmakta olan White ailesini seyrettim, geçmişimi, geçmişimizi gördüm: Komik görünüyordu. <em>Komikti.</em> Rollerimizi, bize biçilen rolleri oynarken, oldum olası gülünç, küçük, kendini aşırı önemseyen hayvanlardık... Hiç hoş değildi, White’ları izlemek ve kendini görmek. Sonra bir ağızdan, eski usulde vedalaştık: Sizi tanıdığıma memnunum, umarım yeniden karşılaşırız, falan filan; sanki her şey yolundaymış gibi. O öğleden sonra kentten ayrılan bir otobüs olduğunu öğrenmişlerdi; resmî bir görev için, on beş kilometre kadar kuzeye gidiyordu. Sıradan vatandaşların binmesine izin yoktu, ama onlar rüşvet vermiş, otobüse binmenin bir yolunu bulmuşlardı, otobüs onları eşyalarıyla birlikte havalimanının bir buçuk-iki kilometre yakınına bırakacaktı. Bu akşamüstü en kuzeye kalkacak, resmî bir uçak vardı: Yine, sıradan bir yolcunun böyle bir uçağa binmesi söz konusu değildi, fakat bir bölümün başkanıyla ailesi belki bunu becerebilirdi, tabii yeterli paraları varsa – fiyat astronomikti elbette; biletlerin değil, yine, rüşvetlerin fiyatı. Bu yolculuğa kim bilir ne pazarlıklar, vaatler, tehditler ve yalvarmalar bulaşmıştı; ne dehşetli bir emek –tamamı yeni yöntemlerle, yeni tarzımızda; sağ kalmak, ne pahasına olursa olsun hayatta kalabilmek için– ama White’ların halinde tavrında bunu ele verecek en küçük bir iz yoktu: Hoşça kalın, hoşça kalın, sizlerle komşu olmak çok hoştu, belki yakında görüşürüz, evet umarım, güle güle gidin, iyi yolculuklar.</p>
			<p>Daireme girdik, camdan onların ağır bavullarını taşıyarak sokağın aşağısına doğru gidişlerini izledik.</p>
			<p>Bitişiğimdeki odalar artık boşalmıştı. Boş... Aynı anda aklıma, lobide ve koridorlarda ne kadar az insan gördüğüm geldi. Çarşıya ne olmuştu? Emily’ye sordum, omuz silkti; bilmem gerektiğini düşünüyordu. Bir kez daha dairemden çıktım, geçidin aşağısındaki kapıcı odasına gittim. “Acil durumlarda, Kat 5, Daire 7’ye müracaat edin.” Duyurunun çarpıklığı, kapının gerisindeki sessizlik bana adamın ailesiyle birlikte temelli çekip gittiğini söylüyordu: Yazı oraya haftalar önce asılmış olmalıydı. Ara ara çalışan asansöre gittim, düğmeye bastım. Makine yukarılarda bir yerdeydi, bekledim, düğmeye basmayı sürdürdüm, içini görmeye çalıştım, ama asansör gelmedi, bunun üzerine merdivene yöneldim, tırmandım, tırmandım; bütün katlar boştu, ticaretin, alışverişin canlılığından eser kalmamıştı. Tüccarlar, alıcılar, mallar, her şey gitmişti; beşinci kattaki yedi numaralı daire de boştu, fakat binanın en üst katında, çatının yakınında, birtakım gençlerin tırmıkların ucundaki samanla atları beslediğini gördüm, geri çekildim, görülmek istemiyordum, çünkü aralarında küçük çocuklar da vardı. Parmak uçlarıma basarak koridorda ilerledim; önünden geçtiğim odalarda başka hayvanlar da vardı: Bir keçi başını kapının aralığından uzattı, bir koridorun ucunda bir çift tombul kuzu duruyordu; yakınlardan yere sürtünen kürek sesleri, gıcırtılar, domuzların kokusu geldi. Çatıya çıkmaya yeltendim: Karşıma her çeşit sebzenin, baharatın bulunduğu zengin bir bostan, naylon örtülü bir sera, tavşan kafesleri, anne, baba ve üç çocuktan oluşan, bir gayret çalışmakta olan bir aile çıktı. Yüzlerinde zamana uygun bir ifadeyle bana baktılar: <em>Kimsin sen? Dost mu? Düşman mı?</em> Ve silah olarak kullanılmaya hazır aletleriyle beklediler. Yeniden bir alt kata indim; bir çocuk, karanlık bir köşede donup kaldı – beni takip etmekteydi. Dudakları kindar ama hesapçı bir sırıtışla aralanmıştı, dişleri görünüyordu. Demek istediğim, kindarlığı ölçülü biçili, kastiydi; beni korkutmak içindi. Gözümün önüne getirebiliyordum: Bir köşede bulduğu aynayı eline almış, çeşitli, ürkütücü yüz ifadelerini prova ediyor. Gerçekten de kokmuştum: Göğsüne doğru kaldırdığı elinde (Son günlerde Emily’nin yaptığı gibi!) bir bıçağın sapı görünüyordu. Bu yüzü tanıyordum; yanılmıyorsam o gün Emily’yi görmeye gelen afacanlardan biriydi – saçları kızıldı, boyu bosu da aynıydı. Ama tabii, böylesine dramatik bir ortamda tanışıklık verecek değildim, gözlerinin içine dimdik baktım, sağ elimi gözdağı verircesine –olmayan– bıçağıma doğru attım. Yerinden kıpırdamadı, ben de yanından geçtim, odalara bakarak koridorda ilerledim, arkamdan, ama epeyce uzaktan, sinsice geldiğini hissedebiliyordum. Gerald’ı gördüm. Bir kürk yığınının üzerinde oturuyordu, çocuklar etrafını kuşatmıştı – bunlar Yeraltı çetesindendi ve “benim” binamda yaşıyorlardı. Bu benim için tam bir şok oldu; kaş çatmaları, tehdit etmeleri filan sürdüren küçük oğlanın önünden cesurca geçip alt kata indim. Aşağı, aşağı, sonunda evime, her şeye karşın düzeni, eski usul rahatlıkları ve konforuyla, sıcaklığıyla artık biraz tuhaf kaçan küçük daireme girdim. Emily ateşi yakmıştı; ateşin yanında, Hugo’nun karşısında oturuyordu. Birbirlerine bakmaktaydılar, dokunmaksızın, uzun, sessiz bir bakışma. Kız tepeden tırnağa kürklere sarınmıştı, parlak saçlarının nerede başlayıp bittiği anlaşılmıyordu; zavallı yaratıksa o sert, sarı postuyla... Bu görüntüyle tam bir <em>Güzel ile Hayvan</em> tablosu çizmekteydiler, ama hayvanın giysilerine bürünmüş, bir hayvan kadar zeki ve uyanık, bir hayvan olarak sağ kalabilen Güzel, şu an Hayvan’a çok daha yakındı. Evet, Güzel tahtından indirilmiş, iyice alçaltılmıştı... O ikisini seyrederken, tünellerde sıçanlar gibi koşuşmaya, telaşla kaçışmaya ne kadar yaklaştığımızı düşünüp çok kötü oldum, ama sonra, ateşin olanca güvenilirliği ve kızartısıyla yandığını, getirdiğimiz hava makinelerinin tıkır tıkır çalıştığını, perdelerin çekilmiş, üzerlerine de eski battaniyelerin tutturulmuş olduğunu gördüm. Buradaki hava iyi, tazeydi; gerçek benliğimin bu temiz havada canlandığını hissedebiliyordum, ama bir kez daha daireden çıktım, kaldırıma gittim. Akşam karanlığı çökmek üzereydi. Toplantı yerinde yalnızca birkaç kişi vardı. Yitik, kararsız yüzlerle öylesine oyalanıyorlardı: Bir sürü kabile çekip gitmişti, bunlar geride kalanlardı. Her şey nasıl da karanlıktı! Genelde, alacakaranlık çökünce, yüksek binalarda titreşen ışıklar, insanda yüzlerce mum havada süzülüyormuş, bir aşağı bir yukarı dalgalanıyormuş izlenimi bırakırdı: pencerelerinden aşağıya bakan insanlar; arkalarında mum ışığındaki gölgeli odalar. Ama şimdi, bu akşam, karanlığın yukarılarında yalnızca üç-beş titrek parıltı seçiliyordu. Benim camlarımdan hiç ışık yansımıyordu, oysa odalarımda hâlâ hayat vardı: Camlardaki ışıklara bakarak binada kimin yaşayıp yaşamadığını anlamak mümkün değildi artık. Sokaklarda hiç ışık yoktu, yalnızca kalın, yoğun bir karanlık; kaldırımda bir sigaranın ateşi, hepsi o kadar. Orada dururken, sadece binanın kapkara cephesini ve orada yanan tek bir mumun –benimkinin– alevini görebildiğimi fark ettim. Son zamanlarda durum buydu. Yoldan geçen biri, burada, tek başına, savunmasız, bekâr bir kişinin ya da tek bir ailenin yaşadığını derhal anlardı. Delilik etmiştim. Emily’nin sabrının zorlandığını ya da fena halde endişelendiğini gösteren o küçük, dizginlenmiş tepkileri haklıydı, yerindeydi. O tek alevin kızartısında, sık sık, sabırla bekleyen Hugo’nun dış çizgileri de seçiliyor olmalıydı: Evet, kızın eve dönmesi gerçekten iyi olmuştu –roller değişmişti (ya da bana öyle geliyordu) ve bu kez o bana göz kulak olmaya gelmişti.</p>
			<p>Daireye döndüm. Emily yatmıştı. Hugo onunla gitmemişti. Gurur: Kız da mesajı elbette almıştı. Herhangi bir evcil hayvan gibi ateşin karşısında yatıyordu; burnu ısıya uzanmış, yeşil gözleri açık, dikkatli. Elimi ona doğru uzattım, kuyruğunu hafifçe titretme lütfunda bulundu. Uzun bir süre, ateş sönene dek oturdum, binanın mutlak sessizliğini dinledim. Oysa üstümde bir çiftlik, hayvanlar, ölümcül çocuklar, bir de eski dostum vardı: Gerald. Gidip yattım, başımı tehlikeli düşüncelere karşı, köylülerin ya da basit insanların yapacağı gibi, sıkıca sardım, bir tek yüzümü açıkta bıraktım – ertesi sabah uyandığımda musluklardan su akmadığını gördüm.</p>
			<p>Bina, bir başka deyişle makine, durmuştu.</p>
			<p>O sabah Gerald yanında iki çocukla aşağıya indi; Kızılkafa ile küçük, siyah bir kız. Hediye olarak şarap getirmişti – yarı yağmalanmış, eski bir şarap dükkânı bulmuştu, birkaç tane de battaniye. Ayrıca, biraz da yiyecek. Emily beşimize yemek hazırladı; içinde et olan bir tür lapa: Gayet güzeldi, rahatlatıcıydı.</p>
			<p>Gerald en üst kata taşınmamızı istiyordu, orada bir rüzgâr makinesi, şu küçük yel değirmenlerinden kurması daha kolay olacaktı: Bulabilirsek, su ısıtmaya yetecek enerjimiz olurdu. Bir şey demedim, bıraktım Emily konuşsun, seçimini yapsın. Olmaz, dedi, burada kalmamız daha iyiydi: Bunları söylerken bana bakmıyordu; Gerald’ ın teklifini reddetmesinin nedeni kafama yavaş yavaş dank etti; binanın tepesinde, saldırılara daha açık hale gelecektik: Oradan öyle kolayca kaçamazdık, oysa burada bütün iş, camdan atlamaya bakıyordu. İşte erkeğin “Geniş bir daire, Emily, kocaman, üstelik bir sürü yiyecekle filan dolu. Enerjiyi de bir günde bağlarım, ne dersin?..” önerisine hayır, demesinin nedeni buydu; teklif çocukların pek hoşuna gitmişti, başlarını salladılar, sırıttılar. Yedi-sekiz yaşlarındaki bu iki ufaklık, Gerald’ın iki yanında oturuyordu: Ona aittiler, onun yarattığı canlılardı; buna karşılık, kendisini de onların malı yapmıştı; bir çetesi vardı, bir kabilesi... Tamam, ama onların dediğini yapma, onlara hizmet etme pahasına.</p>
			<p>Asıl istediği, kızı geri almaktı. Emily’nin onunla birlikte yukarı çıkmasını, onunla yaşamasını, çocukların, çetesinin kraliçesi, hanımağası ya da eşkıya başının karısı olmasını istiyordu. Kızsa bunu istemiyordu; kesinlikle istemiyordu. Açıkça söylememişti ama apaçık ortadaydı. Cin gibi gözleriyle dikkat kesilmiş çocuklar, meselenin ne olduğunu anlamıştı. Neler hissettiklerini anlamak güçtü – bunu bize anlatacak, bildik işaretlerin hiçbiri yoktu. Gözleri Emily ile Gerald arasında mekik dokuyordu; merak ediyorlardı: Emily tıpkı Gerald gibi onlardan biri olabilir, onlarla birlikte öldürebilir, onlarla birlikte savaşabilir miydi? Belki de yalnızca kızın güzel ve kibar olduğunu, onunla bir arada yaşamanın çok zevkli olacağını düşünüyorlardı? Onu annelerinin boşluğunu dolduracak biri gibi görüyor, dolduracağını hissediyorlardı – annelerini, ailelerini zerre kadar anımsıyorlarsa, elbette. Yoksa Gerald’ın, kendi malları olan adamın ona duyduğu aşk yüzünden, kızı öldürmeleri gerektiğini mi düşünüyorlardı? Kim bilebilirdi ki?</p>
			<p>Yiyip içme tarzları mide bulandırıcıydı. Gerald’ın, Kaşık kullanın, bakın, şöyle... Hayır, yere atmasana! deyişinde öyle bir hava vardı ki, kendi odalarında, kendi mağarasında bu tür kibarlıklara artık hepten boş verdiği görülebiliyordu. Emily’ye, onların yanında olsan onları etkileyebilir, uygarlaştırabilirsin, diyen bakışlar fırlatmaktaydı... Ama faydası olmadı, öğle vakti üçü birlikte, bir erkek iki çocuk, çıkıp gittiler. Yarın bize taze et getireceklerdi: Bir koyun öldürülecekti. Yakında Emily’yi görmeye gelecekti. Doğrudan kıza hitap ediyordu; burası artık Emily’nin eviydi. Dairem Emily’nindi, ben de onun yaşlıca hizmetçisi. Eh, neden olmasın?</p>
			<p>Erkek gidince kız suskunlaştı, sonra Hugo içeri girdi, oturdu, yüzünü onun dizlerine dayadı; şöyle diyordu: Sonunda gerçekten beni seçtin, demek; ona karşı beni, herkese karşı beni!</p>
			<p>Gülünç ve acıklıydı; ama kız gülmemem için bana keskin bakışlar fırlattı: Kendisiyse gülümsemesini zorla bastırıyor, dudaklarını ısırıyor, kahkahaları boğmak için derin nefesler alıyordu. Hayvanı sevdi, okşadı: “Canım Hugom, canım, bir tanem Hugom...” Dikkatle izledim. Karşımda olgun bir kadın vardı, her bakımdan dolmuş, tükenmiş bir kadın, ama hâlâ bir şeyler istenen, talep edilen, vermeye ikna edilen: Böyle bir kadın gerçek anlamda vericidir; sandıkları, kuyuları daima doludur, dağıtmaya, çıkarıp vermeye hazırdır. Âşıktır... Ah, evet, ama içinde bir yerlerde, ölümcül bir bezginlik yatar. Hepsini tanımış, yaşamıştır ve artık daha fazlasını istemez – fakat elinden ne gelir ki? Kendisinin bir pınar, bir kaynak olduğunu bilir; bunu erkeklerin ve oğlanların gözleri de söylemektedir; eğer bir kaynak değilse, hiçbir şeydir. Hâlâ da böyle düşünmektedir; bu yanılsamayı henüz bozup dağıtmamıştır. Verir. Verir. Ama bıkkınlığını dizginler, gizler... Emily, Hugo’nun başını okşadı, kulaklarıyla sevişti, ona saçma sapan sevgi sözcükleri fısıldadı. Hayvanın başının üstünden gözlerimiz buluştu: Bunlar otuz beş hatta kırk yaşlarındaki, görmüş geçirmiş bir kadının gözleriydi... Bundan böyle hiçbir şeye isteyerek, canı gönülden katlanmayacaktı. Ölmüş medeniyetimizin yorgunluktan bitmiş kadını gibi, aşkın olanca cefasıyla çekilmesi, bitene kadar tahammül edilmesi gereken, yüksek bir ateş olduğunu biliyordu: “Âşık olmak” katlanılacak bir hastalık, onu kendi doğasına, sağduyusuna ve gerçek amaçlarına ihanete götürebilecek bir tuzaktı. Aşk, kendisinden başka hiçbir şeye açılmayan bir kapıydı: Yaşama açılan bir anahtar değil. O bir durum, bir haldi; kendi kendine yeten, neredeyse nesnesinden bağımsız... “Âşık olmak.” Emily ondan söz etseydi, aynen böyle, tıpkı benim yazdığım şekilde söz ederdi. Ama konuşmak istemiyordu. Bezginliği, artık buna inanmasa bile, eğer illa da gerekiyorsa vermeyi, dağıtmayı sürdürme kararlılığı bedeninden buram buram yayılmaktaydı. Gerald, geleneksel anlamda “ilk aşkı”; hayran olduğu, yolunu gözlediği, uğruna acı çektiği, geceler boyu gözünü kırpmadan beklediği... Gerald, âşığı, <em>kendi </em>ihtiyaçlarını giderme döngüsünü tamamlamıştı ve şimdi <em>ona </em>gereksiniyor, onu istiyordu, ne var ki, onun artık ayağa kalkıp erkeği karşılayacak gücü kalmamıştı.</p>
			<p>O gün, daha sonra Gerald bir kez daha aşağıya indi, yalnızdı; onunla birlikte gitmesi için kızı kandırmaya çalışınca Emily onunla konuştu. Kız konuştu, erkek dinledi. Gerald’a, ona ne olduğunu anlattı, çünkü erkek bilmiyordu.</p>
			<p>Evinde kurduğu düzen, Yeraltı’nın “çocuk” çeteleri tarafından darmaduman edilince ve ev halkından hiç kimsenin dönmeyeceğini anlayınca, bütün enerjisini Emily’ye, birlikte yaşamaları ve yeni bir aile kurmaları için gönlünü yapmaya yöneltmişti. Yeni bir kabilenin çekirdeğini oluşturabilmek amacıyla kaldırıma dönmüştü. Ama bunu başaramamıştı. Neden? Belki de tehlikeli çocuklarla temas halinde olduğuna ya da kuracağı yeni toplumun bu çocukların hedefi olacağına inanıldığı için; belki de daldan dala konmak, o gün yatağında bulduğu kişiye ihsan dağıtmak yerine, durulmaya, hayatını tek bir kadınla, Emily’yle geçirmeye hazır oluşu, kızları soğutmuştu – artık hangi kanun işlediyse, sonuçta Gerald, eskinin beyaz atlı prensi, belki de kaldırımdaki genç erkeklerin en çok saygı duyulanı, kendini avanesiz, bir başına buluvermişti; o artık hayatta kalabilmek için bir lidere yamanmak zorunda olan gençlerden biriydi yalnızca... Gerald hepsini dinledi; düşünceli, dikkatli, Emily’nin hiçbir sözüne karşı çıkmaksızın.</p>
			<p>“Böylece, yapayalnız kalmaktan, sabredip beklemektense, çocuklara sahip olmaya karar verdin. Ne pahasına olursa olsun, bir çeten olmalıydı. Bunun üzerine onlara döndün ve onları ele geçirdin. Oysa onlar <em>seni</em> ele geçirdi – göremiyor musun? Her istediklerini yapmak zorunda kaldığına her bahse varım. Canlarının istediği herhangi bir şeyi yapmalarına engel olamıyorsun, değil mi? Dahası, onlara ayak uydurmak zorundasın?”</p>
			<p>Bunun üzerine erkek geri çekildi; bunu kabullenmeye hazır değildi, dinleyemezdi.</p>
			<p>“Ama onlar ufacık çocuklar,” dedi. “Başlarında olmam onlar için daha iyi değil mi? Onlara yiyecek, giyecek sağlıyorum. Onlara bakıyorum.”</p>
			<p>“Daha önce de yiyecekleri, giyecekleri vardı,” dedi Emily kupkuru bir sesle.</p>
			<p>Fazla kuru... Erkek onun kendisini eleştirdiğini gördü – sadece bunu, fazlasını değil. Erkeğe karşı sevgi duymuyordu – erkek bunu hissetti. Çekip gitti, günlerce de gelmedi.</p>
			<p>Yaşamımızı, odalarımızı düzenlemeye koyulduk.</p>
			<p>Oturduğumuz yerden, ara ara, aküleri şarj eden kolu çevirme karşılığında bolca temiz havamız oluyordu. Ev ılıktı: Emily bir baltayla çıkmış, deste deste yakacak odunla dönmüştü. Dahası, tam su sıkıntısının bizi yollara düşüreceğini düşünürken, dışarıdan nal şakırtıları geldi ve bir eşeğin çektiği bir araba göründü; içi plastik, ahşap, metal su kovalarıyla doluydu.</p>
			<p>“Su-u-cu-u! Su-u-cu-u!” Geçmişten kalma nida, nemli, kuzeyli sokaklarımızda yankılandı. On bir yaşlarındaki iki kız su satıyor, daha doğrusu takas ediyordu. Elimde kaplarla dışarıya çıktım, etrafımızdaki bir sürü binadan başkalarının da çıktığını gördüm. Çok değil, taş çatlasın elli kişi. Suyu pahalıya aldım: Kızlar çetin cevizdi; insanların susuz ne yapacağı ihtimaline başlarını sallayıp omuz silkmeyi iyi öğrenmişlerdi. İki kova temiz suya karşılık –neyse ki, satın almadan önce tatmamıza izin verilmişti– bir koyun postu verdim.</p>
			<p>Sonra Gerald ortaya çıktı; çetesinden yirmi kişiyle ve akla gelebilecek her türden su kabıyla birlikte. Yukarıdaki onca hayvanın suya ihtiyacı vardı elbette: Bir dakikaya kalmadı, çete bütün suyu aldı, resmen kapıştı: para filan ödemeden. Kendimi Gerald’a, bunun küçük kızların geçim kaynağı olduğunu haykırırken buldum; ama hiç tınmadı. Galiba beni duymadı. O tetikte, tepeden tırnağa dikkat kesilmiş durur, soğuk gözlerle çevreyi süzerken, çocukları da kovaları kaptılar, binaya koştular; satıcı kızlar yakınıyor, su almaya gelen ve eli boş kalan insanlar bağırıp çağırıyordu. Bir an sonra, Gerald da çocuklar da gitmişti ve soyulma sırası bana gelmişti. Su dolu kovaları yüklenmiştim ki, karşı apartmanda oturan bir adam elini uzattı, ateş saçan gözlerini gözlerime dikmek için başını eğdi, dişlerini gösterdi. Kovalardan birini adama verdim, diğeriyle birlikte içeriye koştum. Emily olup biteni camdan izlemişti. Üzgün görünüyordu. Ve sinirli: Gerald’ı azarlarken kullanacağı sözcüklerin zihninde biçimlendiğini görebiliyordum.</p>
			<p>Hugo için bir kaba temiz su kondu; hayvan kana kana içti. Boş kabın yanında, başı öne eğik, durdu: Tası yeniden doldurduk, o da içti... Kovanın üçte biri buna gitmişti ve hepimizin aklından geçen buydu – Hugo’nun da. Emily onun yanına oturdu, kollarını eskiden yaptığı gibi ona doladı: Hugo’nun kaygılanmasına ya da kederlenmesine gerek yoktu, Emily onu koruyacaktı, ona kimse saldırmayacaktı; sırf o su içebilsin diye, gerekirse kendisi de, ben de susuz idare ederdik...</p>
			<p>Su satıcıları birkaç gün sonra yeniden geldiklerinde, yanlarında iki silahlı koruma vardı; düzgünce sıraya girdik, suyumuzu aldık. Gerald’la çetesi ortalarda yoktu. Kuyruktaki kadınlardan biri şu “rezil güruhun” Fleet Irmağı’na açıldığını ve kendi namına su sattığını söyledi. Doğruydu ve bizim için –Hugo, Emily ve benim için– talihli bir gelişmeydi, çünkü Gerald bize her gün bir kova su getirmeye başladı – bazen daha da çok.</p>
			<p>“Eh, yapmak zorundaydık; hayvanlarımızı susuz bırakamayız, değil mi?”</p>
			<p>Savunurcasına konuşma tarzından, bu uğurda zorlu bir mücadele verildiğini anladık. Yetkililere karşı? O kaynaktan yararlanan başka insanlara karşı? Kentin her yanındaki eski kuyular, kaynaklar yeniden açılmıştı, elbette. Eğer bunun için yetkililerle savaşıldıysa, nasıl olmuş da Gerald’la çocuklar kazanmıştı? Kazanmış olmasalar, suyu doldurup satamazlardı.</p>
			<p>“Şey,” dedi Gerald, “ellerinde, her şeye göz kulak olacak sayıda asker bulunmasının mümkünü yok, öyle değil mi? Askerlerin çoğu çekip gitti, gitmedi mi? Demek istediğim, şu an onlardan çok daha kalabalığız...”</p>
			</div>
  </body>
</html>