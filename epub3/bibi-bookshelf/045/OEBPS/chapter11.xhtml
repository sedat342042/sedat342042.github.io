<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>O yazın sonunda, kaldırımda her yaştan yüzlerce insan birikmişti. Gerald şimdi bir düzineye yakın liderden sadece biriydi. İçlerinden biri, orta yaşlı bir adamdı – yeni bir gelişmeydi bu. Bir de, küçük bir kızlar grubuna önderlik eden bir kadın vardı. Tedirgince ama yüksek sesle, erkek yetkesine, erkek örgütlenmesine karşı çıkıyorlardı: Sürekli kaldırımda durup erkeklerin yaptığı her şeyi eleştirmeyi kendilerine iş edinmişlerdi sanki. Bir kınama korosuydular. Ancak göründüğü kadarıyla, kadın lider enerjisinin büyük bir bölümünü, kızların sürüden ayrılıp erkeklere yapışmasını önlemek için harcamaktaydı. Buysa erkeklerin, bazen de diğer kadınların, pek de ılımlı diyemeyeceğimiz yorumlarına yol açıyordu. Ama hepsinin, herkesin göğüslemek zorunda olduğu sorunlar, güçlükler, bu türden bir uyuşmazlığı önemsiz kılmaktaydı. Dahası becerikli, kendi yağıyla kavrulan bir topluluktu; birbirlerine ve çocuklara olağanüstü şefkat gösteren, bilgi vermeye her daim hazır (bilgi hâlâ, en önemli ticari emtiaydı), elindeki yiyeceği, erzakı paylaşmaya gönüllü kadınlardı.</p>
			<p>June’u işte bu kadınlar grubuna kaptırdık.</p>
			<p>Şöyle oldu: Emily yine günlerinin, gecelerinin çoğunu öteki evde geçirmeye başlamıştı; görev onu geri çağırmış, orada ona ihtiyaç duyulduğunu belirten bir sürü ileti gelmişti. June’un da onunla taşınmasını istedi; June ise Emily’nin ikna çabalarını dinledi, ona hak verdi, ama onunla birlikte gitmedi. Emily’yi, gerçek yükümlülüğümü, özel bir sorumluluk hissetmediğim June yüzünden kaybettiğim duygusuna kapıldım. O uyuşuk, isteksiz varlığıyla evimin havasını ağırlaştırıp benim şevkimi de kırıyor, Hugo’ya sürekli bir kıskançlık acısı çektiriyor olsa da, bu çocuğu seviyordum. Az buçuk silkelenip benimle konuştuğunda, memnun oluyordum: Çünkü günün neredeyse tamamını hiçbir şey yapmadan, divanın bir köşesinde yatarak geçiriyordu. Ancak doğruyu söylemek gerekirse, çekip gitmesini istiyordum. Emily çok sevdiği, kızarmış patatesli bir yemek hazırlamak, değerli çaydan bolca demlemek, o çayı yarısına kadar değerli şekerle doldurduğu fincanlarda sunmak üzere uçarcasına eve geldiğinde, kız ona Gerald’ı soruyordu: Dinler, şunun bunun hakkında bir şeyler sorardı; dedikoduya bayılıyordu. Bana, Emily’ye ve hiç kuşkusuz kendisine, gideceğini, evet yarın oraya gideceğini söylüyordu. Emily’nin öfkelerine, endişelerine şöyle karşılık verdi: “Yarın geleceğim oraya, Emily, evet yarın geliyorum.” Ama yerinden kıpırdamadı.</p>
			<p>Kaldırımda Emily alabildiğine enerjikti. Gerald’ın ekibi, bilfiil onun evinde yaşayanlarla o uzun, sıcak ikindilerde kaldırıma akmayı sürdüren kalabalıklardan, onun çekimine kapılanlarla birlikte, elli kişiyi bulmuştu. </p>
			<p>Emily sürekli Gerald’ın yakınındaydı; akıldane, bilgi kaynağı rolüyle göze çarpıyordu. Bir zamanlar Emily’yi üzme, bir dengeyi bozma korkusuyla, özenle kaçındığım bir şeyi yaptım: “Neler olup bittiğini görmek” üzere, bizzat sokağın karşı tarafına geçtim – sanki olup biteni aylardır gözlemiyormuşum gibi! Ne var ki, yaşı ilerlemiş vatandaşların kaldırıma yaptıkları ilk ve daha sonraki ziyaretleri açıklama biçimi de zaten buydu – ta ki bir battaniye, birkaç kalın giysi, azıcık da yiyecek toparlayıp oradan geçmekte olan ya da kaldırımımızı terk eden bir kabileyle birlikte kentten ayrıldıkları âna kadar, öne sürdükleri mazeret hep buydu. Bense şaşmadan edemiyordum: Dairemden çıkıp karşı kaldırıma geçişim, hakkında henüz hiçbir şey bilmediğim, gizli bir maksada mı işaretti? Bu öylesine çekici bir fikirdi ki, kafama girdiği an beni eline geçirmişti, onu susturmak, bastırmak için bayağı mücadele etmem gerekiyordu. Kaldırıma yaptığım ilk ziyaret – orada durmak, bir saat kadar diğerlerinin arasına karışmak, Emily’nin orada her gün büyük bir maharetle ve saatlerce yaptığı şeyin ne olduğunu, kendi kulaklarımla duymak demekti. Eh, hayretler içinde kaldım... Bu kız beni daha kaç kez şaşırtacaktı? Şimdi bu huzursuz, yerinde duramayan, hayat dolu, acımasız kalabalığın arasında gezinirken, nasıl hepsinin, salt Gerald’a biat etmeye hazır olanların değil, herkesin haber, bilgi, öğüt almak için kıza başvurduğunu gördüm. Kızsa isteneni vermeye hazırdı. Evet, şu banliyödeki şu dükkân kurutulmuş elma satıyordu. Hayır, kırk kilometre batıdaki köye giden otobüs tamamen kaldırılmamıştı, aralık ayına kadar haftada bir sefer yapacaktı, gelecek pazartesi sabah saat onda bir sefer vardı, ama bir gece önceden kuyruğa girmen şarttı, yerini kaptırmamak için dövüşmen bile gerekebilirdi: Ama buna değerdi, çünkü orada bol miktarda elma ve erik bulunduğu söyleniyordu. Bir çiftçi her cuma el arabasıyla koyun eti ve post getiriyordu, onu bulmak isteyenler şeye gidebilirdi... Satılık ya da takas için iri, güçlü beygirler vardı. Evet, dört sokak ilerideki ev, ahır olarak kullanılmaya gayet uygundu. Yem meselesine gelince, tedarik etmek mümkündü, ama kendin yetiştirmen daha da iyiydi, at başına sana gereken miktarsa... Yarın öğleden sonra, eski Plaza Otel’in ikinci katında yemek pişirmekte ve aydınlanmakta kullanılacak bazı kimyasal cihazlar imal edilecekti, yardımcı gerekiyordu, yardımın karşılığı da bu cihazlarla ödenecekti. Pazar akşamüstü saat üçte, Smith Caddesi’ndeki eski otoyolun altında odun külü, at pisliği ve gübre satışı yapılacaktı. Kendi rüzgâr jeneratörünü yapma dersleri verilmekteydi, ödeme gıda ve yakıtla yapılabilirdi... Hava temizleyiciler ve arıtıcılar, su arıtıcıları, toprak sterilizatörü... Kümesler, tünekler inşa etmek... Bıçak bileyiciler... Yeraltındaki lağımların planını ve onlara akan ırmakları bilen, dolayısıyla suyu yeryüzüne pompalayacak olan... X Yolu ile Y Çıkmazı arasındaki sokakta harika civanperçemi ve öksürükotu yetişiyordu; Piltdown Yolu’ nun köşesinde, insanların patates ekip sonra da unuttuğu küçük bir arazi vardı – kenti terk etmiş olmalıydılar. Emily bütün bunlardan, daha fazlasından da haberdardı, enerjisi ve donanımı sayesinde, yüzlerce egonun bir panayırdaymışçasına çarpıştığı, çekiştiği ve birbirini beslediği bu arenada, peşinden en çok koşulan kişiydi: Emily, Gerald’ın sevgilisi. Ondan böyle bahsediliyor, böyle anılıyordu. Ziyaret ettiğim o evdeki durumu bildiğim için, bu beni şaşırtmıştı. Yoksa bu da, geçmişin duygusal ya da en azından sözsel kalıntılarından biri miydi? Gerçek bir harem kurmuş olsa da, bir kadını ilk, resmî karısıymışçasına öne çıkartan bir erkek? Eh, madem eski terimlerden birini kullanıyoruz, bir başkasını neden kullanmayalım? Sözcüğün etkisini June’da denedim: “Gerald’ın haremi,” dedim; küçük yüzü karışıverdi. Sözcüğü duymuştu, ama onunla herhangi bir ilintisi olabileceği aklına bile gelmemişti. Ah, evet, böyle bir film görmüştü ve evet, Gerald’ın bir haremi vardı. Kendisi, June da bunun bir üyesiydi. Hafifçe kıkırdadı, hep bir şaşkınlığı yudumlarmış gibi görünen o uçuk mavi gözleriyle yüzüme baktı. Karşımda yatan kıza baktım; kendini haremdeki kızlardan biri sayan, çocuksu kalın beli, çocuk gözleri, bir yana taranmış, soluk saçlarıyla, yaşlanmaya yüz tutmuş, küçük kadına. </p>
			<p>Kaldırımdaki varlığım, elbette, Emily’nin gözünden kaçmamıştı; bundan, artık göçmeye hazır olduğum sonucunu çıkardı. Orası, bütün bu zinde, kıpır kıpır kitleleri, şu günübirlik yaşamın, dünyayla baş etmenin yollarını bilen, becerikli, her işin kolayca, yaratıcılıkla üstesinden gelen insanlarıyla nasıl da çekiciydi. Bir omuz silkiş gibi, tek bir hareketle, eski usullerin, alışkanlıkların tamamını, eski sorunları atıvermek ne büyük bir ferahlık olurdu – kabilelere katılmak üzere karşı kaldırıma atılacak tek bir adımla, bütün bunlar dağılacak, önemini yitirecekti. Ev işleri, ev kadınlığı gibi kavramları, mağara kadınlığı kavramıyla birebir, kusursuzca tanımlamak mümkündü artık; öylesine beyhude, anlamsız bir işti. Bir insan yaşamının kabuğu, “her tür modern kolaylık” için bir dekordu, ama kabuğun içinde kişi takas yapıyor, el koyuyor, hatta çalıyordu; mumla aydınlanıyor, ısınmak için baltayla parçalanmış odunların ateşine sokuluyordu. Ve bu insanlar, bu kabileler hepsine sırt çevirmeye, kendilerini yollara vurmaya başlamıştı. Evet, bir yerde durmak, boş bir köy bulup yerleşmek zorunda kalacaklardı; ya da sağ kalmayı başaran çiftçilerin yanına sığınacak, karşılığında bazen işçilik yapacak, bazen de özel korumalık. Kuzeydeki bir ormanın içinde ya da kenarında yaşamak ancak kanun kaçaklarına yaraşır bir şey olsa da aralarında yeniden bir tür düzen kurmaları gerekecekti. Sorumluluklar, vazifeler saptanacak, insanlar da katılaşıp donuklaşacaktı; muhtemelen çok kısa bir zamanda. Ama bu arada kabileye haftalar, aylar, şansları varsa bir yıl süreyle, insanlığın erken dönemine özgü bir yaşam egemen olacaktı: disiplinli ama demokratik – bu topluluklar rahat, sakin bir dönemden geçtiklerinde, bir çocuğun sesine bile saygıyla kulak veriliyordu; mal mülk kaygısı denen şey ortadan kalkmıştı; bütün cinsel tabular yok olmuştu (yeni tabular hariç; ancak yeniler, eskilere oranla daima daha katlanılabilir şeylerdir); bütün sorunlar paylaşılıyor, el birliğiyle hallediliyordu. Özgür. En azından “uygarlık”tan artakalanlardan, külfetlerinden özgür. Alabildiğine gıpta edilesi, alabildiğine cazip; evi kapatıp onlarla gitmek için nasıl da yanıp tutuşuyordum. Ama nasıl yapabilirdim ki? Emily vardı. O kaldığı sürece, ben de kalacaktım. Bir kez daha, deneme kabilinden, Dolgelly’ lerden söz etmeye başladım; nasıl onlardan bir kulübe isteyip onu adam edeceğimizden, bir yuvaya dönüştüreceğimizden... June’la birlikte, elbette. Emily’nin sergilediği delice evhamın arkasında yatanı, onu artık June’dan ayırmanın olanaksızlığını açık seçik görebiliyordum.</p>
			<p>Ya Hugo? İşin doğrusu, hayvana ayıracak vakti yoktu; eskiden onu burada tutan şey Hugo olabilirdi, ama bu artık geçerli değildi.</p>
			<p>Bana kalırsa, Emily’nin evde neredeyse hiç kalmadığı, salt June’u görmek için şöyle bir uğradığı dönemde, hayvan bütün umudunu kesti. Bir gün onu alenen camın önünde otururken gördüm; o çirkin, inatçı, sarı suratını herkes görebilirdi. Bir meydan okumaydı ya da bir boş vermişlik. Görüldü, elbette. Gençlerden birkaçı, orada oturmuş, kedi gözleriyle dimdik onlara bakan, sarışın hayvanı daha yakından görmek için sokağın bu yanına geçtiler. Birden dank etti: Bu çocukların en küçükleri, beş-altı yaşındaki gerçek çocuklar, büyük bir olasılıkla bir kedi ya da köpeği, sevilen, ailenin üyesi yapılan bir “evcil” hayvan olarak hayatlarında hiç görmemişlerdi.</p>
			<p>“Ay, çok çirkin,” dediklerini duydum; yüzlerini buruşturdular, şekilden şekile soktular, sonra da uzaklaştılar. Hayır, zamanı geldiğinde Hugo’ya kimse yardım edemeyecekti; kimse şöyle demeyecekti: “Ah, öldürmeyin onu, baksanıza ne kadar güzel bir hayvan.”</p>
			<p>Neyse... Emily bir akşam eve döndü ve penceredeki sarı parıltıyı gördü. Günbatımının son yalazının ve mumların aydınlattığı Hugo, olanca parlaklığıyla oradaydı. Hayvanın kendini koruma içgüdüsüne neden başkaldırdığını ânında anlayan kız, şoke olmuştu. </p>
			<p>“Hugo,” dedi, “ah, bir tanecik Hugom...” Hayvan sırtı dönük durmayı sürdürdü, kız ellerini onun boynunun iki yanına koyduğu, yüzünü kürküne gömdüğü zaman bile kıpırdamadı. Yumuşamayacaktı; kız onun sitemini, beni gözden çıkardın, beni umursamıyorsun, dediğini anlamıştı.</p>
			<p>Hugo’yu tünediği iskemleden indirdi, onunla birlikte yere oturdu. Ağlamaya başladı; eli ayağı boşalan birinin asabi, sinir bozucu, burnunu çeke çeke ağlayışıydı. Bunu görebiliyordum. Kıpırdamadan onları izleyen June da öyle. Ve Hugo da. Sonunda kızın elini yaladı, ya sabır çekercesine yere çöktü; kıza şöyle diyordu: <em>S</em><em>ırf seni memnun etmek için. Bana boş verdiğin an, yaşamak umurumda bile değil.</em></p>
			<p>Şimdi Emily bir çelişki, bir huzursuzluk yumağı olup çıkmıştı. Benim daireyle o ev arasında, o evle kaldırım arasında, son sürat mekik dokuyordu. June; June’u görmek, sevdiği yiyeceklerden üç-beş lokma getirmek ve makul bir saatte yatağa yatırmak zorundaydı, çünkü kıza kalsaydı, o divanın köşesinde sabahın dördüne, hatta altısına kadar, boş boş, belki bir tek hastalığının –artık bu hastalık her neyse– içsel devinimlerini dile getirmek dışında hiçbir şey yapmadan otururdu. Ve tabii Hugo; Emily, Hugo’nun üzerine titrediğini, onu sevdiğini üstüne basa basa göstermek zorundaydı. Sanki Hugo’ya, bir ilaç ya da gıda verircesine, belli miktarda ilgi göstermeyi kendine vazife edinmişti. Bir de ben vardım; şu yaşlı, ciddi vasi, akıl hocası – az çok nüfuz sahibi, hatırlı bir aile büyüğü, sanırım. Sonra, çocuklar; kız o evden biraz fazla uzak kalınca, hemen haber salan çocuklar. Kız tükenmişti; aksi, sivri dilli, hoyrattı; onu böyle görmek yürek paralayıcıydı.</p>
			<p>Sonra ansızın, hepsi bitti.</p>
			<p>Sorun çözüldü: June çekip gitti.</p>
			<p>Bir gün kanepeden kalktı, yeniden kaldırıma çıktı. Neden mi? Bilmiyorum. June’u neyin harekete geçirdiğini hiçbir zaman bilemedim. Her neyse, öğleden sonraları yine dışarıda, kalabalığın arasındaydı. Herhangi bir gruba diğerlerinden daha bağlıymış gibi görünmüyordu; düz, soluk, silik gövdesini Gerald’ın kurduğu kabile kadar, diğer kabilelerin arasında da görmek mümkündü. Onu yalnızca bir-iki kez olsa da, kadınlar ekibinde de gördüm. Sonra kadınlar çekip gitti, June da onlarla gitti.</p>
			<p>Evet, buna inanamadık; hatta başta, kızın gittiğini bile anlayamadık. June dairemde değildi. Kaldırımda değildi. Gerald’ın evinde de değildi. Emily aklını kaçırmışçasına sağa sola koşturmaya, sorular sormaya başladı. İşte bu noktada, şaşkınlıktan dili tutuldu. June çekip gitmişti; pat diye, bir mesaj bile bırakmadan, öyle mi? Evet, görünüşe bakılırsa, öyleydi: Birilerinin dediğine göre, bir ara, canının başka bir yere taşınmak istediğini söylemişti.</p>
			<p>Emily’nin hazmedemediği şey de işte buydu; kızın veda etmemiş, bir not bile bırakmamış olması. Peki, June hiçbir işaret vermemiş miydi? Bunu defalarca konuştuk, elimizdeki kırıntıları paylaştık, sonunda June’un ayrıldığı gün söylediği bir şeyi, durumu açıklayan bir olgu olarak sunmayı becerdik: “Şey, teşekkürler, görüşürüz, sanırsam.” Ama bu sözler belli birine yöneltilmemişti; ne Emily’ye ne de bana. Bunun, temelli giden birinin vedası olduğunu nasıl anlayabilirdik ki?</p>
			<p>En sarsıcı olan, eylemdeki mantıksızlık, tutarsızlıktı. June vedalaşma zahmetine değmeyeceğimize mi inanıyordu? Yoksa, onu engelleyeceğimizden korktuğu için mi gerçek bir vedayı esirgemişti bizden? Hayır, nedenin bu olduğuna inanamazdık: Canı isterse gider, isterse kalırdı; karar ona aitti. İnsanı allak bullak eden gerçek şuydu ki, June <em>kendisinin </em>bu çabaya değmeyeceğini düşünüyordu: Yanımızdan ayrılışının hiçbir önem taşımadığından emindi. Üstelik Emily’nin kendini kıza böylesine adamasına, olanca vesvesesine ve sevgisine rağmen? Evet, buna rağmen. June kendine hiç değer vermemişti. Sevgi, sadakat, fedakârlık onun içine dolmuş, sonra da en küçük bir iz bırakmaksızın akıp gitmişti; dipsiz bir kavanoz gibi. Hiçbir şeyi hak etmemiş, hiçbir şey borçlanmamıştı; gerçek anlamda sevilemezdi, dolayısıyla özlenemezdi. O da çekip gitmişti. Büyük bir olasılıkla kadınlardan biri ona iyi davranmış, June da tıpkı Emily’ye yaptığı gibi, bu minicik muhabbet alevine karşılık vermişti. Gitmişti, çünkü bir gün nasılsa gidecekti. Bunun hiçbir önemi yoktu, <em>onun</em> hiçbir önemi yoktu. Sonunda, fikir birliğine vardık: Kadınların lideri olan o faal, güçlü kuvvetli kadın, Emily’nin etrafına dağıtacak yeterli gücü bulamadığı bir dönemde, enerjisiyle küçük June’u cezbetmişti.</p>
			<p>Emily’nin aklı bir türlü almıyordu.</p>
			<p>Sonra, ağlamaya başladı. Şiddetli, sarsılmış gözyaşları; bir çocuğun öfkeden köpüren yüzü ve sabit, boş bakışları: Ne, bu <em>benim</em> başıma mı geldi? İmkânsız! <em>Haksızlık!</em> Sel gibi gözyaşları, sesli hıçkırıklar, hiddet ve nefret çığlıkları, ama hep o donuk, etkilenmemiş gözler: Burada oturup kalan <em>benim;</em> bu korkunç haksızlık <em>bana</em> yapıldı... Büyük bir yaygara, gürültü, höykürerek ağlama; aslında tahammül edilemez değil, yürek burkucu da sayılmaz, çünkü bir kadının gözyaşları değil...</p>
			<p>Bu, daha sonra oldu. </p>
			<p>Emily, gözler kapalı, elleri baldırlarında uğunmaya, öne arkaya, sağa sola sallanmaya başladı; gerçek bir kadın gibi ağlıyordu şimdi, bir başka deyişle, yeryüzü kan ağlıyormuşçasına. Az kaldı, <em>yeryüzü şöyle iyice bir boşalmaya karar vermişçesine,</em> diyecektim – ancak bu ağıdı yumuşatmak, köreltmek dürüstlüğe sığmaz. Dinlerken, yetişkin bir kadının ağlamasıyla birebir aynı olan bu ağlama eylemindeki dibe vurmuşluk karşısında saygıyla eğilmekten başka bir şey yapamazdım.</p>
			<p>Başka kim böyle ağlayabilirdi ki? Yaşlı bir kadın değil. İhtiyarlık gözyaşları acınası olabilir, sefil olabilir, aklınıza gelebilecek en berbat şey olabilir. Ama onlar adalet aramayacak kadar akıllanmış, gereğinden çok şey öğrenmiş gözyaşlarıdır; onlarda oluk oluk akan kandaki şu dipsizlik, sonsuzluk özelliği yoktur. Küçük bir çocuk, evrenin olanca yalnızlığı, ıstırabı onun başına, bir tek ona yıkılmış gibi ağlar – bir kadının ağlayışındaki meseleyse acı değildir, hayır, yapılan bir hatanın mutlak kabullenilişidir. O kapalı, yaş döken gözlerin, uğunan bedenin, matemin anlamı öteden beri öyleydi, şimdi de öyle, her zaman da öyle olacak. Matem – evet, bu bir yas tutma eylemi, o kadar. Bir düşmanla yüzleşilmiş, mücadele edilmiş ama muharebe kaybedilmiştir; bütün fişler tükenmiş, bütün para harcanmış, elde hiçbir şey, hiçbir beklenti kalmamıştır... Evet, kendime rağmen, yazdığım her sözcük bir farsın kıyısında geziniyor; yakında bir yere, şıngırtılı bir kahkaha sinmiş – bir kadın aynen bu şekilde ağladığında, hep böyle olmaz mı zaten? Çünkü yaşamda, sıklıkla, en az gözyaşları kadar çekilmez olan, çığlık çığlığa bir kahkaha da vardır. Orada oturdum, yerimden kıpırdamadım ve Emily’nin, ezelî ve ebedî kadının, ağlama görevini yerine getirişini izledim. Kalkıp gidebilmeyi çok isterdim; orada olup olmamamın kız için hiç fark etmeyeceğini biliyordum. Keşke ona bir şeyler verebilseydim: teselli, dostça bir kucak... Bir fincan çay? (Bunu daha sonra teklif ettim.) Hayır, oturup dinlemem gerekiyordu. Matemi, tahammül edilemeyenin dışa vurumunu. Gözlemci –koca, sevgili, anne, arkadaş, hatta aynı yaşları bir noktada kendisi de dökmüş olan, herhangi biri, ama tabii özellikle koca veya sevgili– sormak zorunda kalır: “Tanrı aşkına, benden, hayattan ne beklemiş olabilirsin ki, şimdi böyle deliler gibi ağlıyorsun? Bunun mantıksızlığını göremiyor musun, <em>sen </em>mantıksızsın; <em>hiç kimseye </em>böyle bir gözyaşı tufanına yol açacak vaatler verilmiş olamaz... Bunu anlamaktan âciz misin?” Fakat yararı yoktur. Körleşmiş gözler seni görmez, arkandaki başka bir şeye, şükürler olsun ki, sen olmayan, kadim bir düşmana dikilmiştir. Hayır, bu Yaşam ya da Yazgı ya da Kader’dir; o kadını yüreğinden vuran, benzeri bir güçtür ve kadın oturduğu yerde, o arkaik ve korkunç acısıyla, sonsuza kadar öne arkaya sallanacaktır; onun etinden kopan hıçkırıklar, her şeyin yaslanmak zorunda olduğu sütunlardan biridir. Bundan aşağısı o gözyaşlarını mazur gösteremez.</p>
			<p>Vakit ilerleyince, Emily öne devrildi, dertop olup yere çöktü; ritüelin bir başka safhasına geçmiş, bir çocuk gibi burnunu çekmeye, kesik kesik hıçkırmaya başlamıştı; sonunda da uyuyakaldı.</p>
			<p>Ama uyanınca öteki eve dönmedi, kaldırıma çıkmadı. Öylece oturdu, başına geleni kabullendi. Büyük bir olasılıkla, artık temelli burada kalabilirdi; eğer kışkırtılmasaydı.</p>
			<p>Gerald onu görmeye geldi. Evet, daha önce de gelmişti; genellikle de akıl almaya. Gelişi yeni bir şey olmadığı için, sorununun, bizim sorunumuzun yeni bir şey olduğunu bilemedik. Bu aşamada, kendisi de bilmiyordu.</p>
			<p>Belli bir sorumluluk hissettiği, “yeni bir çocuk çetesinden” söz etmek istiyordu. Yeraltı’nda yaşıyor, yukarıya erzak ve yiyecek akınları için çıkıyorlardı. Bu da yeni bir şey değildi. Pek çok insan yerin altında yaşamayı seçmişti; gerçi bunca boş ev ve otel dururken yadırganıyor, azıcık tuhaf bulunuyorlardı. Öte yandan, polis tarafından fellik fellik aranan, bir şekilde suç işlemiş kişiler de olabilirlerdi; belki kendilerini Yeraltı’nda daha güvende hissediyorlardı.</p>
			<p>Kısacası, bu “çocuklar” toprağın altındaki köstebekler ya da sıçanlar gibi yaşıyorlardı, bu konuda bir şeyler yapmak zorunda olduğunu hisseden Gerald da Emily’nin desteğini, yardımını istiyordu. Kızın silkinip canlanmasına, inancıyla ve becerikliliğiyle ona enerji aşılamasına muhtaçtı. </p>
			<p>Oğlan tepeden tırnağa yakarıydı; Emily tepeden tırnağa kayıtsızlık ve mesafe. Komik bir durumdu. Emily, bir kadın, oturduğu yerden her bir zerresiyle çemkiriyor: Beni geri istiyorsun, bana ihtiyacın var – şu haline bak, bir talip gibi, resmen diz çökmüşsün; ama bana sahipken bana hiç değer vermiyorsun, çantada keklik sayıyorsun. <em>Peki ya diğerlerine ne demeli?</em> Alaycılık duruşuna, jestlerine ilham vermiş, gözkapaklarına silme eleştiriden oluşan bir zekâ ışıltısı kondurmuştu. Delikanlıya gelince; azarlandığının, zaten şu ya da bu nedenden, yüzde yüz suçlu olduğunun farkındaydı, ama kızın buna ne kadar içerlediğinden de, işlediği suçun ne kadar büyük olduğundan da şu âna dek tamamen habersizdi. Belleğini tarıyor, o sırada bir suç olduğunu hissettiği, ancak şimdi bakınca –gerçekten çabaladığı takdirde, ki çabalamaya <em>hazırdı</em>– büyük bir hata olduğunu görebileceği bir davranışını anımsamaya çalışıyordu... Belki de asıl gülünç olan buydu?</p>
			<p>Delikanlı pes etmedi. Kız da öyle. Yırtık kazağı, yıpranmış kot pantolonuyla küçük bir oğlan çocuğuna benziyordu. İşin aslı, bu salaş, bu kabile reisi, gencecik bir adamdı. Yorgun, endişeli görünüyordu; başını birinin omzuna yaslamaya, birinden güç almaya gereksindiği belliydi: Geçecek, geçecek! Karnını şöyle güzelce doyurmaya, bir kez olsun doyasıya uyumaya muhtaç gibiydi. Olanları uzun uzun tanımlamaya gerek var mı? Emily nihayet gülümsedi; soğukça ve kendi kendine – <em>oğlan</em> onun neden gülümsediğini anlayamamıştı, kızsa bunu bana açıklayıp oğlana sadakatsizlik etmeyecekti; delikanlının hiç farkında olmadan yaptığı yakarıya, gerçek yakarıya cevaben yerinden doğruldu; Gerald durumun farkında değildi, mantıklı bir dille açıklamayı, ikna çabalarını sürdürüyordu. Az sonra bir baktım, iki genç ana baba gibi evdeki sorunları tartışmaya koyulmuşlar. Sonra çıkıp gittiler, birkaç gün Emily’nin yüzünü görmedim; bu yeni sorunun doğasını, özellikle bu “çocuklar”ın yarattığı güçlüğü yeni yeni, bölük pörçük kavramaya başlamıştım. Sırf Emily’den değil, başkalarından da öğreniyordum: Kaldırımdaki insanların arasına karıştığımda, herkesin onlardan söz ettiğini gördüm; onlar herkesin sorunuydu.</p>
			<p>Yeni bir sorun. Neden yeni olduğunu anlamak için biz yerleşik ev sahiplerinin, “şu dışarıdaki insanlar”, göçmen kabileler ve çeteler hakkında konuştuğumuz, birbirimize hikâyeler, söylentiler aktardığımız safhadan ne kadar ilerlediğimiz, ne kadar yol aldığımız gerçeğiyle yüzleşmemiz gerekiyordu. Bir zamanlar, ki kısa bir süre önce, penceremizin önünden geçen bir güruhu görmek (korkuyla izlemek) bile, bizim için anarşiye yuvarlanma sınırıydı. Bir zamanlar, birkaç ay önce, bu çetelerin her türden düzenin tamamen dışına çıkmış olduğuna inanıyorduk. Şimdiyse onlara katılıp katılmamayı, ne zaman katılmamız gerektiğini tartmaktaydık. Ancak hepsinden önemli olan nokta, yeterince incelendiğinde, anlaşıldığında, bu sürülerin, kabilelerin belli bir toplumsal yapıya sahip olmalarıydı; tıpkı ilkel toplumlarda ya da hayvanlar arasında, gerçekte katı bir düzenin hüküm sürmesi gibi. Bu insanlarla kısa bir süre haşır neşir olunca, kuralları kavrıyordunuz – hiçbiri yazıya dökülmemişti, elbette, ama insan neyle karşılaşacağını biliyordu.</p>
			<p>İşte, bu yeni çocukların farklılığı da tam burada yatıyordu. Neyle karşılaşacağını hiç kimse bilmiyordu. Daha önce, ana babası olmayan çok sayıdaki çocuk, gönül rızasıyla bir aileye, bir kabile ya da aşirete yamanmıştı. Yabani, idaresi güç, sorunlu, yürek burkan çocuklardı onlar; istikrarlı bir toplumun evlatları değillerdi: Ama bilinen ve kabul edilen koşullar çerçevesinde idare edilebiliyorlardı.</p>
			<p>Bu yeni “çocuk” çetesi, değil. Çeteleri, daha doğrusu: Kısa süre sonra, başka çeteler de olduğunu öğrendik; çok genç çocuklardan oluşan ve bütün asimilasyon çabalarına direnen bu sürülere başka yörelerde de rastlanıyordu. Yaşları çok küçüktü. En büyükleri dokuz-ondu. Görünüşe bakılırsa, hiç ana babaları olmamış, bir ailenin yumuşatıcılığını hiç tatmamışlardı. Kimileri Yeraltı’nda doğmuş ve terk edilmişlerdi. Nasıl sağ kalabilmişlerdi? Kimse bilemiyordu. Oysa bu çocukların en iyi bildikleri şey, buydu. Yaşamak için gereksindikleri şeyleri çalıyorlardı; bunlarsa oldukça azdı. Giysileri – ancak örtünecek kadardı. Bunlar tıpkı... Hayır, ne analarının yaladığı, mırıl mırıl göz kulak olduğu hayvanlardı<em> </em>onlar, ne de iyi davranışlara giden yolu, örnekleri izleyerek bulan insanlar. Aslında bir sürü de sayılmazlardı; salt sayı gücüyle kendini koruma adına bir araya gelmiş bir bireyler bileşkesiydi. Birbirlerine hiçbir sadakat beslemiyorlardı; eğer besliyorlarsa bile, istikrarsız ve sağı solu belli olmayan bir bağlılıktı bu. Bazen, bir saat süreyle grup halinde avlanırlar, bir dakika sonra da içlerinden birini öldürürlerdi. Anın itkisine göre davranıyorlardı birbirlerine. Aralarında dostluk diye bir şey yoktu, yalnızca anlık ittifaklar; daha birkaç dakika önce yaşananlara dair hiçbir anıları yok gibiydi. Mahallemizdeki çetede otuz-kırk çocuk vardı; insanların gerçek paniğe özgü, denetimsiz tepkiler verdiğine ilk kez tanık oluyordum: Polisi, orduyu çağıracaklardı; çocukları Yeraltı’ndan duman püskürterek çıkartacaklardı...</p>
			<p>Benim binada oturan bir kadın, “Onlar için bir şeyler yapılabilir mi?” diyerek, biraz yiyecekle dışarıya çıkmış, yağma yapmakta olan iki çocukla karşılaşmıştı. Elindeki yiyeceği onlara vermiş, onlar da hemen oracıkta, parçalayarak, birbirlerinin elinden kaparak, birbirlerine hırlayarak yiyip bitirmişlerdi. Kadın beklemişti; konuşmak, yardım, biraz daha yiyecek, hatta belki bir yuva önermek için. Karnı doyan çocuklar onun suratına bile bakmadan çekip gitti. Kadın oturup kaldı: Yeraltı’nın girişinde, eski bir depoydu; yerden otların, çalıların fışkırdığı, hem korunaklı hem de açık bir yerdi, dolayısıyla, gerektiğinde kaçıp canını kurtarabilirdi. Ve gerekti... Orada otururken, bir de baktı çevresi sürünerek yaklaşan çocuklarca kuşatılmış. Ellerinde oklar, yaylar. Gözlerine inanamayan, kendi sözcükleriyle, “Bunlardan artık ne köy olur ne kasaba,” diyen kadın, çocuklara sakince seslenmiş, onlar için yapabileceklerinden, bu şekilde yaşayarak neleri tehlikeye attıklarından söz etmişti. Ve gerçek bir dehşetle, onu <em>anlamadıklarını</em> anlamıştı. Hayır, mesele dili anlamamaları değildi, çünkü aralarında konuşurken, kulağa tanıdık gelen sözcükler kullanıyorlardı; neyse ki <em>sözcüklerdi; </em>homurtular, havlamalar, çığlıklar değil. Kadın yerinden kıpırdamadı, en küçük bir ani hareketin yayın gerilmesine, okun fırlatılmasına yeteceğini biliyordu. Becerebildiğince uzun konuştu. Bir boşluğa konuşmaktan farksızdı, dedi; hayatının en acayip tecrübesiymiş. “Onlara baktım, sadece birer çocuktular; işte, kalın kafama bir türlü sokamadığım şey de buydu; ufacık çocuktular... Ama haindiler. Sonunda kalktım, oradan uzaklaştım. İçlerinden biri peşimden geldi, eteğime yapıştı; işte en kötüsü de buydu. İnanamıyordum. Oğlanın beni gözünü kırpmadan bıçaklayabileceğini biliyordum. Parmağını emiyor, eteğimi çekiştiriyordu. Sırıtıyordu. İçgüdüsel, fevri bir şeydi, anlıyor musunuz? Ne yaptığının farkında değildi. Bir an sonra bir feryat koptu, hep birden peşime takıldılar. Başladım koşmaya; inanın deli gibi koştum, kendimi köşedeki eski Park Otel’e attım da öyle kurtuldum; dördüncü kattaki bir odaya kapandım, hava kararana dek çıkmadım.”</p>
			<p>Bunlar, Gerald’ın evine almaya, kurtarmaya karar verdiği çocuklardı. Hepsi birden nereye sığacaktı? Eh, bir yerlere sığışacaklardı, olmazsa, yolun hemen karşısındaki büyük ev vardı; Emily’yle birlikte iki evi birden idare edebilirlerdi belki?</p>
			<p>Bu fikre şiddetle karşı çıkıldı. Herkes karşıydı. Emily de öyle. Ama Gerald hepsinin üstesinden geldi: Daima gelirdi, çünkü sonuçta onlara bakan, gıdayı, erzakı sağlayan kendisiydi – sorumluluğu üstlenen oydu. Madem o “yapılabilir” diyordu, öyleyse... Üstelik bunlar “küçücük çocuklar”dı; bu konuda haklıydı. “Henüz küçücük çocuklar; onları orada çürümeye mi bırakalım yani?” </p>
			<p>Bana kalırsa, ev halkı kendini “nasılsa gelmezler” diyerek rahatlatmaktaydı. Yanıldılar. Gerald insanların güvenini kazanmayı iyi bilirdi. Güzelce silahlanmış bir halde, bunu güzelce de göstererek, Yeraltı’na indi. Evet, korkudan ödü patlıyordu... Çocuklar deliklerden, köşelerden, tünellerden sürünerek çıktılar; Gerald meşalenin alevinden adeta kör olmuşken, onlar görebilmek için fazlaca ışığa gereksinmez gibiydi. Aşağıda tek başınaydı, dahası o bir düşmandı; onlar için herkes düşmandı ve onlara sözcük anlamını bile bilmedikleri bir şey öneriyordu. Ama Gerald onları peşinden gelmeye ikna edebildi. Yeraltı’ndan Fareli Köyün Kavalcısı gibi çıktı; peşindeki yirmi küsur çocuk eve daldı, bağırıp çağırarak koşuşmaya başladı; kapıları ardına kadar açıyor, çarparak kapatıyor, yumruklarıyla pencerelerdeki değerli naylonu deliyorlardı. Pişen yemeğin kokusunu alınca hemen kümeleştiler, ortaya çıkmasını beklemeye koyuldular. İnsanların, kendi akranlarıyla yetişkinlerin sofrada bir arada oturduğunu gördüler; onları hayretler içinde bırakan bir görüntüydü. Bir süre sonra, görece duruldular; ya da en azından refleksleri bir süreliğine yavaşladı. Belki de meraklanmışlardı? Masaya oturmaya yanaşmadılar – hiç oturmamışlardı; yemeğin sunulması için, muntazam bir şekilde yere de çökmediler; ayakta, önlerinden geçen yiyecek tepsilerine saldırıyor, içinden kapıp kaçıyorlardı; parlak, sert gözleriyle her şeyi gözleyerek, anlamaya çalışarak. Yiyecekler, şahlanmış beklentilerini karşılamaya yetmeyince, evin içinde çığlıklar atarak, yuhalayarak dört dönmeye, ellerine geçeni parçalamaya başladılar.</p>
			<p>Evin düzeni bir anda altüst olmuştu. Gerald mantığın sesine, mevcut ev halkının ricalarına kulak tıkıyordu. Bu çocukların durumunda, Gerald’ın yüreğinin kaldıramayacağı bir şey vardı; onları o eve sokabilmek için elinden geleni yapmak zorunda kalmıştı, şimdiyse onları dışarı atamazdı. Artık çok geçti. Diğerleri –eskiler– çekip gitti. Gerald ile Emily vahşi çocuklara bakıcılık etmekle öylesine meşguldü ki, asıl “aile”lerinin toplanıp gittiğini anlamaları birkaç saat sürdü. Gerald yeni gelenlerin, herkesin iyiliği için konmuş olan kuralları öğrenebileceklerine gerçekten, ciddi ciddi inanmıştı anlaşılan. Kurallar mı? Çocuklar söyleneni doğru dürüst anlamıyordu bile: Bir evin düzeneğinden tamamen habersizdiler. Her şeyi mahvettiler, bahçedeki sebzeleri söktüler, camlara tüneyip yoldan geçenlere maymunlar gibi pislik attılar. Sarhoştular; sarhoşluğu kendi kendilerine öğrenmişlerdi.</p>
			<p>Penceremden, Emily’nin kollarındaki sargıları gördüm, nesi olduğunu sormak için yanına gittim.</p>
			<p>“Ah, pek bir şey yok,” dedi o kuru, kısa şakacılığıyla; sonra Gerald ile ikisinin o sabah, evin alt bölümlerine indiklerinde, çocukları hep birlikte yere çömelmiş, hatur hutur kaşınırken bulduklarını anlattı; küçük bir kafesteki maymunlar misali. Etrafta yarı pişmiş yemek artıkları. Sıçanları kızartmışlardı: Evin yakınında bir ana kanalizasyon girişi vardı. Bu çocuklar yeryüzündeki <em>hiçbir </em>şeyi yadırgamıyorlardı; oklarını, yaylarını, sapanlarını almış, sürünerek oraya inmişlerdi.</p>
			<p>Emily ile Gerald üst katta oturup izleyecekleri taktiği konuştular. Durum umutsuzdu. Kendi çocuklarından hiçbirini bulamamışlardı – tekini bile. Hep birlikte başka topluluklara ya da ailelere kapılanmış olabilirlerdi; belki de, kentten temelli ayrılan bir kervana katılmanın tam vakti, demişlerdi. İkisi, bu yeni çocuklarla yapayalnızdı şimdi. Sonunda, evin alt kısmına ciddi, kararlı bir ziyarette bulunmayı, sağduyulu ancak müsamahasız bir konuşma yapmayı kararlaştırdılar. Zihinlerinde tasarladıkları şey, işin aslı, bir ana babanın ceza kesilmeden önce çocukları son kez uyaran, akıllarını başlarına toplamaya davet eden, şu ezelî ve ebedî “nasihat” konuşmasıydı. Ancak sorun, verilecek bir ceza olmamasıydı, çünkü bu sokak çocuklarının başına zaten hepsi daha önce gelmişti. Emily ile Gerald ellerinde onları tehdit edecek hiçbir şey olmadığını ayrımsadılar; üyeler yaşadığı yeri temiz tuttuğu, işleri paylaştığı, birbirlerinin kişiliğine saygı gösterdiği sürece, bir topluluktaki yaşamın çok daha rahat, kolay olacağı türünden eski savlar dışında öne sürebilecekleri bir şey de yoktu. Oysa bu çocuklar, böylesi fikirlerin yakınından bile geçmeksizin, sağ kalmayı başarmışlardı. </p>
			<p>Fakat, akıllarına yapacak başka bir şey gelmeyen iki genç ebeveyn aşağıya indi; veletlerden biri ansızın fırlayıp elindeki kalın sopayla Emily’ye vurdu. Bir daha vurdu, haykırdı – bir dakika sonra, bir başka çocuk saldırıya geçti. Emily’yi kurtarmaya koşan Gerald da kendini bir anda, bir düzine kadar çocuk tarafından dövülür, ısırılır, tırmalanırken buldu. En büyüğü on yaşında olan çocukları geri püskürtmek için bütün güçlerini kullanmak zorunda kaldılar yine de küçük bir çocuğa vurmayı ya da canını yakmayı engelleyen duygu öylesine güçlüydü ki Emily, “Elimizi kolumuzu bağladı,” diye dile getirmişti. “Bir çocuğa nasıl vurursun?” diye hesap sordu Gerald, kızın kolu fena yaralanmış olmasına karşın. Her yana bulaşmış kanın ortasında, kapana kısılmışçasına duran bu iki genç insan, çocukları uzaklaştırmayı başarmış, onları, çığlıklarını bastıran haykırışlarla yatıştırmayı, ikna etmeyi denemişlerdi. Çocukların bu öğütlere verdiği karşılık, odanın bir köşesinde sımsıkı kenetlenip tehditkâr suratları, gıcırdayan dişleriyle sopalarını havaya kaldırıp bir saldırıyı savuşturmaya hazırlanmak olmuştu; sanki sözcükler birer mermiymişçesine. Sonunda Emily ile Gerald oradan uzaklaştılar, bir kez daha oturup konuştular; başka girişimlerde bulunmak gerektiğinin farkındaydılar, ancak ne yapılabileceğini bilemiyorlardı. O gece, evin en üst katındaki yatak odalarında yatarken duman kokusu aldılar: Çocuklar zemin katı ateşe vermişti; bu ev onların barınağı değilmiş gibi. Yangın söndürüldü, küçük yabaniler bir kez daha silahlarının gerisine sindiler; bu arada aşırı duygulanan, aklını kaçıracak gibi olan Gerald –çünkü bu çocukların kurtarılamayacağı (tabii ne için kurtarılacaklarıysa, hiçbirimizin sormaya yanaşmadığı bir soruydu) düşüncesine tahammül edemiyordu– yalvarıyor, mantığa davet ediyor, kandırmaya çalışıyordu. Bir sapandan fırlatılan taş gözünü sıyırıp geçti, elmacıkkemiğini yardı.</p>
			<p>Ne yapılabilirdi?</p>
			<p>Çocukları dışarı atamazlardı. Kim atacaktı ki onları? Hayır, Gerald işgalcilere kapıyı kendi eliyle açmıştı, eh, onlar da kalacaktı. Neden olmasın? Yığınlarca battaniyeye, döşeğe, giysiye sahip olmuşlardı, yakabilecekleri bir şömineleri vardı – daha önce hiç ısınmamışlardı. Evet, evin yakında yanıp kül olacağına kesin gözüyle bakılabilirdi. Eskiden temiz, düzenli bir yerdi, şimdiyse her taraf yiyecek artığı içindeydi; zemin, duvarlar, tavanlar. Bok kokuyordu: Çocuklar sahanlıklara, hatta uyudukları odalara pislemekteydi. Hayvanlardaki temizlik, sorumluluk güdüsünden bile yoksundular. Her bakımdan, insanlardan da hayvanlardan da kötüydüler.</p>
			<p>Mahalledeki herkesi tehdit ediyorlardı; yarın kaldırımda bu konuda büyük bir toplantı yapılacaktı. Çevredeki dairelerde, evlerde oturanların hepsi geliyordu. Ben de davet edilmiştim. Vatandaşlarla kaldırımdaki yaşam arasındaki görünmez duvarın tamamen kalkmış olması, bu çocukların ne ciddi bir tehlike oluşturduğunu gösteriyordu.</p>
			<p>Ertesi gün öğleden sonra, Hugo’yu yatak odama kapatıp kapıyı kilitledikten, perdeleri de çektikten sonra dışarıya çıktım. </p>
			<p>Bir sonbahar ikindisiydi; güneş alçak ve serin. Yapraklar dört yanda uçuşuyordu. Büyük bir kitle halinde durduk; beş yüz küsur kişiydik, hâlâ da gelenler vardı. Tuğlalardan yapılma, alelusul bir yükseltiye yarım düzine lider dizilmişti. Emily de orada, Gerald’ın yanındaydı.</p>
			<p>Konuşmalar başlamadan, tartışılacak olan çocuklar göründü; az ötede durup dinlemeye başladılar. Artık kırk kişiydiler. Bize katılmalarının, her şeye rağmen kalkıp gelmelerinin hepimizi umutlandırdığını anımsıyorum – iyi kötü, toplumun bir parçası olma duygusu mu? En azından, onları ilgilendiren bir toplantı yapıldığını anlamışlardı; sözcükleri özümsemiş, tıpkı bizler gibi anlamlandırmışlardı... Sonra ayaklarını yere vurmaya, şarkı söylemeye başladılar: “Şatonun kralıyım ben, sen pis bir alçaksın.” Ürkütücüydü. Bu çok eski çocuk şarkısı bir savaş narası olup çıkmıştı; onu savaş marşı yapmışlardı, onu yaşıyorlardı. Ama daha da önemlisi, bildik sözcüklerin böyle kolayca, bir çırpıda uyarlanabilmesiydi – her şeyin, bizim nasıl çabucak değişebileceğimizi... Nasıl <em>değiştiğimizi </em>kendi gözlerimizle görmekteydik: Bu çocuklar bizdik. Bunu biliyorduk. Orada asık suratla, rahatsız durduk, dinledik. Gerald işte bu tiz, alaycı şarkının eşliğinde söze başladı, durumu açıklamaya girişti. Bu arada kalabalığa bir gerginlik, bir huzursuzluk egemendi, nedeniyse salt çocukların varlığı ya da kendimizle yüzleşiyor olmamız değildi. Çünkü bu, sıradan dünyanın “kitlesel” bir toplantısıydı ve böylesi toplantılardan korkmak için her türlü nedenimiz vardı. En büyük korkumuzsa Yetke’nin dikkatini çekmekti; “onlar”ın haberdar olması. Gerald, her zamanki mantıklılığıyla, “çocuğu” kurtarmanın hepimizin iyiliği için elzem olduğunu açıkladı; bizlerse, omuz omuza vermiş, bir kez daha, bize yukarıdan, bir yükseltiden seslenen birini dinliyor, çok sayıdaki banliyöden birinin bir sokağında olduğumuzu, salt kendimizi, kendi kaldırımlarımızı ve oradaki hareketli yaşamı görme huyumuzun, bu rahatlatıcı alışkanlığın, korkuyla başa çıkmanın yollarından biri olduğunu düşünüyorduk. Hem de yararlı bir yol: Biz önemli değildik, kent çok büyüktü. Pamuk ipliğine bağlı, küçük yaşamlarımızı aklıselimimiz sayesinde sürdürmeyi başarıyorduk, bu da <em>Onlar’</em>ın gözüne çarpmamamızı sağlıyordu. Görmezden geldikleri epeyce şey vardı, fakat yine de bir evin, bir sokağın yakılmasına ya da denetimsiz bir çocuk çetesinin ortalığı dehşete salmasına göz yumamazlardı. Aramızda casusları vardı. Neler olup bittiğinin farkındaydılar.</p>
			<p>Galiba şu âna kadar, yalnızca bizim aramızda, bizim mahallemizde yaşananları resmetmeye çalıştım. Artık son derece tuhaf, dikkat çekici bir hal almış olan toplumumuzun işleyişine dair net, açık seçik bir tablo çizemedim... Evet, toplum her şeye karşın <em>işliyordu. </em>Bütün bu zaman zarfında, sıradan yaşam kelimenin tam anlamıyla çözülüp dağılırken ya da kendine yeni biçimler bulurken, devletin yapısı hâlâ ayaktaydı – ağırlığına, hantallığına ve giderek daha da bölünmesine, dallanıp budaklanmasına rağmen. Neredeyse, bir işi olan herkes devlete çalışıyordu – öyle ki, biz sıradan insanlar, devlet mekanizmasının sırf ayrıcalıklı kesime iş ve maaş sağlama adına korunduğuna ilişkin şakalar yapıyorduk. Ama içinde hakikat payı vardı. Hükümetin gerçekte yaptığı şey şuydu: Etrafa, hatta muhtemelen kendilerine bile, onları bizzat başlatıyor, yönlendiriyormuş havaları atarken, olaylara, gelişmelere ayak uydurmaktan ibaretti. Mahkemeler de işliyordu, hem de bir sürüsü; adaletin işleyişi ya alabildiğine güvenilmez ve gecikmeliydi ya da ani ve Drakonvari<a class="si-noteref epub-type_noteref" href="#f8" id="ref_f8">8</a>; kanun adamlarının kendi süreç ve usullerine duyduğu sabırsızlık, tahammülsüzlük hukukun ansızın, tamamen ortadan kaldırılabileceği, yasaların topyekûn iptal edilip yeniden yazılabileceği tehdidinin etkisi altındaydı sanki – sonra, onların yerini alan çark eskisi kadar ağır, hantal bir biçimde, gıdım gıdım dönmeyi sürdürecekti. Hapishaneler tıka basa doluydu; her ne kadar onları boşaltmanın bir çaresi mutlaka bulunuyor olsa da. Öyle çok suç işleniyordu ki; yetmezmiş gibi, her gün ortaya yeni ve beklenmedik suç kategorileri çıkıyordu sanki. Reform okulları, ıslahhaneler, yoksullara yardım yurtları, yaşlılar için huzurevleri – bunlar pıtrak gibi çoğalmaktaydı; hepsi de rezil, korkunç yerlerdi.</p>
			<p>Her şey yürüyordu. İşler her nasılsa, bir şekilde yürüyordu. Bıçak sırtında yürüyordu; bıçağın bir yüzünde otoritenin hoşgördüğü şey vardı, öteki yüzünde hoşgöremediği şey: Bu toplantı, çizmenin basbayağı aşılmasıydı. Çok yakında polis bir araç konvoyuyla gelecek, çocukları yaka paça toplayıp bir hafta bile hayatta kalamayacakları, demir parmaklıklı bir “yuva”ya kapatacaktı. Bu çocukların geçmişini bilen hiç kimse onlara merhametten başka bir şey duyamazdı; içimizden bir kişi bile onlara bir “yuva”da noktalanacak bir son dilemiyordu – ama aynı zamanda, yaşamımızdaki en az yüz yasadışı uygulamayı resmî makamların gözüne sokacak bir polis baskını da istemiyorduk, bunu kaldıramazdık. Mahallemiz, kendilerine ait olmayan evlerde oturan, bahçelerde yeme haklarının olmadığı sebzeleri, meyveleri yetiştiren, terk edilmiş evlerin bodrumlarında besledikleri atları, eşekleri, yasadışı bir şekilde serpilen çok sayıdaki küçük işte kullanan insanlarla doluydu; eski teknolojimizin bütün zenginlikleri bu küçük işlere olağanüstü bir maharetle uyarlanmış, dönüştürülmüştü; minicik hindi çiftlikleri, tavuk kümesleri, tavşan barakaları –toprağı delip yaşlı ağaçların köklerinden fışkıran sürgünleri andıran bu yeni yaşamın tamamı yasadışıydı. Tekinin bile var olmaması gerekiyordu. Resmî olarak, hiçbiri mevcut değildi; dolayısıyla, “onlar” bunları görmek zorunda kalınca ortalığı silip süpürmesi için askerî birlikleri ya da polisi yollayacaktı. Ve bu ziyaret bir gazete başlığında, bir duyuruda, bir haber bülteninde şöyle geçecekti: “Şu şu sokak bugün temizlendi.” Ne olduğunu herkes güzelce anlar, başka bir sokağın başına geldiği için talihine şükrederdi.</p>
			<p>Bu türden bir “temizlik” hepimizin en korktuğu şey olmasına karşın, böyle bir araya toplanarak “onlar”ı tahrik ediyorduk. Gerald gayet duygusal, hararetli bir dille konuşmayı sürdürdü; salt konuşma eyleminin kendisi bir çözüm yolu üretebilirmiş gibi. Bir ara, bu “çocuklarla” başa çıkmanın tek yolunun, onları ayırmak ve birer ikişer, ayrı evlere yerleştirmek olduğunu söyledi. Çocuklardan yükselen öfkeli çığlıkları, bembeyaz kesilmiş, kızgın çehrelerini anımsıyorum. O acınası savaş danslarını kestiler, birbirlerine sokuldular; yüzleri dışa dönük, silahları hazır.</p>
			<p>Toplanan kalabalığın başlarının üstünde, genç bir adam göründü: Kollarını bir ağacın gövdesine sarmış, oraya tutunmuştu. “Neden yapıyoruz bunu?” diye haykırdı. “Şu an çıkıp gelseler, bırakın çocukları, hepimizin işi biter. Fikrimi sorarsanız, en iyisi hemen polise ihbar etmek ve bu meseleyi kapatmak. Bunun üstesinden gelemeyiz. Gerald denedi – öyle değil mi, Gerald?”</p>
			<p>Sonra yavaşça ağaçtan kaydı, gözden yitti.</p>
			<p>Aynı anda Emily konuşmaya başladı. Belli ki biri konuşmasını istemişti. Tuğla yığınının üzerine çıktı; ciddi, kaygılı, şöyle dedi: “Ne bekliyordunuz ki? Bu çocuklar kendilerini savunuyor. Bir tek bunu öğrenmişler çünkü. Belki de pes etmemeli, sebat etmeliyiz. Başkaları da varsa, ben gönüllüyüm.”</p>
			<p>Sağdan soldan, “Hayır, hayır, hayır,” sesleri yükseldi. Biri bağırdı: “Gördüğümüz kadarı, onlardan aldığın tek karşılık, kırık bir kol.”</p>
			<p>“Bir kolu dedikodular kırar, çocuklar değil,” dedi Emily gülümseyerek; birkaç kişi güldü.</p>
			<p>Sonra, öylece durduk. Böylesine büyük bir kalabalığın sessiz, kararsız kalmasına pek sık rastlanmaz. Polisi çağırmak, hazmedebileceğimizin çok ötesinde, gerçek anlamda bir düşüş olacaktı; bunu kendimize yediremiyorduk.</p>
			<p>Bir adam haykırdı: “Polisi ben çağırırım, sonrasını kendiniz halledersiniz. Bunu yapmak zorundayız, aksi halde bir gece bütün mahalleyi ateşe verecekler.”</p>
			<p>Bunun üzerine çocuklar kıyın kıyın geri çekilmeye başladılar; hâlâ sımsıkı kenetlenmiş, küçük bir grup halinde, sımsıkı yapıştıkları sopaları, taşları, sapanlarıyla birlikte.</p>
			<p>Biri haykırdı: “Kaçıyorlar!” Kaçıyorlardı. Kalabalık itişip kakıştı, yolun karşısına koşan, alacakaranlıkta gözden yiten çocukları görebilmek için dalgalandı.</p>
			<p>“Utanın kendinizden,” diye bağırdı bir kadın. “Ödleri koptu; zavallı küçük keneler.”</p>
			<p>Tam o sırada bir haykırış duyuldu: “Polis!” Ve herkes koşmaya başladı. Gerald, Emily, ben ve birkaç kişi daha, dairemin penceresinde durduk, kocaman arabaların yanıp sönen ışıklarıyla, kükreyerek, sirenlerini öttürerek sokağa dalışını izledik. Kaldırımda hiç kimse kalmamıştı. Arabalar konvoy halinde, peş peşe, mahallenin çevresinde bir tur attılar, geri döndüler, bir tur daha attılar. Tiz çığlıklar atan, sızlanan, çınlayan canavarlar müfrezesi sessiz sokaklarımızda yarım saat kadar bir aşağı bir yukarı dolandı, bizim tabirimizle “dişlerini gösterdi”, sonra da çekip gitti.</p>
			<p>“Onlar”ın katlanamayacağı, şu an bile tahammül edemeyeceği şey, halkın bir miting düzenlemesi, onları tehdit edebilecek bir şekilde, bir araya toplanmasıydı. Yersiz, gülünç; çünkü insanların şu an en son ilgilendikleri şey, bir yönetim değişikliğiydi: Tek istediğimiz onu tamamen unutmaktı.</p>
			<p>Sokaklar sessizleşince, Emily ile Gerald çocukların dönüp dönmediğine bakmak üzere, öteki eve gittiler. Ama çocuklar eve uğrayıp sonra da gitmişler, bütün eşyalarını yanlarına almışlardı – sopalar, taşlar, silahlar, kızarmış sıçan artıkları, pişmemiş patatesler.</p>
			<p>Ev artık ikisine kalmıştı. Orada yeni bir topluluk oluşturmanın önünde hiçbir engel yoktu. Eskisi yeniden kurulabilir miydi? Hayır, elbette kurulamazdı: Doğal bir şekilde büyümüş olan, organik bir şey yok edilmişti.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text"> . MÖ VII. yüzyılda yaşamış, Atinalı kanun koyucu Drakon’a gönderme yapılıyor. Drakon yasaları ilk yazılı yasalardı ve çok sert hükümler taşıyordu. Bu yasalar MÖ 594’te Solon tarafından hafifletilmiş; fakat cinayet karşılığı cezalar aynen bırakılmıştır.</span></div>
			</div>
  </body>
</html>