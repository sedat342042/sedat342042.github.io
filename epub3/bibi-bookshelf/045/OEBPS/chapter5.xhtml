<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>O dönem şimdi uzadıkça uzamış, bitmek bilmemiş gibi geliyor, oysa oldukça kısa, birkaç aylık bir zaman dilimiydi. Bir sürü şey oluyor, her saat yeni deneyimlerle dolup taşıyordu. Öte yandan, dışarıdan bakıldığında yaptığım tek şey orada, o oturma odasında Hugo ve Emily’yle birlikte, sessiz sakin yaşamaktı. Oysa içerisi baştan aşağı kaostu... Kişinin yaşamındaki her şey değişim, hareket, yıkım halindeyse (belki bir yandan da, yeniden inşa halindedir, ama yaşandığı sırada bu pek de aşikâr değildir), insanı ele geçiren tek duygu, bir çaresizlik duygusudur; bir toz fırtınasına ya da santrifüje kapılmış, fırıl fırıl dönüyorsundur sanki.</p>
			<p>Ancak o sırada ne yapıyorsam onu aynen sürdürmekten başka seçeneğim yoktu. Gözlemek ve dinlemek. Daha çok da Emily’yi... Bana yıllardır yabancılaşmış gibi gelen kızı gözlemek. Ama durum böyle değildi elbette, saatleri uzattıkça uzatan şey, onun için duyduğum derin kaygıydı. Sarı yaratık, o melankolik ama kayıtsız görünme, yaralarını göstermeme kararlılığıyla kederini içine gömmüş yaratık (sadece bir hayvan olduğunu bilsem de, yemin ederim durum aynen buydu) ya pencerenin dibine, perdelerin arkasına, öne arkaya kolayca sıvışabileceği bir noktaya sessizce oturur ya da yas tutar pozisyonda, duvarın dibine uzanırdı; başı ön pençelerinin üzerinde, yeşil gözleri açık ve sabit. Orada saatlerce yatar, derin derin... Düşünürdü. Neden olmasın? Düşünüyor, muhakeme ediyordu; evet, eğer önyargısız bir şekilde bakarsanız, hayvanların bunu yaptığını görebilirsiniz. Burada belirtmeliyim ki –çünkü bu Hugo için bir yerde mutlaka söylenmeli– böyle bir iddianın ânında yol açacağı yorumlar silsilesi, “insan biçimcilik”e ilişkin takır takır sıralanacak görüşler, konumuz dışı. Duygusal yaşamımızı hayvanlar da paylaşıyor; insani duygulanımların onlarınkinden katbekat karmaşık olduğunu ileri sürerek kendimizi pohpohluyoruz. Bir kedinin ya da köpeğin tatmadığı tek duygu, muhtemelen romantik aşk. O noktada bile, kuşkulanmamız gerek. Bir köpeğin sahibine duyduğu tutkulu bağlılık, bu türden bir aşk değilse nedir? Bütün o özlemeler, hasretinden erimeler, “ver bana, ver bana” lar... Hugo’nun Emily’ye hissettiği şey aşk değil miydi? Düşüncelerimize, entelektüel donanımımıza, akılcılığımıza, mantığa vurmalarımıza, analizlerimize, vesaireye gelince köpeklerin, kedi ya da maymunların aya roket göndermeyi ya da petrolün yan ürünlerinden yapay elbise kumaşı dokumayı beceremeyeceğini mutlak bir kesinlikle söyleyebiliriz, ancak envai çeşit zekâ ürününün oluşturduğu bu koskoca enkazın ortasında otururken, böylesi becerilere, icatlara aman aman bir değer atfetmek oldukça güç: Sanıyorum zekâyı şu an hafifsiyoruz, tıpkı bir zamanlar fazla önemsediğimiz gibi. Sonunda hak ettiği yeri bulacak: buysa, bana kalırsa, oldukça aşağılarda bir yer.</p>
			<p>Bana kalırsa insanoğlu, bunca zamandır, algıları ve kavrayışları kabullenebileceğimizin fersah fersah ötesinde olan yaratıklar tarafından gözlenmekte; şu kof kibrimiz engellemeseydi de bunu anlamayı becerebilseydik, dehşete düşerdik, rezil olurduk. Onlarla birlikte, aptalca hatalar yapan, kör, nasır tutmuş, gaddar katiller ve işkenceciler olarak yaşayıp geldik, onlarsa bizi seyretti, bizi tanıdı, ciğerimizi okudu. İşte, çevremizdeki diğer canlıların zekâsını kabullenmeye yanaşmamamızın nedeni bu: <em>Amour propre’</em>umuza<a class="si-noteref epub-type_noteref" href="#f4" id="ref_f4">4</a> inecek darbe çok büyük, kendi hakkımızda varacağımız yargı çok korkunç olurdu: insanın bir suçu ya da bir zalimliği bile bile sürdürmesine neden olan şey de, tıpatıp aynı süreç: Durmak ve ne yaptığını görmek öyle büyük bir acı verebilir ki, insan bunu göze alamaz. </p>
			<p>İnsanların kölelere, kurbanlara, şamar oğlanlarına ihtiyacı vardır ve “evcil” hayvanlarımızın çoğu da bunun içindir, çünkü onları, olmaları gerektiğini düşündüğümüz şekle sokmuşuzdur; tıpkı insanoğlunun da ondan beklenen şey olup çıkması gibi. Ama hepsi değil, kesinlikle değil; bize ömrümüz boyunca, sürekli, nereye gidersek gidelim, bizi ölçüp biçen, yargılayan ve bazen... İnsanca dediğimiz bir asaletle davranan canlılar eşlik ediyor.</p>
			<p>Hugo, bu karma, yamalı yaratık, Emily’yle ilişkisinde, sevdiğinin varlığından mahrum bırakılmadığı sürece mutlu olan, en azla yetinen, vefalı bir âşık kadar nazik, duyarlıydı. Kendine biçtiği rol buydu: Talepte bulunmayacak, istemeyecek, sorun çıkarmayacaktı. Bekliyordu. Benim yaptığım gibi. Gözlüyordu; benim gibi.</p>
			<p>Onunla uzun saatler geçiriyordum. Bazen, gün ışığı duvara vurduğunda oturuyor, duvarın açılmasını, bir perdeymişçesine kalkmasını bekliyordum. Bazen de sokağa çıkıyor, haber, dedikodu, bilgi topluyor ve şimdilik hiçbir şey yapmamaya karar veriyordum; her bakımdan aşınmış, kemirilmiş, verdiği hizmetler tükenen, tükenmiş, halkı kaçan, erzakı, gıda maddeleri hızla eriyen, kanun ve düzeni giderek vatandaşlarına kaptıran, içgüdüsel bir özdenetimin, hatta aynı akıntıyla boğuşanların birbirine uzatacağı yardım elinin insafına kalmış bu kentin daha ne kadar dayanacağını merak ediyordum.</p>
			<p>Bekleyiş gerginliğine yepyeni bir keskinlik gelmişti sanki. Öncelikle, hava... Yaz olanca sıcaklığı ve kuruluğuyla bastırmıştı; güneşin tozlu bir görüntüsü vardı. Penceremin karşısındaki kaldırım yeniden dolmuştu. Ama orada olup bitenlere duyulan ilgi azalmıştı: Camlardaki kafalar daha azdı, insanlar her şeye alışmıştı. Bir başka kabilenin çekip gitmesiyle yol kenarının bir kez daha, sonra bir kez daha yarı yarıya boşalacağını herkes biliyordu; ayrıca, karışık duygularla şükrettiğimiz bir şey vardı: Kentin bu yakasından göç edenlerin sokağımızı bir toplanma yeri olarak seçmeleri bir şanstı; aileler hiç olmazsa çocuklarının ne yaptığını, bundan hiç hoşlanmasalar bile, görebiliyorlardı. Karman çorman bir kalabalığın, küçük, acınası eşyalarıyla kaldırım boyunca toplanmasına, sonra da eski savaş şarkıları ya da yaşlıların açık saçık şarkı söylemesi kadar yakışıksız kaçan devrim marşları söyleyerek yola koyulmalarına alışmıştık. Emily gitmedi. Diğer kızlarla birlikte, bir süre kafilenin yanı sıra koşar, sonra süklüm püklüm eve dönerdi, Hugo’ya sarılır, kara kafasını hayvanın sarı kürküne gömerdi. Birlikte ağlıyorlardı sanki. Birbirini teselli eden iki kederli yaratık.</p>
			<p>İkinci olay, Emily’nin âşık olmasıydı... Bunun, anlattığım zamana pek uygun düşmeyen bir tanım olduğunun farkındayım. Kentten ayrılacak bir sonraki gruba önderlik etmesi muhtemel, genç bir adamdı. Salaş, bıçkın giyim tarzına karşın, düşünceli... Ya da en azından, fevri sayılmayacak bir delikanlıydı; mizaç olarak bir gözlemci, ama zamanın gereği eyleme itilmiş biri? Her halükârda daha gençlerin, dertli, zavallı görünenlerin doğal koruyucusuydu. Bu yönüyle tanınıyor, alaya alınıyor, bazen de eleştiriliyordu: Bu türden bir yumuşaklık, hayatta kalma şartlarına tersti. Belki de Emily’ye bu nedenle çekici gelmişti.</p>
			<p>Bence oğlana güveni öylesine tamdı ki, Hugo’yu ikinci bir sınav için çetenin arasına sokmayı bile düşündü; hayvan onun aklından geçeni sezdi, hissetti: Titremeye, büzülmeye başladı, kız da ona sarılmak, yatıştırmak zorunda kaldı: “Hayır, Hugo, yapmayacağım, söz veriyorum yapmayacağım. Duydun mu? Söz verdim, bak.”</p>
			<p>Eh, kısacası kızın aklı başından gitmişti. Geleneksel “ilk aşk”tı bu. Bir başka deyişle, her biri daha sonraki “yetişkin” aşklar kadar acı verici, her zerresiyle yoğun ve ciddi, yarım düzine hoppa aşkın birincisi; ama bu ilk “aşk” gerçekten “ciddiydi”, çünkü karşılık –ya da en azından kabul– görüyordu. </p>
			<p>Arada bir merak ettiğimi çok iyi anımsıyorum: Bu gençler, günü gününe yaşamak zorunda olan, bir yerlerdeki terk edilmiş bir evde, bir tarladaki kulübede birkaç gün ya da saat geçirmenin dışında, birer çift olarak asla duvarların gerisine çekilemeyen bu insanlar, birbirlerine şunları hiç söylüyorlar mıydı? “Seni seviyorum. Beni seviyor musun? Aşkımız sürecek mi?..” vesaire. Bütün bu cümleler, giderek miadını çoktan doldurmuş hazine bonolarına benzemekteydi.</p>
			<p>Ama Emily acı çekiyor, kıvranıyordu; o yaşta olup da yirmi iki yaşındaki bir kahramana sevdalanan her toy kız gibi. Ve bu delikanlı açıklanamaz, hatta tüyler ürpertici bir biçimde, onu seçmişti. Emily onun sevgilisiydi; bir sürü kızın arasından seçilmişti ve konumu herkesçe biliniyordu. Kaldırımda oğlanın yanında duruyor, onunla birlikte keşif gezilerine çıkıyor, diğerleri ona başvururken (“Gerald diyor ki...” “Gerald sana sormamızı istedi...”) bundan zevk alıyor, hatta kendilerini önemli hissediyorlardı.</p>
			<p>İşte o zaman, kız acıdan bir anda coşkunun doruğuna yükselir, kızarmış, güzelleşmiş yüzü, yumuşacık gözleriyle oğlanın yanında dururdu. Bazen de, azıcık bir başına kalabilmek, hiç olmazsa oğlandan uzaklaşabilmek için kendini köşe sedirine atardı, çünkü olup bitenler çok fazla, çok güçlüydü, bir molaya gereksinimi vardı. Şaşkınlıktan ışıldar, ne beni ne de etrafını görürdü; içinden şöyle dediğini bilirdim: İyi de, o <em>beni</em> seçti, <em>beni</em>... Bunu söylerken, <em>Üstelik daha on üçümdeyim! </em>demek istemiyordu. O benim yaşımdakilerin düşünebileceği bir şeydi. Bir kız, bedeni hazır olduğu an çiftleşmeye hazırdı.</p>
			<p>Fakat bu gençler ortaklaşa bir yaşam sürmekteydi, dolayısıyla birbirlerini seçtiklerinde, çiftleşme eylemi bir ilişkinin odak noktası ya da mihveri olmaktan çok uzaktı. Hayır, her özel birliktelik, sürekli diğerleriyle bir arada, haşır neşir olma eyleminden başka hiçbir şey değildi; sanki devasa bir yiyip içme ayini sürüp gitmekteydi, herkes herkesin tadına bakıyor, yalıyor, sonra da kusuyordu; böyle tatma, deneme yoluyla kendini ötekilere tanıtıyor, başkalarını tanıyordu – birbirlerini süzerek, omuzlarını ve vücutlarını birbirine sürterek, konuşarak, bedensel sıvı değiş tokuşu yaparak.</p>
			<p>Ancak Emily bu cemaat yaşamının, bu ortaklaşa şölenin bir parçası olsa da, zaman zaman bir genç kızın geleneksel duygularına kapılmadan edemiyordu. Gerald’ la yalnız kalmak istediğini adım gibi biliyordum: Şu malum, kadim deneyimi tatmak istiyordu. </p>
			<p>Ama delikanlıyla hiç yalnız kalamıyordu.</p>
			<p>İstediği şey, uygunsuzdu. Yanlış, hatta yasak bir şeyi istediğini hissediyordu – en azından fena halde kınanacak bir şeyi.</p>
			<p>Hiçbir şey söylemedim; aramızdaki ilişkinin doğası, mahremiyetine burnumu sokmama izin vermiyordu, onun da bana kendiliğinden açılması pek olası değildi.</p>
			<p>Tek bildiğim, kendi görebildiklerimdi: İçinde infilak eden, gözlerini kamaştıran, bedenini tepeden tırnağa sarsan, şiddetli bir ihtiyaçla dolup taşıyor, bütün bunlar onu afallatıyordu – boş bir odanın parke zemininde ya da bir tarla köşesindeki bir kucaklaşmanın kesinlikle dindiremeyeceği bir gereksinimdi bu. Çevresindeki yaşama faaliyeti sürüp gidiyordu, ama merkezinde daima Gerald vardı: Kız bir iş ya da görev nedeniyle nereye dönse, delikanlı oradaydı; son derece yeterli, pratik, önemli şeylerle meşgul; kendisiyse gözü dönmüş bir düşmanın pençesindeydi, sevinç ve keder gelgitleriyle boğuşuyordu. Peki, yanlış bir bakış ya da sözcükle duygularını ele verse, o zaman ne olurdu? Oradaki, o insanların, <em>kabilesinin</em> arasındaki yuvasını kaybederdi... İşte, sık sık içeriye kaçmasının, bildiği, tanıdığı Hugo’ya sığınmasının, ona sarılmasının nedeni buydu. Hayvan buna boğuk bir iniltiyle karşılık veriyordu, çünkü kızın onu kullandığının bal gibi farkındaydı.</p>
			<p>Yan yana konmuş, bitişik, iki sahne vardı: Emily yanağını o sert kıllı, sarı kürke yaslamış yatıyor, hâlâ çocuksu eli, tırtıklı kulaklardan birini avuçlamış, gergin bedeni derin bir boşluğu ve özlemi dışa vurmakta. Yanımdaki duvar, bunu nasıl da kolayca ve ansızın yapıverdiğini bana bir kez daha anımsatarak açılıyor; bazı seslerin geldiği bir kapıya doğru yürümeye başlıyorum. Taşkın kahkahalar, tiz bağırışlar, itirazlar. Havası dargınlık, kuşatılmışlık ve küçüklükten ibaret dünyaya açılan kapıyı itiyorum. Parlak renkli bir dünya: renkler eski bir takvimdeki kadar müsavi ve çığırtkan. Sıcak, basık bir yer, her şey alabildiğine büyük, doğal boyutlarının üstünde, çetin: İşte yine, bir çocuğun bakış açısına hapsolmuştum. Genişlik ve küçüklük; bir duygu fırtınası ve onun önemsizliği – çelişkiler, imkânsızlıklar bir araya getirilmiş; o iklime girdiğinde kişinin gördüğü şey her neyse, onun özüne eklemlenecek biçimde düzenlenmiş. Bir yatak odasıydı bu. Yine, duvarların birinde, yüksek, madenî bir şömine koruyucunun gerisinde ateş yanıyordu. Yine kalın, ağır, insanı yutan bir odaydı; tıpkı havası gibi zaman da, bir saatin tiktakları da, insanın her dakikasının ve düşüncesinin ayrılmaz bir parçası, olmazsa olmazıydı sanki. Oda sıcak bir ışıkla doluydu: Duvarlara, tavana ve iki yatağın (anneyle babanın yatakları; kocanın yatağı, karının yatağı) karşısındaki duvarı kaplayan, yerlere kadar uzanan, yumuşak, beyaz perdelere yol yol vuran, gölgelerle çakışan, kırmızımsı bir ışıktı bu.</p>
			<p>Perdeler, o ağır, yumuşak katmanlar her nedense içimi kederle doldurmuştu. Beyaz ketenden ya da muslindendi; üzerine kabarık desenler dokunmuş, altıysa defalarca astarlanmıştı. Güneşi ve gece havasını içeri alacak, hafifliği, saydamlığı amaçlamış bir beyazlık zaptedilmiş, onun yerine, kalınlaştırılmış, ağırlaştırılmış, havayı da ışığı da dışarıda bırakan, yalnızca madenî ızgaralı şöminenin sıcak alevini yansıtan, kat kat kefenler asılmıştı.</p>
			<p>Odanın bir tarafında, anne her zamanki gibi nemli yünlülere sarılmış minik oğluyla oturmaktaydı. Kollarını bebeğe dolamış, bütün dikkatini ona vermişti. Perdelerin önüne çekilmiş, geniş bir koltukta, şu subaya benzeyen erkek oturuyordu; çığlıklar atan küçük kızı, araladığı dizlerinin arasına kıstırmıştı. Yüzünde, bıyığının altında küçük, gergin bir tebessüm vardı. Kızı “gıdıklıyordu.” Bu bir “oyundu”; yatmadan önce oynanan bir “oyun”, bir ritüel. Ailenin büyük çocuğu yatırılmadan önce eğlendiriliyor, yoruluyor, payına düşen ilgi tayınını alıyordu; bu babanın karısına, günün talepleriyle, Emily’nin talepleriyle başa çıkamayan anneye yaptığı bir yardımdı. Kızın üzerinde, bilekleri ve boynu fırfırlı, uzun bir gecelik vardı. Saçları fırçalanmış, bir kurdeleyle toplanmıştı. Birkaç dakika önce, bembeyaz geceliği, beyaz kurdelesiyle temiz, düzgün, cici bir kızdı, şimdiyse kıpkırmızı kesilmişti, ter içindeydi; kaburgalarını dürtükleyen, ezen kocaman ellerden, kişisel bir hoşnutlukla tepesine binmiş o kocaman, gaddar surattan kurtulmak için kıvranıyor, eğilip bükülüyordu. Oda alev alev yanan bir kederle, kapana kısılma korkusuyla değil de, kıskıvrak tutulma ve hırpalanma arzusuyla dolmuş gibiydi; kızın onu tutsak edenleri hoşnut etme biçimi buydu çünkü. Çığlıklar atıyordu: “Hayır, hayır, hayır...” Çaresizdi; bu adam tarafından ele geçirilmiş, çırılçıplak ortaya serilmişti.</p>
			<p>Anne kayıtsızdı. Olup bitenin, küçük kızın neler çektiğinin farkında değildi. Ne de olsa bu bir “oyun”du; çığlıklar, itirazlar kendi çocukluğundan aşina olduğu bir şeydi, dolayısıyla usule uygun, sağlıklı, ruhsatlıydı. Kadın etrafına bir duygusuzluk, bihaber olmanın aldırışsızlığını yayıyordu. O tepkisiz, ağzı açık bebekle öpüşüp koklaşır, mırıl mırıl konuşurken, baba da görevini sürdürüyor, arada bir, muhteşem bir karmaşayı birleştiren bir yüz ifadesiyle karısına bakıyordu: Suçluluk; ama bunun farkında değildi; yakarış, çünkü bunun yanlış olduğunu, durdurulması gerektiğini biliyordu; karısının bu “oyun”a göz yumması, bırakın karşı çıkmayı, erkeği basbayağı yüreklendirmesi karşısında şaşkınlık; bir de bütün bunlara eklenen, yüzünden zaten hiçbir zaman fazla uzaklaşmayan ve başına gelenlerin çekilmezliğine karşı şu mutlak inanmazlık. Dizlerini gevşetti, küçük kızı serbest bırakacakmış gibi yaptı, kız az kaldı düşüyordu, adamın dizlerinden birine tutundu, ama kaçıp kurtulmasına kalmadan, bir kez daha kapanan dizlerin arasına sıkıştı. İncelikli işkence yeniden başladı. “İşte böyle, Emily, al sana, al bakalım,” diye mırıldanıyordu devasa adam, kızı keskin bir tütün ve yıkanmamış giysi kokusuna boğarken. “Hadi bakalım, kurtul da görelim,” diye sürdürdü sözünü; kızın kaburgalarından çok daha kalın olan parmaklarını onun iki böğrüne daldırıverdi; kız çığlığı bastı, yalvardı.</p>
			<p>Bu sahne bir kıvılcım ya da bir kâbus gibi sönüp gitti; sonra, aynı erkeği aynı odada, yatağın yakınındaki bir koltukta otururken gördüm. Üzerinde oldukça kalın, kaba yünden yapılma, kahverengi, ağır bir sabahlık vardı, askerlerin kullandığı türden; sigara içiyor, karısını seyrediyordu. Bedeninden sağlık fışkıran, boylu boslu kadın yatağın kendine ait, ateşe yakın tarafında hızlı, becerikli hareketlerle soyunmaktaydı: Ama şimdi yazdı ve şöminede kırmızı çiçekler duruyordu. Perdeler gevşek, kıpırtısız, bembeyazdı; erkeği, odayı, kadının devinimlerini yansıtan siyah camın bir kısmını gösterecek şekilde aralanmıştı. Kadın kocasının, orada oturmuş, çıplaklığın ortaya çıkışını izleyen erkeğin farkında bile değildi. Konuşuyor, gününü kocası için, kendisi için yeniden betimliyordu: “Saat dört olduğunda, yorgunluktan bitap düşmüştüm bile; kıza her zamanki gibi yarım günü ayırmak, bütün sabah gözünü kırpmayan bebekle uğraşmak; uykusunu alamadı, mızmızlandı; Emily’nin de bugün çekilmezliği, talepkârlığı üstündeydi... Yetmezmiş gibi...Bir de...” Ayağa kalktı, çırılçıplak pijamalarını aranırken yakınmayı sürdürdü. Duru, beyaz tenli, düzgün, sağlam bir kadındı; göğüsleri küçük ama dolgundu. Meme başları iki çocuk doğurmuş bir kadından çok bir bâkireninkilere benziyordu: ufak, derli toplu, pembe haleler. Gür, kahverengi saçları sırtına dökülüyordu; kolunu kaldırıp önce kafatasını sonra da diğer kolunun altını kaşıyınca kıvırcık, uzun, kahverengi tüyleri göründü. Yüzüne yoğun bir doygunluk yayılmıştı; kendi yüzündeki ifadeyi görebilseydi dehşete düşerdi. Diğer koltukaltını kaşıdı, sonra iki eliyle birden, şehvetle, kaburgalarını, kalçalarını, karnını kaşımaya koyuldu. Elleri daha aşağıya uzanmadı. Orada öyle, bir gayret kaşınarak uzunca bir süre, birkaç dakika durdu; gergin, beyaz cildinde, enerjik parmakların altında yer yer kırmızı lekeler belirmişti, arada bir bütün bedenini, güya soğuk yüzünden, güçlü bir zevk ürpertisi yalıyordu. Kocası hiç sesini çıkarmadan oturuyor, onu seyrediyordu. Yüzünde belli belirsiz bir tebessüm vardı. Sigarasını dudaklarına götürdü, uzun, derin bir nefes çekti, dumanı yarı açık ağzından ve burun deliklerinden azar azar saldı.</p>
			<p>Karısı kaşınmayı bitirmişti, sırtına pembe benekli, pamuklu pijamasını geçirmekteydi; bu pijamayla sevimli bir kız öğrenciye benziyordu. Yüzünü farkında olmadığı bir açlık kaplamıştı – uykuya karşı. Zihnen, unutuşa doğru sürüklenmeye koyulmuştu bile. Kocası orada değilmiş gibi, hevesle yatağa girdi, tek bir hareketle uzandı, sırtını adama dönüverdi. Esnedi. Sonra adamı anımsadı: Kendini bu yüce zevke kaptırmadan önce yapması gereken bir şey vardı. Adama döndü, “İyi geceler, yaşlı dostum,” dedi ve ânında perdeyi indirdi, yüzü erkeğe dönük uyuyakaldı. Adam kıpırdamadı; sigarasını içiyor, şimdi rahat rahat, açıktan açığa kadını inceliyordu. Alınan keyif ortadaydı; şu inanmazlık, aynı zamanda da, göründüğü kadarıyla çeşitli ruhsal tükenişlerden, hatta hayatiyet yoksunluğundan kaynaklanan, uzun zaman önce kendisine ve başkalarına yönelik bir hükme dönüşmüş olan bir haşinlik.</p>
			<p>Sigarasını söndürdü, usulca, bir çocuğu uyandırmaktan korkarcasına koltuktan kalktı. Yan odaya geçti; kırmızı kadife perdeleri, olanca beyaz, beyaz, beyazlığıyla çocuk odasına yani. İki portatif karyola; biri küçük biri büyük. Parmak uçlarına basarak ilerledi; çocuk odasına özgü binlerce minik nesnenin arasında ilerleyen, iriyarı bir erkek; küçük yatağı geçti, daha büyük olana yöneldi. Yatağın ayak ucunda durdu, uyuyan küçük kıza baktı. Yanakları alev alev yanıyordu. Alnında boncuk boncuk terler. Henüz çok derin uykuda değildi. Yatak örtüsünü tekmeledi, yan döndü; geceliği beline kadar sıyrılmış, küçük kalçaları, düzgün baldırları ortaya çıkmıştı. Adam eğildi, dikkatle baktı, baktı... Yatak odasından bir ses geldi, karısı öteki tarafa dönmüş, belki uykusunda sayıklamıştı, bunun üzerine adam doğruldu, suçlu ama küstah, hepsinden çok da kızgın bir yüzle öylece dikildi. Neye kızmıştı? Her şeye; işte yanıt buydu. Eve yeniden sessizlik çökmüştü. Bu yüksek evin aşağısında bir yerde bir saat ahenkle çaldı: Saat daha on birdi. Küçük kız bir kez daha döndü, sırtüstü yattı; çıplak, göbeği fırlamış, cinsel organı belirgin. Adamın yüzüne zaten kazınmış olan ifadelere bir yenisi eklendi. Ani ama her şeye karşın kabaca olmayan bir hareketle örtüyü çocuğun üzerine çekti, kenarlarını güzelce sıkıştırdı. Kız hemen kıpırdanmaya, sızlanmaya başladı. Oda aşırı sıcaktı. Pencereler kapalıydı. Adam birini açmaya yeltendiyse de, aynı anda yasağı anımsadı. Arkasını döndü, iki karyolaya da bakmadan çocuk odasından çıktı; küçük oğlan sessizce, ağzı açık yatıyor, küçük kızsa sağa sola dönüyor, kurtulmak, kurtulmak, kurtulmak için debeleniyordu. </p>
			<p>Camları bakımlı bir bahçeye açılan, bir başka ülkenin “havasını” taşıyan, bu evdeki odalardan farklı bir odada, bir kızın yattığı küçük bir yatak vardı. Yaşı daha büyüktü; hastaydı, aksiliği üstündeydi. Onu hiçbir dönemde bu kadar solgun ve zayıf görmemiştim; siyah saçları ıslak ve yapış yapıştı; bayat ter kokusu aldım. Etrafına kitaplar, oyuncaklar, çizgi romanlar saçılmıştı. Huzursuzca, kesintisizce kıpırdanıyor, kol ve bacaklarını birbirine sürtüyor, bir sağa bir sola dönüyor, kendi kendine mırıldanıyor, birine mırıl mırıl yakınıyor, talimat veriyordu. Yüksek ateşlerden, enerjiden, arzular, öfkeler, özlemden oluşan bir depremdi. Uzun boylu, cüsseli kadın içeriye girdi; taşıdığı bardakla meşguldü. Bardağı görünce kızın yüzü aydınlandı: En azından oyalanacak bir şey çıkmıştı; yarı doğruldu. Ama annesi bardağı bırakmış, başka bir göreve doğru yollanmaktaydı bile.</p>
			<p>“Yanımda kal,” diye yalvardı kız.</p>
			<p>“Yapamam, Bebeğe bakmalıyım.”</p>
			<p>“Neden ondan hep Bebek diye söz ediyorsun?”</p>
			<p>“Bilmem, gerçekten, vakti geldi elbette... Yeterince büyüdü... Ama unutup gidiyorum işte.”</p>
			<p>“Lütfen, lütfen.”</p>
			<p>“Eh, pekâlâ, yalnızca bir dakika ama.”</p>
			<p>Kadın yatağın ucuna ilişti; her zaman olduğu gibi, canından bezmiş, sinirleri gerilmiş bir hali vardı. Ama aynı zamanda da halinden hoşnuttu. </p>
			<p>“Limonatanı iç.”</p>
			<p>“İstemiyorum. Anneciğim, sarıl bana, sarıl bana...”</p>
			<p>“Öf, Emily!”</p>
			<p>Kadın gururu okşanmış bir gülüşle öne eğildi, kendini sundu. Küçük kız kollarını onun boynuna doladı, öyle kaldı. Ama karşı taraftan teşvik göremedi. “Sarıl bana, sarıl bana,” diye mırıldanıyordu, kendi kendine konuşurcasına; belki de gerçekten kendi kendisiyle konuşuyordu, çünkü kadın olup bitenden fazlasıyla afallamıştı. Küçük, sıcak kollara bir süre katlandı, ama sonra, kendini tutamadı – ete karşı beslediği tiksinti ellerini harekete geçirdi, çocuğun kollarını tutup kendinden uzaklaştırdı. “Hadi bakalım, bu kadar yeter,” dedi. Yine de, hemen kalkmadı. Görev duygusu onu bir süre daha oturttu. Neye karşı görev duygusu? Hastalığa, muhtemelen. “Hasta bir çocuğun annesine ihtiyacı vardır.” Buna benzer bir şey işte. Küçük kızın sıcak, özlemle kıvranan, küçük bedeniyle, bir okşayışla, bir sıcaklıkla sakinleştirilmeyi bekleyen, onu gıdıklamayacak, canını yakmayacak, sıkıştırmayacak, güvenli bir bedene gereksinen, geniş, sağlam bir duvara yaslanmak isteyen, dinginlik ve güvenceye ihtiyaç duyan bedeniyle annenin düzenli soluk alıp veren, sakin, kendinden emin, tepeden tırnağa göreve kesmiş bedeni arasında bir boşluk, bir lakaytlık uzanıyordu; temas yoktu, teselli alışverişi yoktu.</p>
			<p>Küçük kız yeniden arkasına yaslandı, sonra bardağı aldı, şevkle içti. Bardak boşalır boşalmaz anne ayağa kalktı: “Bir tane daha yapayım.”</p>
			<p>“Ah, yanımda kal, lütfen yanımda kal.”</p>
			<p>“Yapamam, Emily. Bak, yine huysuzluk ediyorsun.”</p>
			<p>“Babam gelebilir mi, peki?”</p>
			<p>“Ama o çok meşgul.”</p>
			<p>“Bana kitap okuyamaz mı?”</p>
			<p>“Kendin de okuyabilirsin, bak koca kız oldun.”</p>
			<p>Kadın elinde boş bardak, dışarıya çıktı. Kız yastığın altından yarısı yenmiş bir bisküvi çıkardı, bir kitap aldı, yedi ve okudu, okudu ve yedi; elleri, ayakları sürekli hareket halindeydi, bir o yana bir bu yana dönüyor, yer değiştiriyorlardı; boştaki eli yanağına, saçına, omuzlarına dokunuyor, etinin her bir zerresini hissediyordu; el aşağıya, daha da aşağıya indi, cinsel organına, “mahrem yerine” yaklaştı, ama aynı anda, çabucak çekildi; o bölge dikenli telle çevrilmiş gibi. Sonra baldırlarını okşadı, bacak bacak üstüne attı, yeniden indirdi, kıpırdandı, kıvrandı, okudu, yedi, yedi, okudu.</p>
			<p>Şimdi Emily oturma odamın zemininde yatıyordu.</p>
			<p>“Sevgili Hugo... Canım, bir tanem Hugom – sen ‘benim’ Hugomsun, biricik aşkımsın, Hugo...”</p>
			<p>Bense şu saçma sapan sabırsızlıkla, genç bir canlının büyüyüşünü izleyen bir yetişkinin çaresizliğiyle dolup taşmaktaydım. İşte karşımdaydı, tamamen gençliğine hapsolmuş, ama duvarın arkasındaki sahnelerle, onu biçimlendiren bu arka planla bağını sürdüren –ne var ki, onları ne görebilir ne de bilebilirdi; benim anlatmamın da hiçbir faydası olmazdı: Anlatsaydım, yalnızca sözcükleri duyardı, o kadar. Arkasındaki o loş, gölgeli yöreden buyruk gelmiş: “Sen şusun, şusun ve busun. Olman gereken şey şu, bu değil!” Yaşının biyolojik gerekleri, yaşamına son derece kesin, öngörülebilir ve şaşmaz bir pey sürmüş, onu tastamam şöyle ya da böyle biri yapmıştı. Ve böylece sürüp gidecekti, sürüp gitmek zorundaydı, ben de izlemek zorundaydım; vakti gelince, kız bir depo gibi özdeklerle, deneyimlerle dolacak, kimisi tanıdık, anlaşılabilir ve herkesçe malum, kimisi salt işleyiş yöntemlerinden çıkarsanabilen ebeler tarafından dünyaya getirilecekti; kız olgunlaşacak, tüm geçmiş tecrübelerin toplamı, doğrulanması olarak tahayyül edilen şu ideal konuma ulaşacaktı: başarının doruğuna, kaçınılmaz ve salt ona özgü olan zirvesine. Bu zirve, şeylere bakış açımızdır; gördüğümüz şey, biyolojik bir doruktur: kızın büyümesi, bir hayvan olarak varoluş eğrisinin tepesine ulaşması, sonra da ölüme doğru yuvarlanması. Saçmalık, elbette, palavra; ama onu yerde yuvarlanır, o mırlayan, sarı yaratığıyla sarmaş dolaş olurken izlerken, içimdeki ona ilişkin bu görüşü bastırmak, sabırsızlığı susturmak, yaşamının bu safhasının da gelecekteki herhangi (belki de muktedir ama dingin bir tebessüm imgesiyle özetlenebilecek) bir safha kadar geçerli olduğunu, aslında beklediğim (içten içe <em>onun da</em> beklemesi gereken) şeyin, kızın bu atlıkarıncadan, onu bir karanlıktan ötekine taşıyan bu yürüyen merdivenden ineceği an olduğunu kabullenmek çok güçtü. Temelli, tamamen ineceği an... Peki ya sonra?</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text"> . (Fr.) İzzetinefis, onur.</span></div>
			</div>	
  </body>
</html>