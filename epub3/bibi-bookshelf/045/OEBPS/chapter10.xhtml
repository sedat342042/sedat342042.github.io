<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Bence burası, “şey” hakkında biraz daha bilgi vermenin tam yeri. Gerçi “doğru” zaman ya da yer diye bir şey yok elbette, çünkü “onun” başlangıcını mimleyen kesin bir an yok – ne o zaman ne de şimdi. Bir gün, bir de baktık, hepimiz “şey”den söz ediyoruz; daha düne kadar yapmadığımız bir şeydi: Yaşamlarımızda farklı bir madde vardı artık.</p>
			<p>Belki de bu anlatıya “şey”in ayrıntılı bir tanımıyla başlasaydım, çok daha iyi yapmış olurdum. Şu ya da bu biçimdeki “şey”i ana temanın dışında bırakarak herhangi bir olayı, öyküyü aktarmak mümkün mü? Belki de “şey” bütün edebiyatın ve tarihin gizli temasıdır gerçekten; görünmez mürekkeple satır aralarına yazmak, mürekkebin daha sonra ansızın, simsiyah ortaya çıkması, gayet iyi bildiğimiz, eski baskıyı karartması gibi; özel ya da kamusal yaşamın beklenmedik bir biçimde ortaya serilmesi ve bizim asla göremeyeceğimizi sandığımız bir yerde, bir şey görmemiz gibi... “Şey”i olayların, yaşananların soluğanı gibi görürüz... İyi hoş da, <em>neydi </em>bu “şey”? Eminim, yeryüzünde insanoğlu var olduğundan beri, her bunalım zamanında “şey”den tıpatıp bu şekilde söz edildi, çünkü “şey” daima kriz dönemlerinde arzı endam eder ve onun gücü karşısında kibrimiz, kendini beğenmişliğimiz yerle bir olur. Çünkü “şey” bir güç, bir kudrettir; bazen bir deprem kılığına girer, bazen de o sahte, aldatıcı çehresiyle dünyaya her gece biraz daha yaklaşan, saldığı korkuyla bütün düşünce yetisini altüst eden bir kuyrukluyıldız – “şey” ölümcül bir salgın hastalık, bir savaş, iklim değişikliği, insanların zihnini çarpıtan bir istibdat, bir dinin vahşeti olabilir, olmuştur.</p>
			<p>“Şey”, kısaca, iflah olmaz cahilliğin ya da iflah olmaz farkındalığın karşılığı olan sözcüktür. İnsanın yetersizliğini simgeleyen sözcük mü?</p>
			<p><em>“Şey hakkında yeni bir şey duydun mu?”</em></p>
			<p><em>“Bilmem kim, şey için en son dedi ki...”</em></p>
			<p>Daha da kötüsü “Yeni bir şey duydun mu?” aşamasına gelinmesidir; bu aşamada “şey” her şeyi emip yutmuştur ve insanlar dünyamızda neyin döndüğünü, dünyamızı neyin döndürdüğünü sorduklarında, bir tek, sadece onu kastediyorlardır. Şey. Ancak şey, “onlar”dan kat kat kötü bir sözcük, çünkü en azından “onlar”, duyguları harekete geçirilebilen, çaresizleşebilen insanlar; tıpkı bizler gibi.</p>
			<p>Tarihin bu noktasında, “şey” belki de her şeyden çok, hepsinden öte, bir şeyin sona ermek üzere olduğunun bilincine varmaktı.</p>
			<p>Emily hissettiklerini kelimelere nasıl dökerdi? Belki de bunu şu süpüren, habire süpüren imgesiyle yapar, duygularını hain bir bahçede, ne kadar uğraşsa da asla başa çıkamayacağı bir kuru yaprak seliyle mücadele etmekle görevlendirilmiş bir sihirbaz yamağı tasviriyle betimlerdi. Görev duygusu sadece imgelerle dile geliyordu – kendisinin kötü, yaramaz bir kız çocuğu değil, evet, iyi, uslu bir kız olduğunu söyleyemezdi; erkek kardeşini, bebeği, o savunmasız, güçsüz, sevimli ve lakayt gülümseyen, nemli, ağır kokulu, beyaz yünlülerin içinde gevşek, peltemsi oturan bebekleri sevmek, korumak zorunda olan, iyi, akıllı bir kız. “Öyle zordu ki,” diyebilir. “Her şey nasıl da güçtü; sürekli çabalamak, o ağır yükü taşımak, evde sürekli tepelerine binmediğim takdirde yardım etmek için kılını bile kıpırdatmayan onca çocukla uğraşmak; sonunda beni bir zorbaya dönüştürdüler, bana güldüler, oysa buna hiç gerek yoktu, paylarına düşeni yapsalardı eşit, rahat konumda olurlardı, ama hayır, benim her şeyi denetlemem gerekiyordu; o pis saçlarını taramak, yıkanıp yıkanmadıklarını kontrol etmek, sonra, yanlış beslendikleri için açılan bütün o yaralar, eve sinen, hükümetin sağladığı dezenfektanın o berbat kokusu, sonra June’un hastalanması, endişeden delirecek gibi olmam, hiçbir belirgin nedeni yokken sağlığının giderek bozulması – işte mesele de buydu zaten, hiçbir şeyin geçerli bir nedeni yoktu, çalıştım, uğraştım, didindim, sonu hep aynı şeye vardı, bir şey oldu ve bütün çabalar boşa gitti.”</p>
			<p>Evet, Emily o dönemi büyük bir olasılıkla bu sözlerle tanımlardı.</p>
			<p>Bir gün, kadınlığa geçişinden (bu ifadeyi kullanmamın nedeni, kızın göründüğü kadarıyla kendisini aynen böyle hissetmesiydi) iki hafta kadar sonra, Emily’yle birlikte daireme dönen June fiziksel olarak değişmişti; hem de her bakımdan. Yaşadığı deneyim, damgasını yüzüne vurmuştu; o hüzünlü kimsesiz tarzıyla, eskisinden de savunmasız bir yüzdü bu. Ve Emily’den daha büyük görünüyordu. Bedeni, bel kısmı, hâlâ bir çocuğun düz, kıvrımsız kalınlığına sahipti, göğüsleriyse biçimlenemeden düzleşmişti. Endişe ya da aşk iştahını açmış, kilo aldırmıştı. Bu on bir yaşındaki kıza bakınca, orta yaşlı halini görebiliyorduk: kalın, çalışan bir vücut ve iki karşıt niteliği barındırırmış gibi görünen –belki de baştan beri barındıran– bir surat: kurbanın sabırlı, boynu bükük çaresizliği ile onu kullanan, istismar edenin keskin mütecessisliği.</p>
			<p>June iyi değildi. Sorularımız, bunun yeni bir şey olmadığını, sağlığının “epeydir” bozuk olduğunu ortaya çıkardı. Belirtiler mi? “Bilmem, kötüyüm işte, anlarsın yani.”</p>
			<p>Karın ağrıları, sık sık da baş ağrısı çekiyordu. Mecali yoktu – ne var ki, bir Ryan’dan enerji beklemek de abesti. “Hiçbi yerim iyi diil, bi geliyo bi gidiyo, aslında,” diye açıkladı.</p>
			<p>Salt June’a özgü bir dert değildi; pek çoğumuz mustariptik ondan.</p>
			<p>Belirsiz, muğlak ağrılar, sancılar; arada bir yoklayan, ama doktorların öngördüğü koşullara da dönemlere de uymayan halsizlikler; ortak bir kaynaktan çıkıyormuşa benzeyen enfeksiyonlar – bir salgın hastalık gibi topluma yayılan ama bir salgına özgü benzeşmeyi, bir örnekliği taşımayan, varlıklarını her kurbanda farklı belirtilerle dışa vuran hastalıklar; nedensiz kızartılar, döküntüler, sonu cinnet nöbetlerine ya da tiklere, hatta felçlere varan sinir bozuklukları; tümörler ve cilt hastalıkları; bedenin her yerinde “gezinen” ağrılar, sızılar; bilgi eksikliğinden bir süre eski kategorilere sokulan, ama sonunda “yeni” oldukları açıkça anlaşılan rahatsızlıklar; muamma ölümler; insanları koltuklarına ya da haftalarca yataklarına mıhlayan, akrabaların hatta kendilerinin <em>evham</em> ya da <em>nevrotik</em> türü sözcükler kullanmasına neden olan, ama sonra ansızın ortadan kalkıp zavallı kurbanlarını eleştirilerden ve iç kemirici kuşkulardan kurtaran bitkinlikler, halsizlikler. Kısacası, uzun zamandır hem geleneksel hem de yeni gelişmiş hastalıklarda genel bir artış vardı, dolayısıyla, June, “Her yanım ağrıyor, ne demek istediğimi anlıyor musunuz?” dediğinde, ne demek istediğini gayet iyi anlamıştık, çünkü öylesine yaygın bir şikâyetti ki, artık başlı başına bir hastalık olarak sınıflandırılabilirdi. June yanımıza taşınmaya karar verdi, “Birkaç günlüğüne,” dedi, ama asıl gereksindiği şey, Gerald’ın evindeki psikolojik ya da diğer baskılardan kaçmaktı; kendisi bilmiyor olabilirdi, fakat Emily’yle ben, orayı temelli terk etmenin kızın çok hoşuna gideceğini biliyorduk.</p>
			<p>Oturma odasındaki geniş kanepeyi önerdim, ama June, Emily’nin odasındaki yer döşeğini yeğledi; geceleri de tahminimce, nasıl becerdiklerine şaşırsam da, birlikte uyuyorlardı. Şaşkınlığımı kendime sakladım elbette. Sorduğum masumane sorulara, sert, acıtıcı tepkiler aldığım çok olmuştu. Emily’yle June, seviciliği dünyadaki en normal şey mi sayıyorlar, yoksa yakışıksız mı buluyorlar, hiçbir fikrim yoktu. Ömrüm boyunca ahlaki değerler öyle büyük bir hızla ve öylesine kökten değişmişti, toplumun çeşitli kesimlerinde öyle büyük farklar gösteriyordu ki, belli bir zaman ve mekân dilimindeki düstur, ölçüt hangisiyse, onu kabullenmeyi uzun zaman önce öğrenmiştim. İki kızın birbirlerini rahatlatmak için sarmaş dolaş uyuduğuna inanmayı yeğledim. Aslında Emily’nin bana söylediklerinden sonra, hiçbir kuşku duymamalıydım; şimdi çocukla, “gerçek dostu”yla artık baş başa olduğu için neler hissettiğini, duygularını açmıştı bana. Hemen hemen baş başa, elbette – evde ben vardım, Hugo vardı. Ama hiç olmazsa öteki evdeki şu daimi kalabalıktan eser yoktu.</p>
			<p>Emily, June’a “bakıcılık” yapmaya çalıştı. Bir başka deyişle, kızın önüne yiyecek koydu, hepsini bitirmesi için başının etini yedi. Ama bir Ryan’ın beslenme tarzı sıradan bir vatandaşınkine benzemez: Tepeden tırnağa kaprise ve iğrentiye kesmiş olan June, ucundan kemirmekle yetiniyordu. Belki de Emily’nin dediği gibi, vitamin eksikliğinden mustaripti, ama şöyle dedi: “Yok, aklıma yatmıyor: Farklı bir şey yemiyorum ki, öyle değil mi? Ama içim allak bullak, her yerim kötü, eskiden böyle değildi.”</p>
			<p>Dolayısıyla, June’a “şey”in onun için ne ifade ettiğini sorsaydık, yanıtı muhtemelen şöyle olurdu: “Şey, bilemiyorum aslında, içim çok kötü, her yerim kötü.”</p>
			<p>Belki de, “şey”i bir tür görünmez bulut ya da buğu olarak sınıflandırıp noktayı koymak gerekiyordu; tıpkı su buharı gibi, görmeseniz de oturduğunuz odanın havasında var olduğunu bilirsiniz; pencereden baktığınızda havanın bir parçasını onun oluşturduğunu bilirsiniz – gözünüz havayı delmekte, bir uçtan ötekine kat etmektedir, bir daldaki böcekleri gagalayan serçeye baktığınızda, zekânız size bunu söyler; havanın kısmen bundan, her an (bir yerlerden gelecek soğuk havanın sillesini yediği an) yoğunlaşıp pusa ya da yağmura dönüşebilecek olan su buharından oluştuğunu bilirsiniz. “Şey” her yerdeydi, her şeyin içinde, kanımızda, zihnimizde akıp duruyordu. “Şey” bir kerede ve tamamen tanımlanabilecek, açımlanacak ya da parmak basılacak bir şey değildi; “şey” için için kaynayan bir hastalık, bir bezginlikti; “şey” Emily’yi, kuru yaprakları süpürme zorunluluğuna hapsolmuş, on dört yaşındaki bir kızı seyretmenin acısıydı; “şey” aldığınız elektrik hizmetinin bedeli ya da güvenilmezliğiydi; telefonların çalışmamasıydı; oradan oraya göç eden yamyam kabilelerdi; “onlar” ve onların acayiplikleriydi; “şey” son olarak, yaşadıklarımızdı... Ve duvarın ardındaki boşluktaydı; duvarın gerisindeki oyuncuları oynatandı; tıpkı belli bir oyunun sahnelendiği, saatlerin birbirini izlediği, yaşamın ittifaklara boyun eğdiği, sıradan dünyamızda olduğu gibi.</p>
			<p>O yaz sona ererken, duvarın öteki tarafındaki durum da bu yandaki, bizdeki durum kadar kötüydü. Ya da belki, orada olup biteni daha açık seçik gördüğüm için, bana öyle geliyordu. Başka odalara ve geçitlere açılan bir kapının bulunduğu, dolayısıyla –koridorun bir sonraki dönemeciyle, bir sonraki kapının açılışıyla sınırlı olsa da– bir olasılıklar ve fırsatlar duygusuna kapıldığım (oysa o bolluk, o sınırsız boşluk duygusu mutlaka, eninde sonunda, benim de içine oturtulduğum, bir parçası olduğum bir nizam çerçevesine açılmakta, orada tutulmaktadır) bir odaya ya da bir geçide girmek yerine, şimdi sanki bir perspektif yer değiştirmişti de ben odalar dizisine yukarıdan bakıyordum ya da onlardan büyük bir hızla geçebilir, hepsini bir çırpıda ziyaret edip tüketebilirdim. Her halükârda, şaşırma duygusu ya da beklenti yok olmuştu; daha düne kadar seçeneklerle, olasılıklarla dolup taşan bu odaların, kaskatı zaruretlerin pençesindeki “özel” âlemden etkilendiğini, onun o boğucu havasından bir parçayı içlerine çektiklerini bile söyleyebilirdim. Öte yandan, oradaki karışıklık hiç bu kadar muazzam olmamıştı. Bazen bana, bütün bu odalar büyük bir özenle, en ince ayrıntısına kadar, sırf yerle bir edilmek üzere düzenlenmiş gibi geliyordu; sanki çok büyük bir ev alınmış ve yüzlerce farklı tarzı, modayı, dönemi yansıtacak biçimde dekore edilmişti – ama oldukça keyfî bir biçimde; ardıllık gözetilmeden, stillerin etkileşimine, gelişimine dair belli bir sıra izlenmeksizin. Kurulmuş, mükemmelleştirilmiş – sonra da dümdüz edilmişti.</p>
			<p>Bu odalardaki karışıklık hakkında bir fikir vermeye çalışsam da, boşuna. Belki odalardan birine girmem dahi mümkün olamadı desem, yeterli; ağzına kadar kırık dökük, lime lime eşyalarla doluydu. Diğer odalar da istenmeyen eşyaların atıldığı depo niyetine kullanılmıştı, ya da öyle bir görüntü veriyordu: Hepsini de tıka basa, leş gibi kokan çöp yığınları doldurmuştu. Bazılarında mobilyalar yerli yerinde duruyorsa da, ya çatıları uçmuştu ya da duvarları delikti. Resmî, görkemli bir odanın –Fransız, İkinci İmparatorluk dönemi, bir müzede sergileniyormuşçasına cansız– ortasında, eski, demir bir ızgaranın üzerinde yakılmış bir ateşin küllerini gördüm; sağda solda, birkaç uyku tulumu, bir duvarın dibine dizilmiş bir düzine postalın yanında, içi haşlanmış soğuk patatesle dolu, kocaman bir karavana. Askerlerin ansızın geri döneceğini biliyordum; hayatta kalmak istiyorsam, derhal ayrılmalıydım buradan. İçeride zaten bir ceset vardı, kurumuş kanı, etrafındaki halıyı kirletmişti.</p>
			<p>Öte yandan, yıkıma dair bunca kanıta karşın, şu an bile, duvarın gerisinde eski beklentilere, umuda, hatta özleme ilişkin bir şeyler hissetmeden dolaşamıyordum. Anarşinin doruğa ulaştığı, benimse haklı olarak, artık mahvolmuş, pisletilmiş odalardan başka bir şey beklemez olduğum dönemde bile, bir ziyaretimde şunu buldum: Dört duvar, eski, tuğla duvarlar arasındaki bir bahçedeydim ve tepemde taptaze, iç açıcı bir gökyüzü uzanıyordu; bunun bizim değil, bir başka dünyanın göğü olduğunun farkındaydım. Bahçede üç-beş çiçek vardı, ama sebzeler çoğunluktaydı. Yeşilliklerle dolu, düzgün tarhlar vardı – havuç sapları, marullar, turplar; domates, bektaşiüzümü fidanları, olgunlaşmış kavunlar. Bazı tarhlar tırmıklanmıştı, ekilmeye hazırdı, bazılarında toprak altüst edilmiş, havalanmaya, güneşlenmeye bırakılmıştı. Şevkle, yararlılıkla, umutla dolu bir yerdi. Orada, bereketli gökyüzünün altında dolaştım, bu bahçeden ne çok kişinin beslenebileceğini düşündüm. Ama hepsi bu kadar değildi, çünkü bu bahçenin altında bir bahçe daha olduğunu fark ettim. Meyilli, toprak bir rampayı inerek ona kolayca ulaştım; hatta basamaklar bile vardı; yanılmıyorsam taştan. Birincinin hemen altında ve aynı genişlikte olan ikinci bahçeye inmiştim: Bunun bana verdiği rahatlığı ve güven duygusunu tarif etmek gerçekten olanaksız. Bu bahçe de güneşten, rüzgâr ve yağmurdan en az üstteki kadar nasibini alıyordu. Yıpranmış tuğladan, yüksek, ılık duvarlar gerek hazırlığın farklı aşamalarında gerekse kullanımda olan tarhlar burada da mevcuttu. Bir duvarda eski usul, nefis bir gül boy atmıştı. Uçuk sarıydı, kokusu bütün bahçeyi kaplamıştı. Güneşli, eski bir taşın yakınında küçük karanfiller, muhabbetçiçekleri serpilmişti; bunlar eski çiçeklerdi, oldukça küçük ama incelikli, kişilikli: Eski kır çiçeklerinin tamamı buradaydı; pırasaların, sarmısakların ve nanelerin arasında. Bir bahçıvan vardı. Ayaklarımın dibinde akan suyun sesini büyük bir zevkle dinlediğimi ayrımsadığım an, adamı gördüm; topraktaki bir kanalda akan suyun kıyısında minik baharatlar, otlar yeşermişti. Kanalın duvara yakın kısmı taşla örülmüştü ve daha genişti: Bahçıvan, dışarıdan gelip alçak, yosunlu, yumuşak bir delikten bahçeye giren taş arkın üstüne eğilmişti. Her tarhın kenarından tertemiz bir su akıyordu; bahçe bir su kanalları ağıydı. Başımı kaldırıp yukarı ve duvarın ötesine bakınca, suyun altı-yedi kilometre uzaktaki dağlardan geldiğini gördüm. Yazın ortasında olmamıza karşın, dağlar karlıydı, dolayısıyla bu, erimiş kar suyuydu; buz gibi ve dağlarda esen havanın tadıyla yüklü. Varlığını burada kuvvetle, şu gülün kokusu kadar baskın bir biçimde hissettiğim kişi hakkında bilgi almak üzere bahçıvana doğru koşunca, adam dönüp bana baktı, ama başıyla beni selamladıktan sonra yeniden görevine döndü; suyu, tarhların arasından eşit oranda akıp akmadığını kontrol ediyordu. Uzaktaki dağlara, aradaki düzlüğe, köylerin ve bahçeli, büyük, taş evlerin bulunduğu düzlüğe baktım; baktığım şeyin, artık dönmem gereken yeryüzü kadar uçsuz bucaksız ve verimli bir alt dünya olduğunu düşündüm. Sonra yeniden üst seviyeye çıktım; eski duvarlar akşam güneşiyle ısınmıştı; kulağıma dört bir yanda akan suyun şırıltısı geldi, oysa daha önce burada dururken suyun sesini duymamıştım; dizlerimden yükselen yarpuz rayihasıyla, kulaklarımdaki arı vızıltılarıyla, sağlam ama nemli toprakta küçük, dikkatli adımlarla ilerledim. Toprağın ürettiği besinlere, bizim, dünyadaki insanların gelecek kışını güvenceye alan gıdalara baktım.</p>
			<p>Ve gündelik yaşantıma döndüm; derin bir koltukta halsizce oturan, Emily’nin uzattığı yemek tabağına, sabırlı bir gülümsemeyle başını sallayan June’u seyrettim.</p>
			<p>“İyi ama mutlaka yemesi gerek, öyle değil mi?” dedi Emily bana, kaygıdan tizleşmiş bir sesle; çocuk gülümseyerek reddetmeyi sürdürünce de, bir hışım döndü, tabağı Hugo’nun önüne bıraktı; yiyeceğin bir çöp bidonuna boşaltılmasına eşdeğer bir ibret gösterisine alet olduğunu bilen hayvan başını çeviriverdi. Bunun üzerine Emily sevgi dolu bir pişmanlıkla, ihmal edilen kölesinin yanına çöktü, yüzünü eskiden sıkça yaptığı gibi, onun kürküne gömdü. Hayvan, bırakın hoşnutluğu, hiçbir tepki göstermeme kararına karşın, dayanamadı, başını azıcık kızdan yana çevirdi. Kendine rağmen, kızın elini kısacık yaladı; suratında yapmak istemediği bir şeyi yapan, ama kendini bir türlü tutamayan bir insanın ifadesi vardı... Kızsa oturduğu yerde ağlamaya başladı, ağladı, ağladı. İşte, üçü de karşımdaydı; hastalığın –bu artık her neyse– bitkinleştirdiği June, küçük düşmüş, kalbi kırılmış, çirkin, sarışın yaratık ve öfke saçan genç kadın. Üçünün arasında sessizce oturdum, öylesine yakınımızda, günün bu saatinde –akşamdı– bomboş, derinliksiz, vaatsiz yükselen duvarın gerisinde, üst üste uzanan bahçeleri düşündüm. Orada, bu canlılar ve onlar gibi pek çokları için ne zenginlikler yattığını düşündüm; bu iç karartıcı, döküntü, gündelik odada otururken, dışarıdaki kaldırım her zamanki gibi kabile yaşamıyla kaynaşırken, mis gibi kokuları, akan suları ve envai çeşit bitkisiyle öteki dünyayı, bu bilgiyi gizlemek ne kadar zor olsa da, çenemi tuttum. Onu zihnime hapsettim. Bunu yapabilmiştim. Evet, sonlara doğru, durum böyleydi; o yaşamın ya da yaşamların haberleri, “sıradan” yaşama çok daha güçlü ve sık sızar olmuştu; sanki öteki yer bizi besliyor, hayatta tutuyor ve bunu bilmemizi istiyordu. Rüzgâr bir yerden ötekine esip duruyordu; bir yerin havası öteki yerin de havasıydı; duvarın gerisindeki boşluğa yaptığım bir kaçışın ardından pencereye gittiğimde, içimi anlık bir kuşku yoklardı; zihnim dalgalanır, bulanır, silkinmek, toparlanmak için uğraşırdı; ta ki kendimi sakinleştirinceye, yo, şu an gerçekliğe, gerçek yaşama bakıyorsun, diye güvence verinceye dek; normalliğinde herkesin hemfikir olacağı bir şeyin içinde sağlamca dikiliyordum.</p>
			</div>
  </body>
</html>