<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Peki, herkes gittiyse bizim – Emily, Hugo ve benim – burada ne işimiz vardı?</p>
			<p>Ama artık çekip gitmeyi düşünmüyorduk; ciddi ciddi yani. Arada bir Dolgelly ailesinden söz ettiğimiz ya da şöyle dediğimiz olurdu: Eh, bu yakınlarda bunu ciddi olarak düşünmemiz gerekecek...</p>
			<p>Hava, su, yiyecek, ısı... Hepsine sahiptik. İşler uzun zamandır bu kadar kolaylaşmamıştı. Baskı da azalmıştı, tehlike de. Bu koca kentin yarıklarında, oyuklarında pek az insan kalmışsa da, yaşıyor, yuvarlanıp gidiyorlardı...</p>
			<p>Sonbahar biter, kış bastırırken, bir kabilenin yola çıkışını seyrettim. Son kabileydi; en azından bizim kaldırımlarımızdaki. Gidişini seyrettiğim diğer kafileler gibiydi, ama onlardan daha donanımlıydı; özellikle bizim yöreye özgü, tipik bir kervandı: Şimdi, aldığım notları karşılaştırırken, bana her mahallenin kendi yolculuk özellikleri, hatta stilleri varmış gibi geliyor! Evet, bu sözcüğü kullanabilirim... Alışkanlıklar, âdetler nasıl da çabuk üreyebiliyor! Birinin şöyle dediğini anımsıyorum, üstelik kabilelerin daha yeni yeni yollara düştüğü günlerdeydi: “Ayakkabı derileri nerede? Yanımızda <em>daima</em> yedek deri bulundururuz.”</p>
			<p>Şu son gidişi daha ayrıntılı anlatayım; ilginizi çekebilir.</p>
			<p>O sabah hava soğuktu. Alçak bir gök batıdan doğuya hızla akmaktaydı; karanlık, dökülen bir deniz. Hava kesifti; yolu ve kaldırımları incecik kaplayan kar kırıntılarını karıştıran, sürükleyen bir rüzgâr olmasına karşın, soluk almak güçtü. Zemin sıvılaşmıştı sanki. Sokağı çevreleyen, yüksek binalar keskin ve kapkara hatlarıyla bir görünüyor, bir kısa süreli, hafif tipilerin, bulutların arasında gözden yitiyordu.</p>
			<p>Elli kişi kadar toplanmıştı; hepsi de kürklerine sımsıkı sarınmıştı. Önde, herkesin gözüne güzelce soktukları, ikişer tabancalı iki genç adam vardı. Hemen arkalarında oklu, yaylı, sopalı, bıçaklı, dört delikanlı. Onların gerisinde, otomobilden çevrilme bir yük arabası: Lastikleri dışında her şey sökülmüş, tekerlerin üzerine düz bir yüzey oluşturacak tahtalar yerleştirilmişti. Arabayı bir at çekiyordu; arabanın üstüne giysi ve araç gereç bohçaları, üç küçük çocuk, bir de atın yiyeceği saman yığılmıştı. Öteki çocuklar yürüyecekti.</p>
			<p>Bu arabanın arkasından kadınlarla çocuklar yürüyor, onları bir başka araba izliyordu; boyunduruğa bir çift delikanlı koşulmuştu. Bu arabaya, eski usul saman sandıklarının daha genişlerinden konmuştu: Yalıtılmış ve takviye edilmiş tahta bir kutu; içine, yolculuk başlamadan hemen önce ateşten alınmış tencereler diziliyor, yuvalarında hafif hafif kaynamayı sürdüren yemekler, yolculuğun sonunda yenmeye hazır oluyordu. Bu ikinci arabanın arkasından, gıda malzemeleri taşıyan, eski bir süt arabası geliyordu: hububat, kurutulmuş sebzeler, turşular, vesaire. En sonda da, bir eşeğin çektiği dördüncü araba. İçine kafesler yerleştirilmişti. Kuluçkaya yatmış tavuklar. Tavşanlar; yenmek değil, üretmek için: bir düzine kadar gebe dişi. Bu son arabanın dört silahlı oğlandan oluşan, özel bir koruma ekibi vardı.</p>
			<p>Bu kervanı diğerlerinden ayıran, at ve eşekti; şehrin bizim yaşadığımız bölgesi çekek hayvanlarıyla ünlüydü. Bu özelliği nasıl geliştirdik, haberim yok. Belki de nedeni, eski günlerdeki binicilik ahırlarıydı, bunlar zamanla, talep gelince hayvan yetiştirme tesislerine dönüşmüştü.</p>
			<p>Küçük parkımızda bile atlar vardı – gece gündüz, özenle korunuyorlardı elbette.</p>
			<p>Genellikle bir grup kuzeye ya da batıya doğru yola çıkarken, insanlar güle güle demek, iyi yolculuklar dilemek, önceden gitmiş olan dostlarına, akrabalarına haber göndermek üzere evlerinden çıkarlardı. O sabah yalnızca dört kişi geldi. Kabilenin toparlanıp velvelesiz, vedasız yola düşüşünü, Hugo’yla penceremizden sessizce seyrettik. Öncekilerden, hepsi de fazlasıyla şamatalı, neşeli olan gidişlerden çok farklıydı. Bu insanlar durgundu, kaygılı görünüyorlardı, kürklerinin içinde büzülmüş, göze çarpmamak için küçülmüşlerdi: Onların kervanı yağmacılar için muazzam bir ganimet olabilirdi.</p>
			<p>Emily gelip seyretmedi bile.</p>
			<p>Son dakikada Gerald, çocuklarından yarım düzine kadarıyla ortaya çıktı; son araba da gıdaklayan yüküyle birlikte köşedeki kiliseyi dönüp gözden yitinceye kadar kaldırımda durdular. Sonra Gerald döndü, sürüsünü yeniden binaya soktu. Beni görünce başıyla selamladı, ama gülümsemedi. Gergin bir hali vardı – olmalıydı da. O vahşi çocuk sürüsünün salt görüntüsü bile, insanın karın kaslarının korkuyla kasılmasına yetiyordu. Üstelik Gerald onların arasında yaşıyordu, gece gündüz: Bana kalırsa, onlarla birlikte dışarıya çıkmasının nedeni, yüklü arabalara saldırmalarını engellemekti.</p>
			<p>O gece kapımız vuruldu; çocuklardan dördüydü: deli bakışlı ve heyecanlı. Emily hemen kapıyı kapadı, kilitledi. Sonra önüne birkaç ağır koltuk koydu. Hışırtılar, fısıltılar duyduk – ayak sesleri uzaklaştı.</p>
			<p>Emily bana baktı, Hugo’nun başının üstünden, sessizce ağzını oynattı – ne dediğini anlamak, birkaç dakikamı aldı: <em>Hugo’yu kızartacaklar.</em></p>
			<p>“Ya da Emily’yi,” dedim.</p>
			<p>Biraz sonra sokaktan gelen çığlıkları duyduk, bunu koşan ayakların patırtısı, çocukların zafer dolu, tiz bağrışmaları izledi – bir talanın, bir suçun sesleri. Ağır perdeyi kenara ittik, küçük bir ayın aydınlattığı karın parıltısında, Gerald’ın çetesinin bir şeyi sürükleyerek ön basamaklardan çıkardığını son anda görebildik; Gerald yanlarında değildi. Bir cesede benziyordu. İlla da bir ceset olması gerekmiyordu, bir çuval, bir bohça da olabilirdi. Ama kuşku içimize çoktan yerleşmişti; buna inanmamızı sağlayacak kadar da güçlüydü.</p>
			<p>Gecenin sonuna kadar, ateşin yanında, konuşmadan, bekleyerek, kulak kabartarak oturduk.</p>
			<p>İçimizden birinin ya da hepimizin, her an kurban olmasını önleyecek hiçbir şey yoktu.</p>
			<p>Hiçbir şey. Gerçi Gerald’ın tek başına, çocuklardan bazısıyla, hatta çocukların bir başlarına aşağıya indiği, son derece doğal bir tavırla bizi ziyaret ettiği doğruydu. Bize armağan getiriyorlardı. Un, süttozu, yumurta; naylon örtüler, seloteyp, çiviler, her türden el aletleri. Bize yere serilecek postlar, kömür, tohumlar, mumlar getiriyorlardı. Bize... Şehir neredeyse tamamen boşalmıştı, tek yapacağınız, nöbetçisiz binalara ve depolara girmek, canınızın istediğini almaktı. Ancak buralardaki eşyaların çoğu, kimsenin bir daha kullanmayacağı ya da kullanmak istemeyeceği şeylerdi; birkaç yıl sonra, sağ kalabilen biri bunları bulduğu takdirde, sormak zorunda kalacaktı: Tanrı aşkına, bu ne işe yarıyordu acaba?</p>
			<p>Tıpkı bu çocukların şimdiden yaptığı gibi. Onları bir posta kartı yığınının, pembe naylondan bir abajurun, kauçuk bir bahçe cücesinin, bir kitap ya da plağın başına çömelmiş, evirip çevirirken görebiliyordunuz: <em>Ne işe yarıyor bu? Onunla ne yapıyorlardı acaba?</em></p>
			<p>Fakat bu ziyaretler, bu hediyeler, bir başka ruh halinde, farklı bir durumda bizi öldürmeyecekleri anlamına gelmiyordu. Ve sırf bir kapris, bir zevk, anlık bir itki yüzünden.</p>
			<p>Mantıksız, nedensiz...</p>
			<p>Tıpkı küçük June’un gidişi gibi, nedensizce. Oturduğumuz yerde bunu düşündük, hakkında konuştuk, bir yandan da dışarıyı dinledik – yukarılardan bir atın kişnemesi, koyunların melemesi geliyordu; camımızın önünden fırıl fırıl dönerek geçen kuşlar doğruca binanın tepesine yönelmişti; bir çiftliğin artıklarına, bir sebze bahçesine, hatta üç-beş ağaca ulaşmaları için, kırık bir camdan içeriye sıçramaları yeterliydi. Nedensizlik, insan psikolojisinde yeni bir şey. Yeni mi? Eh, eğer baştan beri oradaysa bile iyi yönlendirilmiş, terbiye edilmiş, toplum kurallarına uydurulmuş olmalı. Ya da bu mantıksızlığın, nedensizliğin sergileniş biçimlerine öylesine alışmıştık ki, farkına bile varmamıştık.</p>
			<p>Bir zamanlar, ki çok uzun zaman önce değil, bir erkek ya da kadın elinizi sıktığı, size armağanlar verdiğinde, o kişinin bir sonraki karşılaşmada, salt az önce aklına öyle estiği için sizi öldürmeyeceğine inanmanız için haklı nedenleriniz olurdu... İşte yine, bir farsın kıyılarında gezinir gibiyim. Ama fars normal olana, alışıldık, standart olana dayanır. Ortada, farsın kaynağı olan <em>norm</em> olmazsa, onun özellikle hedeflediği kahkahalar kuruyuverir. </p>
			<p>June dairemi ilk kez soyduğunda, Emily’ye sorduğum soru aklımda: “Neden ben?” Yanıt şöyleydi: Çünkü buradasın ve o seni tanıyor. Hatta: Çünkü sen onun dostusun.</p>
			<p>Yukarıdaki çocukların bir gece buraya inip onların dostu olduğumuz için bizi öldüreceklerine, pekâlâ aklımız yatıyordu. Bizi tanıyorlardı çünkü.</p>
			<p>Bir gece, hayli geç vakit, söndü sönecek ateşin karşısında otururken, kapının ve pencerenin hemen dışından gelen sesleri duyduk. Ne kıpırdadık, ne de silah arandık. Üçümüz birden bakıştık –eğlenen, keyifli bakışmalar değildi, hayır– aman aman bir felsefemiz yoktu, ama bu bakışmaların mizahın kapsamına girmediğini rahatça iddia edebilirim. Şu an dışarıda olan veletlerden kimisini, daha o sabah yemeğe davet etmiştik. Onlarla oturmuş, karnımızı hep beraber doyurmuştuk. <em>Üşümüyorsun, değil mi? Bir dilim ekmek daha alsana. Biraz daha çorba ister miydin?</em></p>
			<p>Sayıları çok fazlaydı, kendimizi koruyamazdık: Kapının önünde, camın altında fısıldaşanlar en az otuz kişiydi. Gerald da mı? Yo, işte buna inanamazdık. Uyuyor olmalıydı, belki de bir keşif gezisindeydi.</p>
			<p>Hugo döndü, koruyacağı kişiyle, yani Emily’yle kapının arasındaki yerini aldı. Bana baktı; kızla pencerenin arasına geçmemi öneriyordu: Emily’yi koruma maksadıyla, elbette.</p>
			<p>Ayak sesleri, fısıldaşmalar devam ediyordu. Bir ara, kapıya güm güm vuruldu. Sonra bir yaygara koptu – haykırışlar, telaşla koşan ayaklar. Ne olmuştu? Bilmiyorduk. Belki Gerald çocukların ne yaptığını duymuş, onları durdurmaya gelmişti. Belki de sadece fikir değiştirmişlerdi, o kadar.</p>
			<p>Ertesi gün çocuklardan bir kısmı, Gerald’la birlikte bize geldiler, hep birlikte hoşça vakit geçirdik... Bunu anlatabiliyor, yazabiliyorum. Ama buradaki normalliği, doğallığı, hep birlikte oturup gevezelik etmenin, yiyeceği paylaşmanın, çocuksu bir yüze bakıp, “Pekâlâ, dün gece bana bir bıçak saplamaya niyetlenen sen miydin bakalım?” diye düşünmenin sıradanlığını asla betimleyemem.</p>
			<p>Böylece sürüp gitti.</p>
			<p>Oradan ayrılmadık. Biri sorsaydı: Yani şimdi ikinizin birden, kenti terk edip güvenli ya da kentten daha güvenli olan taşraya gitmek yerine, onca tehlikenin ortasında, sırf o hayvan yüzünden, o çirkin, taraz taraz, yaşlı canavar uğruna kaldığınızı mı söylüyorsun – salt şu yaratık yüzünden açlıktan, soğuktan ölmeyi ya da öldürülmeyi göze aldınız yani? Ona cevabımız şu olurdu: Tabii ki hayır, o kadar akılsız değiliz, insanoğlunu ait olduğu yere, hayvanların üstüne koyuyor, ne pahasına olursa olsun kurtarılması gerektiğine inanıyoruz. Hayvanlar insanlara kurban edilmelidir, doğru ve haklı olan budur, biz de zaten herkes gibi, bunu yapmayı sürdüreceğiz.</p>
			<p>Ama artık mesele Hugo değildi.</p>
			<p>Sorun, nereye gidebileceğimizdi. Neye? Oralar, onca insanın ulaşmak üzere yola çıktığı yerler sessizdi. Sessiz ve soğuk... Oralardan hiçbir haber gelmemiş, bir kişi bile kaldırımımıza geri dönüp bilgi vermemişti: “Kuzeyden, batıdan geliyorum; şuna şuna rastladım, dedi ki...”</p>
			<p>Hayır, dışarıya, yukarıya baktığımızda gördüğümüz tek şey, bize doğru hızla yuvarlanan alçak, karanlık kış bulutlarıydı: kara, kara, soğuk bulutlar. Çünkü kar yağıyordu. Kar bastırmıştı, kar pencere pervazlarımıza kadar yükselmişti. Peki, buradan giden bütün o insanlara, onca kalabalığa ne olmuştu? Dümdüz bir dünyanın kenarına kadar yürüyüp aşağıya, boşluğa atlamış olsalar bu kadar olurdu... Radyolar, arada bir de resmî bir aracın, penceremizden bakıldığında çok eskilerde kalmış bir dönemin yadigârını çağrıştıran hoparlörü doğudan haberler verirdi: Evet, anlaşılan o ki, aşağılarda yaşam şöyle ya da böyle sürmekteydi. Hatta az da olsa çiftçilikle, tarımla uğraşan, geçimini sağlayanlar vardı. “Aşağılar”, “oralar”; bu yerlerin adlarını işitiyorduk, bizim için yaşayan yerlerdi. Bizim yaşadığımız yer de canlıydı; eski kent, neredeyse boşalmış sayılsa da, insanları, hayvanları, büyüyen, giderek büyüyen, sokakları, kaldırımları, binaların zemin katlarını ele geçiren, asfaltta çatlaklar açan, duvarlara tırmanan bitkileriyle... Yaşıyordu. Bahar geldiğinde müthiş bir yeşillik patlaması olacak, hayvanlar çoğalacak, güzelce beslenip serpilecekti.</p>
			<p>Ama batıda ve kuzeyde, hayır. Sadece soğuk ve sessizlik. Buradan ayrılmak istemiyorduk. Hem kiminle gidecektik? Emily, ben ve hayvanımız – tek başımıza mı gitmeliydik? Bırakın ayrılmaya hazırlanmayı, oluşum safhasındaki bir kabile bile yoktu dışarıda; kaldırımda in cin top oynamaktaydı. O bitmek bilmez kışın buz gibi karanlığında yapayalnız kalmıştık. Ah, öyle bir karanlık, öyle alçak, kalın bir karanlık vardı ki. Çevremiz, temellerini kuşatan, her geçen gün biraz daha yükselen kar yığınlarının arasından fırlamış, yüksek, kapkara binalarla sarılıydı. Bu binalarda artık hiç ışık yoktu, hiçbir şey; o uzun, zifiri gecelerde camlardan biri ansızın parıldadığında, tek nedeni, birbirini kovalayan bulutların arasından bir anlığına sıyrılabilen aydı.</p>
			<p>Bir akşamüstü, günbatımına bir saat kadar kala, pencereden bakmakta olan Emily haykırdı: “Ah, hayır, hayır, <em>hayır!</em>” Yanına gittim ve Gerald’ı gördüm; çıplak dallara doğru yükselmiş, derin, temiz karın içindeydi. Salaş paltosu sırtındaydı, ama dehşetli soğuğa aldırmazmış gibi, önü açıktı; başını da örtmemişti, kentte tek başınaymış, kimse onu göremezmiş gibi etrafta dolaşmaktaydı. Kaldırımın efendisi, toplanan kabilelerin reisiyken –neredeyse daha dün– tattığı zaferlerin geçtiği yerleri mi ziyaret ediyordu? Etrafına, nefis, gevrek karlara, alçak bulutların batıdan kapkara derinlikler taşıdığı gökyüzüne, yer yer beyaz benekli, siyah ağaçlara baktı; bir ara dakikalarca kıpırtısız, tamamen hareketsiz kaldı; derin düşüncelere dalmış ya da aklı bir şeye takılmışçasına. Ve Emily onu gözledi; hummalı korkusunun yükseldiğini hissedebiliyordum. Şimdi Gerald’ı seyreden üç kişiydik; camlarından bakan başkaları da vardı elbette. Erkek silahsızdı. Eldivensiz ellerini ceplerine sokuyor, bazen de iki yanına sarkıtıyordu. Oldukça kayıtsız bir hali vardı; bütün silahlarını bırakmıştı ve buna aldırdığı yoktu.</p>
			<p>Sonra küçük bir şey önünden hızla geçti; bir kuşa benziyordu. Erkek binaya doğru hızlı, lakayt bir bakış fırlattı, yerinden kıpırdamadı. Bunu bir taş sağanağı izledi: Üstümüzdeki pencerelerden bir sürü sapanın, belki çok daha kötüsünün yaylım ateşine tutulmuştu. Bir taş omzuna çarptı: Yüzüne hatta gözüne de gelebilirdi. Bunun üzerine yavaşça, göstere göstere döndü, yüzünü binaya çevirdi; kendini açık bir hedef haline getirdiğini anladık. Kollarını iki yanına, gevşekçe sarkıttı, orada öylece, sakince durdu; gülümsemeden, kaygısız, telaşsız bekliyordu, gözleri muhtemelen bir üst katımızdaki penceredeki bir şeye, birine çivilenmişti.</p>
			<p>“Ah, <em>hayır,</em>” dedi Emily yeniden; bir dakika sonra omuzlarına bir köylü kadın gibi bir şal sarmış, daireden fırlamıştı bile; sokağın karşı tarafına koştuğunu gördüm. Hugo’nun solukları kesik, kederli iniltilere dönüşmüştü, burnu camı buğulandırıyordu. Elimi ensesine götürdüm, azıcık yatıştı. Emily kolunu Gerald’ın koluna doladı, onunla konuşmaya başladı; erkeği kaldırımdan uzaklaştırmaya, yolun bu tarafına, bize doğru çekiştirmeye çalışıyordu. Taş, metal parçaları, sakatat, çerçöp bombardımanı sürüyordu. Gerald’ın şakağından kan fışkırdı, Emily’nin karnına isabet eden bir taş, kızı geriye doğru sendeletti. Kızın tehlikede olduğunu anlayınca kendine gelen, canlanan Gerald şimdi kolunu ona siper etmiş, binaya sokmaya çalışıyordu. Yukarıda çocukların bağrıştığını, haykırdığını duyabiliyordum; yine o marş: “Şatonun kralıyım ben...” Tepemizdeki bağrışmalar sürer, ayaklar yeri döverken, Gerald ile Emily göründü, Hugo’yla ikimizin beklediği oturma odasına girdiler. Gerald’ın yüzü bembeyazdı, alnında da derin bir kesik vardı; Emily sızlanarak, ah vah ederek onun yüzünü yıkadı. Gerald da taşın çarptığı yeri, kızın yaralanıp yaralanmadığını inceledi: Yalnızca bir sıyrıktı.</p>
			<p>Emily onu ateşin karşısına oturttu, kendisi de yanına geçti, ellerini avuçlarının arasına alıp ovaladı.</p>
			<p>Erkek çok keyifsiz, moralsizdi. “Ama küçücük çocuklar bunlar,” dedi bir kez daha, Emily’ye, bana, Hugo’ ya bakarak. “Yalnızca çocuk.” Yüzü inanmazlıkla, acıyla kasılmıştı: Gerald’ın, bu çocukların ne hale geldiğini, neye dönüştüğünü neden bir türlü kabullenemediğini, bunu neyin engellediğini anlayamıyordum – hâlâ da anlamış değilim. Ama bunun, artık her neyse, yüreğine işlemiş, temel, önemli bir şey olduğunu biliyorum; pes etmesi, onlardan umudunu kesmesi demek, kendisinin en iyi parçasından vazgeçmesi demekti – o böyle hissediyordu.</p>
			<p>“Biliyor musun, Em, şu ufaklık, Denis henüz dört yaşında? Evet, öyle. Onu hatırladın mı; bahsettiğim çocuğu tanıyorsun, değil mi? Birkaç gün önce, benimle birlikte buraya gelmişti – şu küçücük şey, haylaz suratlı.”</p>
			<p>“Evet, anımsıyorum, ama Gerald, artık kabul etmek zorundasın...”</p>
			<p>“<em>Dört,</em>” diye bastırdı delikanlı, “dört yaşında. Söylediği bir şeyden çıkardım. İlk gezginler grubunun buraya geldiği yıl doğmuş. Öte yandan, diğerlerinden hiç de geri kalır yanı yok, ötekiler kadar çetin ceviz. Şu işe onun da bulaştığını biliyor muydun – hani geçen gece olanlara?”</p>
			<p>“Cinayete mi?” diye sordum, çünkü Emily bir şey söylememişti, erkeğin soğuk ellerini ovalamayı sürdürüyordu.</p>
			<p>“Şey, evet – sanırım bir cinayetti. O da oradaymış. O gece dönünce öfkeden kendimi kaybettim; resmen midem bulanmıştı. Onlara dedim ki... Sonra, içlerinden biri Denis’in yaptığını söyledi, elinde ne varsa, ilk o fırlatmış; – bir taştı herhalde. İlk o başlatmış, diğerleri onu izlemiş... Dört yaşında bir çocuk. Daireye döndüğümde, o, yani ölü adam oradaydı, onlarsa hep birlikte... Denis de olanca haşmetiyle aralarındaydı ve payını almaktaydı – onların suçu değil bu, nasıl olabilir ki? İnsan dört yaşındaki bir çocuğu nasıl suçlayabilir?”</p>
			<p>“Kimsenin onları suçladığı yok,” dedi Emily tatlılıkla. Gözleri ışıl ışıldı, yüzüyse solgun; Gerald’ın yanında bir muhafız gibi, korur, kollar gibi oturuyordu, sanki onun hayatını kurtarmıştı, şimdi de yakasını bırakmıyordu.</p>
			<p>“Tamam, ama onları kurtarmaya çalışmamak da onları suçlamakla aynı şey değil mi?” Bana döndü: “Öyle değil mi?” </p>
			<p>O uzun gecenin sonuna kadar oturduk, bekledik. Bir saldırı, bir ziyaret, bir elçi – herhangi bir şey bekliyorduk elbette. Üstümüzde, bu boş, koca binada çıt çıkmıyordu. Ertesi gün bütün gün kar yağdı, karanlık ve soğuktu. Oturduk, bekledik, hiçbir şey olmadı.</p>
			<p>Emily, Gerald’ın neler olup bittiğini öğrenmek üzere binanın tepesine çıkacağını sanıyordu, farkındaydım. Onu caydırmaya çalışıyordu. Oysa erkek gitmedi; birkaç gün sonra tek söylediği şu oldu: “Eh, muhtemelen başka bir yere taşınmışlardır.”</p>
			<p>“Peki ya hayvanlar?” diye atıldı Emily öfkeyle, yukarıdaki zavallı yaratıkları düşünerek.</p>
			<p>Gerald başını kaldırıp ona baktı, zihninde bir meseleyi sonlandırmış, noktayı koymuş birinin şu kısa kahkahasını attı: Karar verilmişti, ama ironiye ya da çelişkiye nakşedilmiş bir karardı bu. “Eğer yukarıya çıkarsam, eh, yeniden içine çekilebilirim – bununsa hiçbir yararı olmaz. Hayvanlara gelince, onlar da herkes gibi kaderlerine razı olmak zorunda – yukarıda hâlâ birileri var.”</p>
			<p>Böylece dördümüz birden, sessizce beklemeyi sürdürdük.</p>
			<p>Sonra, her şey bitiverdi, ama tam zamanını, Gerald’ ın bize katılmasından ne kadar sonraydı, çıkaramıyorum. Hep birlikte kışın bitmesini bekliyorduk; çok uzun sürdüğünü biliyorduk, ama yorgun, bezgin duyularımızın söylediği kadar uzun değildi: Bitmek bilmez, sonsuz bir süre, ama yine de bir kış mevsiminden daha uzun değil. Sonra, bir sabah, duvarda cılız, sarı bir leke belirdi; gizli desen karşımdaydı, yeniden doğmuştu. Beklediğimiz şeyin bu olduğu duygusu öyle güçlüydü ki, hemen uyumakta olan diğerlerine seslendim: “Emily... Emily! Gerald, Emily, çabuk gelin. Hugo, nerelerdesin?”</p>
			<p>İnatçı, dediğim dedik yaratık, kızın odasından çıktı, peşinden de Gerald ile Emily; postlara sarınmış, esneyerek, saç baş dağınık, şaşkın değil soran gözlerle bakınarak. Hugo şaşırmamıştı, hem de hiç: Canlanmış, tepeden tırnağa dikkat kesilmiş bir halde duvarın karşısında durdu, istediği, gereksindiği, bir gün olacağına inandığı şey burada, nihayet karşısındaymış, kendisi de buna hazırmış gibi, gözünü duvara dikti.</p>
			<p>Emily, Gerald’ın elini tuttu, Hugo’yla birlikte duvardaki orman desenini geçip yürüdüler... Şeye doğru... Tam olarak neler olduğunu söylemek şimdi öyle güç ki. Oradaydık, bize akla gelebilecek her şeyi sunabilecek yerde – şu ya da bu biçimde döşenmiş, içinde bulunduğumuz bin yılın zevklerini, alışkanlıklarını harmanlayan odalar; çatlamış, yıkılmış duvarlar, her şeye karşın ayakta kalabilmiş duvarlar; bir orman örtüsünü andıran, arasından otların, kuş yuvalarının fırladığı bir çatı; yerle bir edilmiş, kirletilmiş, yağmalanmış odalar; gürleyen, göz kamaştıran bulutların altındaki yemyeşil bir çimenlik ve çimenlikte delikli demirden, dev boyutlu, kara bir yumurta. Cilalanmış, parlatılmış yumurtanın çevresinde, ondan yansıyan siyah parıltıda Emily, Hugo, Gerald, kızın subay babası, iriyarı, gülen, gösterişli annesi ve küçük Denis, şu dört yaşındaki suçlu duruyordu; oğlan Gerald’ ın eline yapışmıştı, başını kaldırmış, gülümseyerek ona bakıyordu – orada durmuş demir yumurtaya bakmaktaydılar, orada olmalarının yarattığı basınç yumurtayı çatlattı, ikiye böldü, içinden bir şey... bir sahne çıktı: Sakin bir odada insanlar eğilmiş, ellerindeki metal parçalarını seçiyor, bir halının üzerindeki desene eşleştirmeye çalışıyorlar; o âna kadar cansızca yatan halı, desenlere tamı tamına oturan, kusursuzca uyan parçaların sayesinde canlanıyor, cana geliyor: Ama hayır, bunu görmedim, gördüysem bile, açık seçik değil... Kendini hepsi de uçucu, anlık olan, binlerce minik ışık çakımıyla, küçük, karman çorman sahnelerle, bir başka resmin gözenekleriyle dışa vuran öteki dünya, biz içine adım attığımız sırada katlanmaya, bükülmeye, paketlenmeye başlamıştı bile; hızla gözden yitiyor, ufalıyor, yok oluyordu – tamamı; ağaçlar, dereler, otlar, odalar ve insanlar. Fakat bunca zamandır aradığım kişi oradaydı; kız karşımdaydı.</p>
			<p>Hayır, nasıl biri olduğunu açık, kesin bir dille söyleyemem. Çok güzeldi: Bu sözcük yeterli olacaktır. Onu yalnızca bir anlığına görebildim, karanlıkta parlayan bir kıvılcımın sönme süresi kadar... Göz açıp kapayıncaya kadar; yüzünü bana yalnızca bir kez çevirdi, tek söyleyebileceğim... hiçbir şey.</p>
			<p>Dünya katlanır, çevresinde dertop olurken, arkasını dönüp ileriye, uzağa, öteye doğru yürümeye başladığında, yanında Emily vardı, Emily’nin yanında Hugo, onların arkasında da, ayak sürüyen Gerald. Emily, evet, ama çok farklı, biçim değiştirmiş, bambaşka bir telden çalan bir Emily; sarışın yaratık Hugo da kendini bu yeni kişiliğe uydurmuştu: Kızın hemen yanında yürüyen şey, tepeden tırnağa zarif bir vakarla ve özgüvenle dolu, muhteşem, yakışıklı bir hayvandı şimdi; kızın eli onun boynundaydı. İkisi birlikte, önden giden, bu çökmüş, küçük dünyadan çıkışı, bambaşka bir düzenin hüküm sürdüğü bir başka dünyaya giriş yolunu gösteren Kız’ın peşinden seğirttiler. Öteki eşikten geçmek üzereyken, ikisi de, bir saniyeliğine başlarını çevirdiler. Gülümsediler... Bu çehreleri gören Gerald onlara doğru atıldı, ama sonra, korkulu bir ikilemle duraksadı, ışıltılı parçacıklar çevresinde fırıl fırıl dönerken, etrafına, arkasına bakındı. Ve tam o sırada, son anda, geldiler; çocukları koşarak geldi, onun ellerine, giysilerine yapıştı, sonra hep birlikte, son duvarlar da çözülüp dağılırken, aceleyle ötekilerin peşine takıldılar.</p>
			</div>
  </body>
</html>