<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Taş çatlasın birkaç gün sürmüş olan bu pastoral süreç ansızın sona eriverdi. Ilık bir öğleden sonra dışarıya baktım ve altmış kadar genç insanın, karşı kaldırımdaki çınar ağaçlarının altında durduğunu gördüm; yolculukları sırasında kentten geçmekte olan bir gezginler sürüsü olduğunu anlamıştım. Bu saptamayı yapmak her zaman o kadar kolay değildi, tabii sayıları bu kadar kalabalık değilse; çünkü diğerlerinden ayrılmış, üç-beş kişilik bir grup gördüğünüzde, bunları –sayıca hayli azalmış olsalar da– kentte hâlâ rastladığımız öğrenciler sanabilirdiniz. Ya da sıradan insanların oğulları, kızları olabilirlerdi. Ancak bir arada görüldükleri an, hiçbir kuşkuya yer bırakmıyorlardı. Neden? Yo, yalnızca bugünlerde kalabalık bir genç güruhunun başka bir anlama gelemeyeceğinden değil. Bunlar bireysellikten vazgeçmiş gençlerdi, mesele buydu; kişisel karar alma yetisini de, sorumluluğu da bir yana bırakmışlardı, bu da kendini yüzlerce şekilde belli ediyordu; onlarla karşılaşan insanın (ki bu karşılaşma her seferinde ani, derin bir kaygı uyandırırdı) duyduğu içgüdüsel tepkiyi kastetmiyorum, çünkü iş bir yüzleşmeye, hesaplaşmaya vardığında, kitlesel bir eylemle burun buruna geliyordunuz. Yalnız kalmaya uzun süre dayanamıyorlardı; “kitle” onların yuvası, tanınma, onaylanma mercileriydi. Bir parkta ya da metruk bir arazide bir araya gelen köpekler gibiydiler. Müdire Hanım’ın şirin köpeciği (kadının göz alıcı, kabarık saç modeli, köpeğinin açıkça sergilediği korkuya karşı bir savunma kalkanıydı; hayvancağızın, ihtiyar bir hanımın yaşlanmış, pembe kafatasını örtemeyen, zayıf buklelerini andıran kürkü, evde örülmüş, kızıl yünden bir mantoyla korunuyordu); günde altmış kilometre koşup bana mısın demeyecek biçimde yaratılmış, efendisinin küçük evine, küçük bahçesine hapsedilmiş, muhteşem Afgan tazısı; her şeye rağmen hayatta kalabilenlerin soyundan gelen kırma; gerçek doğası gereği av köpeği olan spanyel –ailelerin can yoldaşı olan bütün bu köpekler, Togo ve Bonzo ve Yumak ve Kurt, birbirlerinin poposunu kokladıktan ve kıdem sırası oluşturduktan sonra, haydi bakalım: al sana bir köpek sürüsü, bir çete... Bu tanım, eğer rolleri bir kurum tarafından çoktan belirlenip dağıtılmamışsa, herhangi bir yerdeki, herhangi yaştaki bir insan grubu için geçerli elbette. “Çocuk” çeteleri yaşça daha büyük olanlara yol göstermiş oluyor, bunlar da zaten kısa bir süre sonra çocukları taklit ediyordu; “gençler sürüsü”ne neredeyse sürekli, giderek de yaygınlaşarak, daha yaşlı insanlar, hatta aileler dahil olmaktaydı, ama etiket değişmedi. Herkes, göçebe kabilelerden böyle söz ediyordu – “göçebe” doğru bir tanımdı; ta ki sona doğru bütün ulus harekete geçinceye, yollara düşünceye kadar.</p>
			<p>O öğleden sonra, tepelerindeki ağaçlar yaprağa kesmişken, güneş bayram ederken –eylül ayıydı ve hava hâlâ ılıktı– güruh kaldırıma yerleşmekle, kocaman bir ateş yakmakla meşguldü; sahip oldukları eşyaları öbek yapmış, başına nöbetçi dikmişlerdi: kalın sopalarla silahlanmış iki delikanlı. Âdet olduğu üzere, bütün bölge boşaltılmıştı. Polis ortalarda yoktu; yetkililer bu sorunla başa çıkamıyor, çıkmak da istemiyordu: Yol açtıkları belaları bir başka yere taşıma sürecindeki bu çetelerden kurtulduklarına memnundular. Kilometrekarelerce karelik bir alandaki bütün zemin kat pencereleri kapalı, perdeler çekiliydi, fakat çevremizi saran binaların üst kat pencerelerine yığılmış yüzleri görebiliyorduk. Gençler gruplar halinde ateşin başına toplandılar; sarmaş dolaş çiftler de vardı. Bir kız gitar çalıyordu. Ateşte kızaran etin kokusu güçlüydü; hepimiz onu fazla düşünmemeye çalışıyorduk. Hugo’nun emniyette olup olmadığını merak ettim. Bu hayvanı sevmeye başladığımdan değil; Emily’nin hatırına endişeleniyordum. Sonra kızın oturma odasında da mutfakta da olmadığını ayrımsadım. Yatak odasının kapısına vurdum, sonra açtım: Dünyaya karşı sığınak olarak kullandığı, karman çorman yatak örtülerinden yapılma yığın karşımdaydı, ama kız yoktu, Hugo da öyle. Aklıma gençlerin arasında görüp Emily’ye benzettiğim, daracık kot pantolonlu, pembe tişörtlü kız geldi. Gerçekten de Emily’ydi; gidip camdan onu izlemeye başladım. Ateşe yakın duruyordu, elinde bir şişe vardı, gülüyordu; çetenin, güruhun, ekibin, sürünün bir parçasıydı. Bacaklarının dibinde, can korkusuna düşmüş, sarı hayvan: Kalabalığın arasında kalmış, gözümden kaçmıştı. Kızın bağırdığını, tartıştığını gördüm. Bir eli Hugo’nun kafasında, geriye doğru birkaç adım attı. Ağır ağır geri çekildi, sonra dönüp koşmaya başladı, hayvansa hoplaya zıplaya ona yetişmeye çalışıyordu. Hugo’yu bir anlığına da olsa böyle görmek, yaşamını ve devinimlerini kısıtlayan, küçücük odaların zayıflattığı gücünü, kapasitesini, kalibresini anımsamak acı vericiydi. Kalabalıktan kaba, böğürtülü bir kahkaha tufanı yükseldi; Hugo yüzünden kıza takıldıkları, alaya aldıkları anlaşılıyordu. Hayvanı gerçekten öldürmeye niyetleri yoktu, yalnızca numara yapmışlar, kız da onlara inanmıştı. Bütün bunlar, kızı kendilerinden görmedikleri, ortada böyle bir ihtimal dahi bulunmadığı anlamına geliyordu. Oysa aralarında Emily yaşındaki çocuklar da vardı. Karşılarına bir çocuk olarak değil bir genç kız olarak dikilmişti; eşitleri olarak – evet, mutlaka böyle olmuş, onlar da kızı kabul etmemişti. Beti benzi atmış, titreyerek, dehşet içinde oturma odasına girdiğinde, bütün bunları aklımdan geçirmiş, tartmış, bir sonuca varmıştım. Yere oturdu, kollarını Hugo’ya doladı, sıkı sıkı kucakladı, hafifçe öne arkaya sallandı; bir yandan da söyleniyor ya da inliyor ya da hıçkırıyordu: “Ah, yo, yo, yo, sevgili Hugom, onlara asla izin vermezdim, asla göz yummazdım, sakın korkma.” Çünkü hayvan da tıpkı onun gibi tir tir titremekteydi. Sonra başını böylesi zamanlarda, birbirlerini rahatlatmak istediklerinde yaptıkları gibi, kızın omzuna dayadı.</p>
			<p>Ama bir an sonra, orada olduğumu ve meydan okuduğu yetişkinler grubu tarafından dışlanışına tanık olduğumu anlayınca yüzü kızardı, tepesi attı. Hugo’yu itip uzaklaştırdı, ayağa kalktı; yüzünü denetleyebilmek için bayağı mücadele veriyordu. Az sonra gülümseyen, kaskatı bir surat takındı, güldü, şöyle dedi: “Aslında çok eğlenceliler; millet onlar hakkında neden berbat şeyler söylüyor, anlayamıyorum.” Cama gidip dışarıyı seyretmeye koyuldu; dışardakiler şişeleri başlarına dikiyor, yiyeceklerini paylaşırken iri lokmaları elden ele geçiriyordu. Emily yenilmişti: Hatta belki de korkmuştu; ne cesaretle dışarıya çıkıp yanlarına gittiğine şaşıyordu. Öte yandan hepimiz, pencerelerdeki yüzlerce kişi, onları seyrederken aslında kendi olasılıklarımızı, kendi geleceğimizi incelediğimizi bal gibi biliyorduk.</p>
			<p>Emily az sonra döndü, bana hiç bakmadan Hugo’yu yatak odasına itekleyip kapıyı kapadı, daireden çıktı, yeniden karşı kaldırıma yollandı. Şimdi ateşin şavkı, azıcık tütsülenmiş ağaç gövdelerinin altında dar, aydınlık bir boşluk oluşturmuştu. Alt katlardaki bütün camlar karanlıktı, iki apartman kulesinin arasında duran yarımaydan vuran parıltıyı, daha doğrusu soğuk ışık huzmesini yansıtıyordu. Üst katlardaysa çeşitli türlerde ve derecelerdeki ışık, camları dolduran başların dış çizgilerini belirginleştiriyordu. Ama Emily yalnız değildi; sıradan vatandaşların kimisi, nereden geldiklerini, nereye gittiklerini öğrenme merakıyla kaldırımdaki gençlerin arasına karışmıştı bile. Ben de böyle bir kampa bir akşam ziyareti yaptığımı itiraf etmeliyim; hem de birkaç kez. Kentin bu yakasında değil ama: Hayır, komşularımdan, ayıplanmaktan ödüm kopuyordu; orada bizim mahalleden tanıdığım birkaç kişiyi görmüştüm: Hepimiz aynı şeyi yapıyorduk, aynı hesabın peşindeydik.</p>
			<p>Emily sağduyulu davrandığı sürece, başına bir şey geleceğinden korkmuyordum. Davranmazsa, yolun karşısına geçip onu kurtaracaktım. Bütün gece onları izledim. Bazen görebiliyordum onu, bazen de göremiyordum. Vaktinin çoğunu, diğerlerinden daha genç bir oğlanlar grubuyla geçirdi. Aralarındaki tek kız oydu ve aptalca davranıyordu; oğlanlara meydan okuyor, göze batıyordu. Neyse ki hepsi de körkütük sarhoştu; Emily onları sarhoş eden pek çok maddeden yalnızca bir tanesiydi.</p>
			<p>Kaldırıma serilmiş uyuyanlar vardı; başlarını dürülmüş bir kazağa ya da kollarına dayamışlardı. Etrafta dolanıp duran ötekilere aldırmaksızın uyumaktaydılar. Bu tasasız uyku, üzerlerine basılmayacağından, korunup kollandıklarından emin bir şekilde mışıl mışıl uyuyabilmeleri, bu gençlerin hem nasıl sertleşip nasır tuttuğunu hem de birbirlerine duydukları güveni her şeyden daha iyi anlatıyordu. Ancak topyekûn bir uyku söz konusu değildi. Ateş sönmüştü. Günün doğması yakındı. Yola çıkmak üzere, hep birlikte toplanmaya başladıklarını gördüm. Emily’nin de onlarla birlikte gidip gitmeyeceğini merak ederek, kötü bir yarım saat geçirdim. Fakat birkaç sarılmadan, bir askerî birlik yola çıkarken erlerle fahişeler arasında yaşanan şamatayı, vedalaşmayı andıran gürültülü, şakalaşmalı kucaklaşmadan sonra ve kaldırımda kafilenin yanı sıra üç-beş metre koşmanın ardından, ağır adımlarla döndü – hayır, bana değil; bu, hüsnükuruntu olurdu doğrusu, Hugo’ya. İçeri girerken, koridordan gelen ışık bir anlığına yüzüne vurdu; bir çocuğa kesinlikle yaraşmayan, yalnız, kederli bir yüzdü bu. Ama oturma odasına ulaştığında, maske çoktan takılmıştı. “Harika bir akşamdı, ne dersen de,” diye atıldı. Hiçbir şey dememiştim, şimdi de demedim. “İnsanları yemeleri sayılmazsa, gayet hoş insanlar,” dedi, abartılı bir esnemeyle. “İnsanları mı yiyorlar?” “Eh, sormadım tabii, ama hiç şaşırmam doğrusu, ya sen?” Küçük odasının kapısını açtı, Hugo dışarı çıktı, uyanık, yeşil gözlerini sahibesine dikti; kız ona şöyle dedi: “Tamam, merak etme, kınayacağın hiçbir şey yapmadım, yemin ederim.” Bu mutsuz beyanın ve kısa, sert bir kahkahanın ardından uzaklaştı, omzunun üstünden seslendi: “Bana öyle geliyor ki, bugünlerde onlarla gitmekten daha kötü şeyler yapabilirim. Onlar iyi vakit geçiriyor hiç olmazsa.”</p>
			<p>Eh, bu “iyi geceler”i, aramızda defalarca geçene yeğlerdim: Saat on olunca, tiz bir sesle, “Ah, yatma vaktim gelmiş, hadi bana müsaade,” der, yolladığı uslu, terbiyeli iyi geceler öpücüğü havada, ikimizin arasında asılı kalırdı; bir hayalet gibi, Profesör White’ın görünmez, beyaz eldivenleri gibi.</p>
			<p>O sonbahar başlarında, sokağımızda günbegün yeni çeteler boy gösterdi. Ve Emily günbegün aralarına karıştı. İzin filan istemiyordu. Ben de zaten yasaklamazdım, çünkü sözümü dinlemeyeceğini biliyordum. Üzerinde hiçbir yetkem yoktu. O benim çocuğum değildi. Tartışmalardan, yüzleşmelerden kaçınıyorduk. Karşı kaldırım dolduğu ve ateş yakıldığı an, Emily oradaydı. İki keresinde fena halde sarhoş döndü, bir kere de yırtılmış bir tişörtle ve boynunda ısırık izleriyle. “Bekâretimi yitirdiğimi düşünüyorsundur herhalde,” dedi. “Şey, yitirmedim, ama ramak kaldı, emin olabilirsin.” Sonra o küçük, soğuk ilave, imzası: “Tabii bir önemi varsa, ki hiç sanmıyorum.”</p>
			<p>“Bence önemi var,” dedim.</p>
			<p>“Ya, öyle mi? Eh, sen bir iyimsersin o zaman. Yani bunun gibi bir şey işte. Sen ne dersin, Hugo?”</p>
			<p>Sonra, o gezgin çeteler dönemi kapandı. Kaldırım, caddenin bir ucundan ötekine, geceler boyu yanan ateşler yüzünden tamamen kararmış, çatlamıştı, çınarların dalları kavrulmuş, ölgün sarkıyordu; dört bir yanda kemikler, kürk parçaları, cam kırıkları; geride kalan şey, ezilmiş, defalarca tepelenmiş, leş gibi bir çöplüktü. Şimdi polis arzı endam etmiş, harıl harıl not almakla, insanları sorguya çekmekle meşguldü. Çöpçüler göründü. Kaldırımlar normale döndü. Bir süreliğine her şey normale döndü; geceleri zemin kat pencerelerinde ışıklar vardı yine.</p>
			<p>İşte bu sıralarda, kaldırımlarda olup bitenlerin, Emily’yle benim aramda olup bitenlerin, duvarın arkasına yaptığım ziyaretlerde gördüklerimle bir ilintisi olabileceği aklıma geldi.</p>
			<p>Tiyatro dekoru kadar dayanıksız olan o suskun, yüksek, beyaz duvarların gerisinde dolanırken, evin gerçek sakininin daima orada, hemen bir sonraki duvarın arkasında olduğunu, bir sonraki kapıyı ya da ondan sonrakini açınca gözüme ilişeceğini bilerek ilerlerken, uzun, yüksek tavanlı bir odaya girdim; bir zamanlar belli ki çok güzel olan odayı tanımış, hatırlamıştım – iyi de, nereden? Şimdi öyle karmakarışık, öyle berbat haldeydi ki, midem bulandı, korktum. Barbarlar tarafından istila edilmiş ya da bir ordu burada geçici ordugâh kurmuştu sanki. Koltuklar, kanepeler kasten, gelişigüzel kesilmiş, süngü ya da bıçaklarla delik deşik edilmiş, içlerindeki dolgular her yandan fışkırmıştı; pirinç raylarından çekilip koparılan brokar perdeler öbekler halinde yere bırakılmıştı. Odanın bir kasap dükkânı olarak kullanıldığını sanabilirdiniz: dört bir yanda tüyler, kan, sakatat parçaları. Odayı temizlemeye koyuldum. Canla başla çalıştım, kovalarca sıcak su harcadım, ovdum, kazıdım, hale yola koydum. Alçak, çalı çitlerin arasında, bitkilerin dört köşe desenler oluşturacak şekilde boy attığı bir on sekizinci yüzyıl bahçesine açılan, yerden tavana uzanan pencereleri açtım. Güneşle rüzgâr içeriye buyur edildi, odayı temizledi. Aklım başımdaydı; baştan sona kendimde olmama karşın, kendimi hiç de öyle hissetmiyordum. Sonra, işim bitti. Eski divanlar, koltuklar artık yerli yerindeydi; onarılmış, tertemiz. Perdeler katlanmış, kuru temizlemeciye gönderilmeye hazır. Odanın içinde uzun uzun gezindim; volta atacak kadar geniş bir odaydı; sonra cam kapıların önünde durdum, gülhatmilere, koyu pembe güllere baktım, lavanta, gül, biberiye, mineçiçeği kokularını içime çektim; beni taciz eden, üstümde hak iddia eden, suçlayan anıların saldırısı altındaydım. Bir tanesi “gerçek” hayatıma ait bir anıydı, çünkü başımın etini yiyor, dürtükleyip duruyordu: Ateşlerin yandığı, ağaçların kavrulduğu kaldırımlar bu odanın malzemesinin, özdeğinin bir parçasıdır. Ancak beni çekiştirenlerin arasında, doğrudan odanın geçmişine, eski haline, burada yaşanmış olan ve buradan ayrıldığım an, kaldığı yerden sürdürülecek olan hayata duyulan özlem de vardı. Ve tabii bahçeye, köşe bucağını, en küçük kıvrımını bile ezbere bildiğim bahçeye, hepsinden çok da, odanın yakınlarda bir yerde olan, büyük bir olasılıkla beni gözleyen sakinine duyulan özlem; ben gidince içeriye gireceğinden, yaptığım temizliği başıyla onayladıktan sonra belki biraz dolaşmak üzere bahçeye çıkacağından emindim. </p>
			<p>Girdiğim bir sonraki odada, bambaşka bir ortamla karşılaştım: daha da önemlisi, apayrı bir atmosferle. “Özel” daha doğrusu “kişisel” deneyimlerden ilkiydi. Onlar için baştan beri kullandığım sözcük buydu. Atmosferse her zaman aşina, sahne nasıl olursa olsun, daha içeriye adım attığım an tanıdıktı. Bunun anlamı şu: “Kişisel” olmayan sahnelerin (örneğin şu perişan haldeki uzun, sessiz odanın, şu ya da bu ortamda tanık olduğum olayların, ne kadar yıpratıcı, hazmı güç ya da cesaret kırıcı olsa da, herhangi bir görüntünün) dokusu, verdiği duygu ya da yarattığı ruh haliyle “kişisel” sahneler arasında koskoca bir dünya yatıyordu; bu iki tür “kişisellik”(bana illa da öyle gelmese bile) tamamen farklı ve ayrı yerkürelerde yer almaktaydılar. Öncelikle, “kişisel” olanı ânında, görür görmez tanımak mümkündü; içine hapsolduğu havadan, insanda yarattığı duygulardan. Kişisel olmayan sahneler insanın gözünü yıldırabiliyor, çözülmesi gereken sorunlar yaratabiliyordu; duvarların ve mobilyaların onarımı, temizlik, kaosa bir çekidüzen vermek gibi – ama yine de, bu âlemde bir hafiflik, bir özgürlük, bir olabilirlik duygusu vardı. Evet, işte buydu; genişlik ve alternatif bir eylem olasılığının bilgisi. İnsan o odayı düzeltmeyi, o yeryüzü parçasını temizlemeyi reddedebilirdi; hatta çıkıp bir başka odaya geçebilir, bir başka sahneyi seçebilirdi. Oysa “kişisel” olana girmek, bir hapishaneye girmekti; hiçbir şeyin olamayacağı ama insanın bir sürü şey oluyormuş sanrıları gördüğü, havası kıt ve sınırlı, yetmezmiş gibi zamanın katı, değiştirilemez bir yasa olduğu ve uzun, ah Tanrım, upuzun, sürdükçe süren, sürüp giden, zorla dayatılmış dakikaların, yavaş, yıpratıcı dakikaların birbirine eklemlendiği bir hapishane.</p>
			<p>Bu seferki de yüksek tavanlı bir odaydı, ama dört köşeydi, zarafetten yoksundu; uzun ama hantal pencereleri, koyu kırmızı, kadife perdeleri vardı. Şöminede ateş yanıyordu, önüne bir ızgaraya, et kızartılırken üzerine konan, tel kapaklara benzeyen, sağlam bir ateş koruyucu konmuştu. Bunun üzerine kuruması için, kimisi kalın, kimisi ince, çok sayıda peçete serilmişti; bebeklere bağlanan şu eski usul alt bezleri, bir sürü beyaz zıbın ve kundak, uzunlu kısalı elbiseler, yelekler, ceketler, küçücük çoraplar. Edward dönemine özgü bebek giysileri; tam yanık denemese de ona yakın bir koku salan, aşırı ısınmış, havasız çamaşırlar. Sallanan bir at vardı. Alfabe kitapları. Muslin volanlı bir beşik; beyaz üstüne mavili yeşilli, minicik çiçekler... Bu renklilik öyle iyi gelmişti ki, çünkü her şey beyazdı; giysiler, beşik, şilte, örtüler, battaniyeler, çarşaflar, sepetler, hepsi bembeyazdı. Beyaza boyanmış bir oda. Bir katalogda “Bebek Odası Saati” diye tasnif edilebilecek, küçük, beyaz bir duvar saati. Beyaz. Saatin tiktakları yumuşak, hafif ve fasılasızdı. </p>
			<p>Dört yaşlarında bir kız çocuğu, şöminenin önüne serili kilimde oturuyordu; alevlerle arasında, kurusun diye asılmış olan çamaşırlar vardı. Kız lacivert kadifeden bir elbise giymişti. Siyah saçları bir yandan ayrılmış, büyük, beyaz bir kurdeleyle toplanmıştı. Alabildiğine ciddi, daha şimdiden kendini savunmaya hazır, ela gözleri vardı.</p>
			<p>Yatağa bir bebek yatırılmıştı, gece için kundaklanmaktaydı. Bebek kıkır kıkır gülüyordu. Bir hemşire ya da dadı, bebeğin üstüne eğilmişti, yalnızca geniş, beyaz sırtı görünüyordu. Kardeşinin üstüne eğilmiş olan sevgi dolu hemşireye bakarken kızın yüzünü kaplayan ifade yeterliydi, her şeyi anlatıyordu. Ama dahası vardı: Odaya bir başka figür, uzun boylu, iriyarı, güçlü bir kadın girdi, tepeden tırnağa amansız bir enerji yansıtan bir kişilik; o da gidip bebeğe doğru eğildi, iki kadın kendilerini bir sevgi seremonisine kaptırdı; bebek kıkırdıyor, karşılık veriyor, cıvıldıyordu. Küçük kızsa izliyordu. Etrafındaki her şey dev boyutluydu: oda geniş, sıcak ve yüksek tavanlı, kadınlar uzun boylu, güçlü ve zor beğenir, mobilyalar ürkütücü ve baş edilmesi güç; o hafif, aceleci tiktaklarıyla, herkese ne yapması gerektiğini söyleyen, herkesin de boyun eğdiği, akıl danıştığı, gözlediği saat.</p>
			<p>Bu sahneye davet edilmek, bir çocuğun alanına, dünyasına adım atmaktı; onu küçük bir çocuğun gözleriyle gördüm –yani devasa ve amansız– ama aynı zamanda küçücük ve amansız olduğu bilgisini de zihnimde taşıdım – adi, önemsiz. Burası önemsiz olanın, akılsız olanın istibdadındaydı. Nefes alamama duygusu, havasızlık; zihnin, emellerin boğulması. Ve hepsi de sonsuz, ebedî, çünkü buraya çocuk zamanı egemendi; bir günün sonunun, o haşin, beyaz saatin buyruğuyla başlayan bir sonraki günden zorlukla ayırt edilebildiği bir zaman. Her yeni gün, tırmanılması gereken bir şeydi sanki; kocaman, gaddar koltuklar, insanın boyunu aşan karyola; ancak kavrayan, çeken, iten iri ellerin yardımıyla aşılabilen engeller ve güçlükler – aynı eller bebekle uğraşırken nasıl da şefkatli, nazik görünüyordu. Dadı bebeği kucakladı, havaya kaldırdı. Bebek gülüyordu. Anne bebeği dadıdan almaya yeltendi, kadın bırakmadı: “Ah, yo, <em>bu</em> benim; o benim bebeğim, benim minik oğlum.” “Ah, hayır, Hemşire,” diye atıldı sağlam, güçlü kule; odadaki her şeyden, irikıyım hemşireden bile daha uzun, başı neredeyse tavana değen anne. “Yo, hayır,” dedi; gülümsüyordu ama dudakları gergindi, “o <em>benim</em> bebeğim.” “Hayır, bu seferki benim,” diye bastırdı hemşire bebeği sallar, tatlı tatlı mırıldanırken, “o benim biricik bebeğim, öteki de sizin bebeğiniz; Emily sizin, Madam.” Duygusal bir bağımsızlık gösterisiyle sırtını anneye dönüverdi; sevgiyle bağrına bastığı bebeği pışpışlayıp duruyordu. Bunun üzerine anne gülümsedi; öncekinden farklı, küçük kızın anlamını çözemediği bir gülümsemeydi, dönüp kızın eline yapışması, sertçe çekiştirmesiyle son buldu: “Neden hâlâ soyunmadın? Sana soyunmanı söylemiştim!” Böylece telaşlı, rahatsız edici bir itiş kakış başladı; kat kat giysiler sırtından bir hışım çekilip alınırken, kız ayaklarının üzerinde sabit durmaya çalıştı. Önce pek gururlandığı, mavi kadife elbise çıkartıldı –elbisenin ona yakıştığını biliyordu; her cinsten, pek çok sesin bunu başının üstünden birbirine yinelediğini duymuştu– fakat hem kolunun iç kısmında hem de sırtında öyle çok minik düğmesi vardı ki, her birinin tek tek açılması çok uzun sürüyor, o iri parmaklar canını yakıyor, tenini çiziyordu. Sonra sıra iç eteğin, oldukça hızlı ama çenesini tahriş eden bir hareketle çıkarılmasına geldi; bunu ona çok büyük gelen, havaya ılık, hiç de nahoş olmayan bir koku salan, uzun, beyaz çoraplar izledi: Anne kokuyu aldı, yüzünü buruşturdu. “Hadi bakalım, doğru yatağa,” dedi, beyaz bir geceliği kızın başından aceleyle geçirirken.</p>
			<p>Emily pencerenin yakınındaki yatağına tırmandı; karyola demirine tutunup kendini yukarı çekmesi gerekmişti, çünkü yatak ona göre çok büyüktü; kalın, kırmızı, kadife perdenin bir ucunu kaldırıp yıldızlara baktı. Göz ucuyla da, bebekle ilgilenen heybetli kadınları izliyordu; anneyle dadıyı. Emily’nin yüzü yaşlı, bezgindi. Her şeyi anladığı, olacakları önceden kestirdiği belliydi; çevresinin ağır, kopkoyu bir pusla kuşatıldığı hissiyle sabrediyor, başına gelene katlanıyordu, çünkü mecburdu – zaman; onu ite aralaya ilerlemek zorundaydı, ta ki ondan kurtulana, özgür kalana dek. Hiçbirinin elinden bir şey gelmezdi; ne annenin, o korkulan, güçlü kadının, ne yaşamı yüzünden aksileşmiş, huysuz dadının ne de Emily’nin daha şimdiden içini eriten, elini kolunu bağlayan bir tutkuyla bağlandığı bebeğin. Ona, küçük çocuğa gelince, onun da yapabileceği hiçbir şey yoktu, hem de hiç; anne o sabırsız, hoyrat tavrıyla, ama sanki pek şen şakrakmış gibi çıkan bir sesle, içerdiği şefkat talebini çocuğun daha o yaşta bile anladığı bir ataklıkla, “Emily, artık yatmalısın. Hadi, uyu bakalım,” deyince, kız yatağına uzandı, bebeği alıp yan odaya götüren kadınları seyretti; odadan bir erkeğin sesi geliyordu; babanın. Kendisinin dışlandığı bir iyi geceler töreni: Emily’yi iyi geceler dilemesi için babasının yanına götürmeyi unutmuşlardı. Sırtüstü döndü, yeniden sıcak, beyaz odaya döndü; titreşen, kızıl alevlerin yaydığı ısı, demirlere asılı kalın, beyaz çamaşırları sıcak kokularla dolduruyor, kırmızı perdelerin ek yerlerinin gerisindeki oyuntulara kırmızı gölgeler düşürüyor, kalın battaniyenin altını, kızın bedenini karıncalandıran bir hararetle dolduruyordu. Perdelerden sarkan kırmızı püskülleri tuttu, kendine yaklaştırdı, çekti, çekti...</p>
			<p>Bu küçük çocuk elbette, bakmam için bana teslim edilen Emily’ydi, ama onun çocukluğuna ait bir sahne izlediğimi anlamak birkaç günümü aldı (ne var ki, olanaksızdı bu, çünkü o günlerde böylesi çocukluklar yoktu, çok gerilerde kalmıştı); öyleyse onun belleğine, onu biçimlendiren mazisine ait bir sahneydi... Bir sabah beraber oturuyorduk, yaptığı bir hareket, bana gayet aşikâr olan bir şeyi gösterdi. Bunun üzerine bu gencecik yüze, çocukla genç kızın bu tedirgin edici karışımına kaçamak bakışlar fırlatmaya başladım ve onu dört yaşındaki yalnızlığında açıkça görebildim. Emily. Oturma odamın duvarının arkasında bir film gibi “oynayan” anılarından ya da deneyimlerinden anımsadığı var mıydı acaba? Duvar şu an –havayı eğimli bir açıyla kesen güneşin vurduğu, alttaki duvar kâğıdındaki çiçek desenlerinin puslu, narin ama inatla varlığını sürdürdüğü beyaz badanayı aydınlattığı şu dakika– saydam bir film perdesine dönüşmüştü: İki dünyanın birbirine yaklaştığı, insana birinden ötekine yürüyüp geçmenin mümkün olduğunu düşündüren anlardan biriydi bu. Oturduğum yerden duvara bakmayı sürdürdüm ve kesinlikle “benim” dünyama ait olmayan sesler duyduğumu hayal ettim: şömine ızgarasına bir gayret sürtünen bir maşa, koşan, küçük ayaklar, bir çocuk sesi.</p>
			<p>Emily’ye bir şey söylesem, soru sorsa mıydım? Ama göze alamıyordum; işin doğrusu buydu. Ondan korkuyordum. Beni korkutan şey, ona karşı duyduğum çaresizlikti.</p>
			<p>Ona fazlasıyla dar gelen, eski kot pantolonuyla iyice gerilmiş, kısa, pembe tişörtünü giymişti.</p>
			<p>“Sana yeni giysiler gerek,” dedim. </p>
			<p>“Neden? Yani şimdi hoş görünmüyor muyum?” Yine o korkunç, parlak neşe, ama yanı sıra azıcık da hüzün... Sonra kendini topladı, eleştirilere karşı koymaya hazırlandı.</p>
			<p>“Çok hoş görünüyorsun. Ama giysilerin artık küçük geliyor sana.”</p>
			<p>“Aman Tanrım, bu kadar berbat durumda olduğumun farkında değildim.”</p>
			<p>Benden uzaklaştı, uzun, kahverengi kanepeye uzandı; Hugo da yanına. Gerçi başparmağını emmiyordu, ama emseydi şaşırmazdım.</p>
			<p>Bana karşı tavrını mı anlatayım? Bu çok güç. Genellikle beni görmüyordu bile. Artık her kimse, o adam tarafından bana ilk getirildiğinde, karşısında yaşlıca birini görmüştü; beni son derece net, duru, inceden inceye, ayrıntılı bir biçimde görmüştü. Ama o andan sonra, yanımda kaldığı bütün o haftalar boyunca, bir kez olsun bundan çoğunu, yaşlıca birinden ve böyle birinden beklenecek kişilik özelliklerinden daha fazlasını gördüğünü sanmıyorum. Onun adına kapıldığım dehşetten, kaygılarımdan, duyduğum koruma güdüsünden haberi bile yoktu elbette. Ona bakmanın, onunla ilgilenmenin bütün hayatımı doldurduğunu bilmiyordu, suyu emen bir sünger gibi... Ama yakınmaya hakkım var mıydı? Ben de diğer bütün yetişkinler gibi, “gençlik”, “gençler”, “çocuklar” filan diye konuşup durmamış mıydım? Kendimi engellemediğim takdirde, bunu hâlâ yapmıyor muydum? Yaşça büyük olanların gençleri kendilerinden uzaklaştırmalarının, zihinlerinin “işte bunu anlamıyorum” ya da “bunu hiç anlayamayacağım” etiketli bölümlerine itelemelerinin bağışlanır yanı yoktur, çünkü onlar da, her biri, bir zamanlar gençti... Orta yaşlı ve yaşlı insanların pek azının bu gerçeği dikkate aldığını, hayata geçirdiğini düşünürsek, belki de bu beylik, basmakalıp cümleyi tekrarlamaktan utanmalıyım? Anılarını minnetle yâd etmeyi, olumlamayı pek azının başarabildiğini düşünürsek. Yaşlılar bir zamanlar gençti, gençler hiç yaşlı olmadılar... Bu ve benzeri laflara binlerce günlükte, ahlaksal öğreti kitaplarında, genel geçer beğeniye hitap eden, sıradan romanlarda, mesellerde filan rastladık; neye yaradılar peki? Bir şeyleri değiştirebildiler mi? Eh, pek bir işe yaradıklarını söyleyemeyeceğim... Emily karşısında katı, denetimli, mesafeli bir ihtiyar görüyordu. Onu ürkütüyordum, onun için şu tasavvur edilemez, akıl almaz şeyi, yaşlılığı temsil ediyordum. Oysa benim açımdan, o, onun durumu bana kendi anılarım kadar yakın, aşinaydı. Divana yatmaya giderken, sırtı bana dönükken, yüzü asıktı. Çocukluğundan uzaklaşma, ergenliğe, elbiseleri, yol yordam bilen tavırları ve her duruma cuk oturacak biçimde düzenlenmiş sözcükleriyle genç kızlığa adım atma dürtüsünü dizginlemek için beni kullanıyordu.</p>
			<p>Çelişkisi muazzamdı, dolayısıyla beni kullanışı da orantısız ve yorucuydu; birkaç hafta boyunca beni suçladı, görünüşünü eleştirmemden yakındı; şimdi kalkıp giysilere bir sürü para harcayacak olması benim suçumdu, dış görünüşünden hoşnuttu, hiç de hoşnut değildi – ömrü boyunca pantolon, tişört ve kazaktan başka hiçbir şey giymek istemiyordu, artık o da “doğru dürüst bir şeyler” giymek istiyordu, ama benim kuşak her şeyi eline yüzüne bulaştırdığı için, onun kuşağı giyecek ilginç bir şey bulamaz olmuştu; onun yaşındakilerin elinde asırlık moda dergileriyle o nefis, ölmüş geçmişin hayallerinden başka hiçbir şey kalmamıştı... Vesaire vesaire.</p>
			<p>Tek sorun yaşının büyümesi, bedeninin gelişmesi değildi: Kilo alıyordu. Bütün günü, kediye benzeyen köpeği ya da köpeğe benzeyen kedisiyle birlikte kanepede yatarak, sarı hayvanı kucaklayarak, sevip okşayarak geçiriyor, habire şeker emiyor, reçelli ekmek yiyor, hayvanı mıncıklayıp hayal kuruyordu. Ya da pencerede oturuyor, bir yandan o küçük, sivri yorumlarını yaparken bir yandan da bir şeyler atıştırıyordu. Bazen de yanına bolca reçelli ekmek, kek, elma depolayıp yerde, odanın ortasında kendine eski kitaplarla dergilerden oluşan bir sahne kurar, yüzüstü uzanırdı, Hugo da onun baldırlarının arka kısmına yayılırdı: Bütün bir sabahı, günü, bazen de birkaç günü bu şekilde, okuyarak, hayal kurarak, yiyip içerek geçirdiği oluyordu.</p>
			<p>Bu durum beni sinirden delirtiyordu: Öte yandan, o yaşlardayken aynısını yaptığımı da çok iyi anımsıyordum.</p>
			<p>Ansızın sıçrayıp kalkar, aynaya gider, çığlığı basardı: “Ah, aman Tanrım, bu hızla şişmanlamaya devam edersem, senden bile çirkin bulacaklar beni!” Ya da: “Yeni giysiler almama izin versen bile, hiçbirine sığamayacağım; aslında yeni giysilerimin olmasını istemiyorsun, yalnızca söylüyorsun işte; bunca insan yiyecek dahi bulamazken, havailik, kalpsizlik ettiğimi düşünüyorsun.”</p>
			<p>Bense yeni kıyafetler almasına ne kadar sevineceğimi tekrarlamaktan başka bir şey yapamıyordum. Çoğu kişinin yaptığı gibi, ikinci el giysilerin satıldığı pazarlara, dükkânlara gidebilirdi. Ya da, canı isterse, gerçek bir mağazaya giderdi; yalnızca bu seferlik, elbette. O günlerde bir dükkândan giysi ya da malzeme almak, bir statü göstergesiydi; dükkânlar sadece yönetici sınıf tarafından kullanılmaktaydı – çoğumuzun tabiriyle “Konuşanlar” tarafından. Gerçek bir mağazaya ciddi ciddi girme fikrinin kızı heyecanlandırdığını biliyordum. Ama çekmeceye onun için bıraktığım parayı görmezden geldi, yemeyi ve hayal kurmayı sürdürdü.</p>
			<p>Haber toplamak denen yaygın etkinlik nedeniyle sık sık dışarıya çıkıyordum. Herkes gibi bir radyom olmasına, bir gazete grubunun üyesi olmama (gazete kâğıdı sıkıntısı, insanları gruplar oluşturmaya, gazete ve dergileri ortaklaşa alıp elden ele geçirmeye zorluyordu) karşın, ben de herkes gibi doğru, gerçek haberin peşindeydim, yani insanların toplandığı yerlerde, sokaklarda, barlar, meyhaneler ve çay salonlarında. Bu gruplar kentin her yanındaydı; bir yerden ötekine, bardan çay salonuna, hâlâ televizyon satan dükkânların önüne devinip duruyorlardı. Bu gruplar resmî haber organlarından sürgün vermiş, ilave bir organ gibiydi: Toplanılan yere sürekli yeni kümeler, çiftler ya da bireyler eklenirdi; durup dinler, araya karışır, kendi duyduklarını aktarırlardı; söylenti ve dedikoduya karşılık söylenti ve dedikodu takası – haber, para gibi bir şey olup çıkmıştı. Sonra biraz ilerler, dururduk, ilerler, yeniden dururduk; hareket etmek hepimizin hissettiği o daimi huzursuzluğu yatıştırabilirmiş gibi. Bu şekilde toplanan bilgiler genellikle, resmî yayın organlarında can bulmasından günler, haftalar önce dile düşen haberlerdi. Tabii sıklıkla da yanlış, eksik şeylerdi. İyi ama bütün haberler öyle değil midir? İnsanların haber kokusu almak, bilgi edinmek amacıyla sürekli oradan oraya hareket ederken yaptığı şey, söylentinin içindeki gerçek kırıntılarını, tortularını ayıklamaya çalışmaktı, çünkü neredeyse her zaman, karşımıza çıkan buydu. Bu değerli kalıntılara sahip olmak zorundaydık: O bizim alacağımız, hakkımızdı. Ona sahip olmak kendimizi daha güvende hissetmemizi sağlıyor, bize bir kimlik veriyordu. Onu elde edememek ya da yeterince edememek, bizi yoksun bırakıyor, tedirginleştiriyordu.</p>
			<p>O zamanlar böyle görüyorduk. Şimdi daha farklı düşünüyorum: Yaptığımız şey, konuşmaktı. Konuşuyorduk. Tıpkı bizden yukarıda yaşayan, yaşamlarını ebedî, bitmek bilmez konferanslarda neler olduğunu, neler olması gerektiğini, gerçekleştirmeyi canı gönülden istedikleri –ancak tabii ki asla başaramadıkları– şeyleri konuşarak geçirenler gibi, biz de konuşuyorduk. Onlara, “Konuşanlar” diyorduk... Ve her gün saatlerimizi konuşarak, konuşanları dinleyerek harcıyorduk.</p>
			<p>Çoğunlukla, elbette, derdimiz doğuya ve güneye düşen –“orası” ya da “aşağısı” diye bahsettiğimiz– yörelerde olup biteni öğrenmekti, çünkü orada olanların er ya da geç bizi etkileyeceğini biliyorduk. Hangi çetelerin yaklaştığını ya da yaklaştığı dedikodusunun yayıldığını bilmek zorundaydık – daha önce de söylediğim gibi bu çeteler salt “çocuk”lardan ve “genç”lerden oluşmuyordu, aralarında her türden, her yaştan insan vardı; yeni toplumsal birim, artık sayıları giderek artan bu kabilelerdi; hangi maddelerde kısıntı beklendiğini ya da satışının tamamen durdurulacağını bilmeliydik; banliyölerden biri mazot, elektrik ve benzine tamamen sırt çevirip mum ateşine ve kişisel becerilere dönme kararı aldığında, yeni bir hurdalık, bir süprüntü çöplüğü bulunduğunda ve sıradan insanların da oradaki zenginliklere ulaşabilme ihtimali belirdiğinde, bazı dükkânların elinde hayvan derisi, eski battaniye, vitamin şurubu niyetine kuşburnu, yeniden dönüştürülmüş plastik nesneler, kevgir, tava gibi madenî eşyalar ya da işte merhum bolluk zamanından kalma herhangi bir şey bulunabileceği fısıldandığında, mutlaka haberdar olmalıydık.</p>
			<p>Aslında böyle bulup buluşturma, yamama, eldekiyle idare etme çabası, gündelik yaşantımıza çok önceden sızmış, henüz bolluk ve refah, israf, aşırı beslenme dönemimiz sürerken başlamıştı. Hepimiz, eldeki azıcık şeyi değerlendirme, ondan mümkün olduğunca istifade etme uzmanı olup çıkmıştık, hem de elimiz kolumuz hâlâ doluyken, reklamlar bizi hâlâ para harcamaya, tüketmeye, kullanıp atmaya teşvik ederken.</p>
			<p>Bazen Emily’yi –yokluğumda olabileceklerden korkarak ama bu riske değeceğini düşünerek– yalnız bırakır, kentten epeyce uzağa, köylere, çiftliklere, diğer şehirlere giderdim. Bu geziler bazen iki-üç gün sürerdi, çünkü tren ve otobüs seferleri hem seyrek hem de güvenilmezdi; neredeyse tamamı resmî görevlilerce kullanılan arabalarsa, halkın memur sınıfına duyduğu korku yüzünden, yoldan insan toplamaya yanaşmıyordu. Yürüyordum; çoğu kişi gibi, ayaklarımın ne işe yaradığını yeniden keşfetmiş, yürüyordum.</p>
			<p>Bir gün daireme döndüm ve Emily’yi yarım düzine koyun postuyla buldum. Başka şeyler de vardı; gelecek için ve hâlâ kısmen, yarım buçuk tahayyül edebildiğimiz zaruret günleri için her türden malzemeyle birlikte dolaplara, yüklüklere kaldırdığım şeyler, fakat önemli olan koyun derileriydi, çünkü kızı gelişiminin yepyeni bir safhasına taşıyanlar, onlar oldu. Başta, onlara aldırmazmış gibi yaptı. Sonra, Emily’yi holdeki ya da girişteki uzun aynanın karşısına geçmiş, derileri üzerine iğnelerken gördüm. Yabani savaşçı prenses havası yaratmaya çalışıyordu, fakat onu gördüğümü, dahası ilgilendiğimi fark ettiği an, Hugo’yla birlikte kanepedeki yerine, gündüz gözüyle kurduğu, içinden geçtiğimiz gerçek süreci tamamen dışlayan hayallerine döndü. Öte yandan, sağ kalma meselesinin, bunun kaynaklarını, hilelerini ve küçük çarelerini öğrenmenin aklını çeldiğinin farkındaydım. Yine o dönemde, mutfağa girip büyük bir keyifle, yalnızca birkaç bayat soğan, buruşmuş patates ve baharat kullanarak, hamurlu ve et soslu bir yemek hazırladığını, ünlü bir şefin cakasıyla sunduğunu da anımsıyorum. Benim o güne kadar hiç dert etmediğim, aklıma bile gelmeyen şeyleri bulduğu pazarlardan hoşlanıyordu. Ateşi harlayıp çamaşır ve yemekte kullanacağı suyu ısıtmaktan zevk alıyordu – bunu oldum olası sinir bozucu bulur, geçmişteki yalın, iş görür alışkanlıklarımızla kıyaslamaktan kendimi alamazdım. Elimdeki yakacak odun stokuyla yetindiğim için beni azarlar, bir koşu bazı terk edilmiş binalara gidip eski kenar pervazları türünden tahtalarla döner, hemen oracığa, halının üzerine çöküp ustaca kullandığı bir baltayla parçalamaya koyulur, ahı gitmiş vahı kalmış kilim parçalarını, çaputları siper ederdi. Evet, çok becerikli, marifetliydi, bu da, yanıma gelmesinden önceki deneyimleri hakkında her şeyi açıklıyordu. Onu izlediğimi, bazı sonuçlara vardığımı biliyordu, buysa onu yeniden kanepeye, ser verip sır vermeme güdüsüne, şu an bile her şeyden güçlü olan anlaşılma ve keşfedilme gereksinimine döndürüyordu. Ancak yine de, yeteneklerini, iş bitirme becerisini görmek beni rahatlatıyor, onun geleceğine ilişkin kaygılarımı, sırtımda bir yük misali taşıdığım o felaket önsezilerini hafifletiyordu: Bu kasvetli, hayalperest, istikrarsız çocuk, aklı fikri kendinde, fantezilerinde, mazisinde olan çocuk nasıl hayatta kalacak, hepimizin sağ salim atlatması gereken şeyi nasıl atlatacaktı? Bunun ne kadar iç karartıcı bir önsezi olduğunu, onu nasıl sürekli gözlediğimi, onun için endişelendiğimi, o boş binalara ve çöplüklere gittiğinde kalbimin nasıl sıkıştığını yeni yeni ayrımsar olmuştum. “Başımın çaresine bakabileceğime neden inanmıyorsun?” diye haykırıyordu, çileden çıkmış bir öfkeyle, ama tabii hoşnut etme, hatır sayma talimatı iliklerine işlemiş, tipik Emily olarak, gülümsemeyi ihmal etmeden, öfkesini gizlemeye çalışarak: Gerçek kızgınlığını, gerçek duygularını saklamak, örtbas etmek zorundaydı, ancak yalancı öfkeler, somurtmalar, ergenliğin malum rol yapma zorunluluğu sürekli sergilenmeliydi.</p>
			<p>Hugo’nun yanımızda olmasına müteşekkirdim. Birlikte yaşanması güç bir hayvan değildi. (Az kaldı “biri” diyecektim!) Fazla uyumuyor gibiydi: Hep nöbetteydi. Sanırım ona göre tek işlevi, vazifesi buydu zaten: Emily’ ye göz kulak olmak. Onu Emily’nin beslemesini yeğliyordu, ama kabına yiyecek koyduğum zaman yiyordu. Bütün arzusu kızın tek dostu, tek aşkı olmaktı, fakat bana karşı da gayet nazikti – korkarım, kullanabileceğim tek sözcük bu. Akşamları o kalın zincirinin ucunda sokağa çıkmayı dört gözle bekler, Emily onu almadan gittiğinde hüsrana uğrasa da, benimle uslu uslu çıkardı. Köpek maması diye satılan iğrenç maddeleri yer, ama bizim tabaklardan artanları tercih ettiğini her haliyle belli ederdi.</p>
			<p>Gerçi bizden pek bir şey arttığı da yoktu: Emily yiyor, yiyordu; patladı patlayacak pantolonlarının üzerine o kısa eteklerini giyer olmuştu. Çenesi şekerleme ya da ekmeği öğütürken, aynanın karşısında kasvetle kendisini süzmekteydi. Hiçbir şey söylemedim; hiçbir şey söylemeyerek duruma dikkat çektim – bana meydan okuduğu zaman bile: “Şişmanlık bana yakışıyor, ne dersin?” ya da “Şöyle bir ziyafet sofrası olsa, ne güzel yerdim.” Ama ne derse desin, şaka yapıyor olsa da, habire yiyordu. Yere uzanır, gözleri eski bir kitabın satırlarında gezinirken eli otomatik olarak ağzına ekmek, biraz daha ekmek, kek, patatesli karışımlar, meyveli hamur işleri taşırdı, ama az sonra kitabı bırakır, donuk donuk parlayan gözlerini tam karşıya dikerdi. Saatlerce. Günlerce. Bazen kendine içecek bir şey hazırlamak üzere bir sıçrayışta kalkar, bir fincan da bana ikram eder, sonra beni unuturdu. Ağzı sürekli hareket halindeydi; çiğneyen, tadına bakan, dünyayı unutmuş; öyle ki, bazen kız tepeden tırnağa ağza kesmiş sanırdınız, bedenindeki diğer her şey bu ağza tabiydi sanki; gözlerinin sözcükleri algılayışı bile bir tür yiyip içme, kurduğu hayaller bir maddeyi hırsla tüketme eylemiydi de, onu gıdalar kadar bunlar da şişmanlatıyordu sanki.</p>
			<p>Sonra, ansızın, her şey tersine döndü. O sıralar gözüme o kadar da ani görünmedi, elbette. Şimdi, geçmişe bakınca, ayan beyan ortadaymış, diyorum: Daha da ötesi, korkarım, basmakalıp ve mekanikmiş; tıpkı geriye bakıldığında her önlenemez şeyin insana son derece olağan, kaçınılmaz görünmesi gibi. </p>
			<p>Bizim apartman bloklarından bazı gençler karşı kaldırımda ve boş arsada, kavrulmuş ağaçların altında takılmaya başlamıştı. Bu gençler yitik bir şaşaadan ve serüvenden çöplenmekteydi: göçmen kabilelerin ateşler yaktığı, ziyafetler çektiği bir zamanın anılarından. Birbirlerine kaldırımdaki kararmış kısımları gösteriyor, destanın bazı bölümlerini anlatıyor, tekrar anlatıyorlardı. Başta iki-üç kişiydiler, sonra yarım düzine, sonra da... Emily, onları seyretmek uğruna hayallerinden vazgeçti. Gerçi yüzünden, onlara duyduğu küçümseme dışında herhangi bir anlam çıkarmak olanaksızdı. Bu boğuk sesli, yeni yetme oğlanlara duyduğum acımayı çok iyi anımsıyorum, fark edilmeyi ve bakılmayı delice isteyen, o hantal vücutlarıyla fena halde çaresiz ve iştah kapatıcı görünen; Emily’ye de acıyordum, camdan bakan şişko kıza, kılık değiştirmiş prensese. Kısacık bir sürenin, birkaç yılın bu sürfeleri dönüştürüp güzelleştirebileceğinden hiç emin değildim. Oysa yanılıyordum: Zaman öylesine hızlanmıştı ki, o kadar yıla artık ihtiyaç yoktu... Bir akşam Emily yavaş adımlarla dışarıya çıktı, yüzünde alaya benzeyen bir anlamla binanın önünde dikildi, bedeniyse yalvarıyor, talep ediyordu. Oğlanlar onu görmezden geldi. Sonra, vücudu hakkında bazı yorumlar yaptılar. Kız içeri girdi, düşünceli bir suratla kanepenin her zamanki köşesine yerleşti, saatlerce oturdu – ve yemek yemeyi kesti.</p>
			<p>Hızla kilo vermeye başladı. Salt bitki çaylarıyla ve maya özleriyle besleniyordu. Şimdi tersine bir işlem izliyordum; çevresindeki yağ katmanları eriyip gittikçe bütünlüklü ve net bir biçimde ortaya çıkan, biçimli vücudunu.</p>
			<p>Başladım itiraz etmeye: Bir şeyler yemek zorundasın, kendine doğru dürüst bir beslenme programı oluşturmalısın. Ama beni duymuyordu. Kaldırımdaki kahramanlara –artık günler uzamaya, bahar yaralı ağaçları sağaltmaya koyulduğu için, sayıları epeyce artmış olan delikanlılara– layık biri olma zorunluluğuna uzaktım... </p>
			<p>Her ne kadar bunu hâlâ fark edememiş olsam da, bir çetenin, sürünün, kabilenin doğuşunu seyretmekteydik. Gözümün önündeki süreçlerin daha o zamandan farkına vardığımı söyleyebilmek hoşuma giderdi. Ancak şu an, kendimi körlükle suçluyorum. Benzeşme tutkusunun ürettiği taklit etme, öykünme çabası olmasa, işler nasıl yürür ki? Toplumun bütün gelişiminin, bütün bireysel gelişimin temeli ona dayanır. Bir nedenle, sanki hepimiz onu yok saymak ya da dile getirmemek konusunda gizli bir ittifak halindeydik: en yalın, dar görüşlüler bile onunla meşgulken. İnsanların –çocuklar, yetişkinler, herkesin– bağlantısız alışkanlıklar, birbirinden kopuk bilgi parçacıklarıyla beslendiğine dair bir tür inanç birliği vardı; bir açık büfeden bir şeyler seçercesine: “Evet, şundan alacağım,” ya da “Hayır, onu istemiyorum!” Oysa gerçekte, insanlar diğer insanları, atmosferleri, olayları, yerleri yutarak, olduğu gibi mideye indirerek büyürler – duydukları hayranlık sayesinde gelişirler. Genellikle de bilinçsizce, elbette. Bizi biçimlendiren, oluşturan şey, yakın çevremizdekilerdir.</p>
			<p> Gözlerimin önünde, o kaldırımda, haftalarca, aylarca, âdeta bir ders kitabından ya da laboratuvardan takip edercesine, bir yaratılışa, toplumun yeni bir biriminin doğup gelişmesine tanık olabilirdim. Ama böyle bir şey yapmadım, çünkü aklım fikrim Emily’de, onun için duyduğum kaygıdaydı. Bu işlemler sürüp gitti, ben de gözlemledim; benim için ayrıntılar ön plandaydı; şu ya da bu olayın Emily üzerindeki etkisini gözlemekteydim. Nasıl bir fırsat kaçırdığımı ancak şimdi, geriye bakınca anlıyorum.</p>
			<p>Kendini kadınlığa, diğer kadınların arasındaki yerini almaya hazırlayan tek genç kız Emily değildi. Janet White, örneğin: Ana babası onu durduruncaya kadar, Janet pencerenin önünden, gülen, laf atan oğlanların karşısından en az on kere geçti. Bu arada, oğlanlarla kızların yolun iki tarafında, iki düşman müfreze gibi durup birbirlerine sataştığı, sövüp saydığı bir dönem de yaşandı.</p>
			<p>Sonra, delikanlıların giderek daha az yaygara yaptığı, daha uzun süreler sessiz kaldığı ya da kendi aralarında, sakince konuştuğu dikkatimi çekti; bu arada, çaktırmamaya çalışarak sürekli karşı tarafı gözlüyorlardı.</p>
			<p>Dairede, Emily koyun derilerini anımsadı. Bir kez daha onları bedenine sarmaya başladı; belini kemerle sıkıyor, saçlarını salıp kasıla kasıla yürüyordu. Yanıma geldi: “Şu dikiş makinesini buldum. Kullanabilir miyim?”</p>
			<p>“Elbette. Ama yeni giysiler almak istemez misin? O makine öyle eski ki. En az otuz beş yıllık olmalı.”</p>
			<p>“Çalışıyor.”</p>
			<p>Ona verdiğim para hâlâ çekmecedeydi. Gidip parayı aldı, evden fırladı, kent merkezine olan dokuz-on kilometreyi hızla, neredeyse göze çarpmamaya çalışarak yürüdü; memur sınıfının, daha doğrusu parası yetenin alışveriş yapabildiği büyük mağazalar oradaydı. Gerçi ikisi aynı anlama geliyordu ya, neyse. Eve, kriz öncesi dönemden kalma, iyi cins kumaşlarla döndü. İbrişimler, mezura, makas almıştı. İkinci el dükkânlarına, çarşıdaki tezgâhlara da uğramıştı; getirdiği ganimetler, kelepirler yatak odasının zeminine yığıldı. Kaldırımda duran Janet White’ı içeriye davet etti, tabii önce kibarca iznimi almayı unutmamıştı; minicik odaya kapanan iki su perisi bir yandan laflamaya bir yandan da rekabet etmeye koyuldular; uzun aynanın karşısında kumaşları üzerlerine tutup kendilerini süzüyor, bir şöyle bir böyle dönüyorlardı – Janet White da kendi yağmasına çıkıp çeşitli malzemeler ve eski giysilerle dönünce, aynı ritüel bu kez de Janet’in, koridorun ilerisindeki odasında yinelendi. Bunun sonuysa, sokağa çıkma yasağına, kaldırım çetesinin zevklerinden mahrum bırakılmaya ve Emily’yle arkadaşlık etmeme uyarısına vardı. Çünkü Janet’i farklı bir yazgı bekliyordu. Doğruyu söylemek gerekirse White ailesinin yöneticiler zümresinde ne kadar yükseldiğini fark edememiştim; öte yandan, kendini bu şekilde yarı gizleyen tek memur ailesi de onlar değildi; herkes gibi sıradan bir dairede, sessizce yaşayıp giderken, çoğunluktan esirgenen, gıda, eşya, giysi, ulaşım türü kaynaklara rahatça ulaşabilen ailelerdi bunlar.</p>
			<p>Emily, Janet tarafından terk edilmeye aldırmaz gibiydi. Bunu, haftalarca süren bir içe kapanış dönemi izledi; tıpkı sürekli yediği, hayal kurup tembellik ettiği günlerde olduğu gibi, şimdi de iliklerine kadar kendisiyle meşguldü, ancak bu kez enerjiyle ve en azından yiyeceklere karşı iradeyle, nefsinden feragatle doluydu; bense gözlemekteydim. Sonsuzcasına gözlüyordum, çünkü böylesi bir yoğunlaşmayı, kendini adamayı hayatımda görmemiştim.</p>
			<p>Tamam, Emily içe kapanmış, bu yeni etkinliğe kendini en az aylaklık edişi, hayal kuruşu kadar delice kaptırmış olabilirdi, ama şimdi, hiç olmazsa, hissettikleri gözler önündeydi; içinden geçenler fantastik kostümlerle dışa vurulmaktaydı.</p>
			<p>İlk otoportresi... İnce dallı pembe çiçeklerle bezeli, beyaz, eski bir elbise bulmuştu. Yer yer lekeli, eprimiş. Bu kısımları kesip attı. Dantel ve tül parçaları, boncuklar, fularlar eklendi ve ortaya, bir kaleydoskop gibi, gereksinimlerine göre değişen bir kıyafet çıktı. Genellikle, bir gelinlikti. Sonra, bir genç kız elbisesine dönüşüyordu – insan, böyle muğlak bir saflık bildirgesini normalde Emily’ninkinden daha olgun bir bakış açısından, belli modeldeki genç kız giysilerinin kırılganlığının, taze etin geçiciliğinin simgesi olarak gören bir gözden beklerdi. Elbiseyi olanca saydamlığıyla çıplak bedenine geçirdiğinde, bir gece elbisesi olup çıkıyordu. Bazen bir akşam elbisesiydi; bazen de, hiç de amaçlamadığı halde, kızın içindeki bir katılık, sürekli etrafı kollama, kendini savunma alışkanlığı, giydiği her şeydeki masumiyeti silip atıyordu, öyle ki, <em>İlkbahar</em> tablosundaki genç kıza özenerek eline bir buket alsa, saçına çiçekler taksa bile, bir akşam yemeğinde etinin ne kadarını sergileyeceğini özenle hesaplamış bir kadın gibi görünmekten kurtulamıyordu. Bu elbise benim için duygusal bir deneyim olup çıkmıştı. Ondan korkar olmuştum. Burada da, mesele kıza karşı hissettiğim çaresizlikti. Onu sırtına geçirip kaldırıma çıkabileceğinden emindim. Şimdi kendimi aptallıkla suçluyorum – yaşlılar, genç bedendeki gizli bireyi, o bedeni işgal eden farklı, çeşitli kişiliklerin en güçlü ve en muktedir olan üyesini, talimat veren, yaşanacak deneyimleri seçen... Ve o kişiyi koruyup gözeten benliği görmezden gelmeye eğilimlidir; onu unutmuşlardır!</p>
			<p>Ve sonra, böyle bir vahşet ve anarşi ortamında, bir genç kız elbisesinin ilk örneği, arketipi olan bu elbiseyi – daha doğrusu, bu arketipler bileşkesini görmek, bu çocuğun, bu küçük kızın rüyalarının malzemesini şu yaşlı uygarlığımızın döküntü yığınlarında, çöplüklerinde bulması, bulup çıkarması, üzerinde çalışması ve kendine biçtiği imgeleri... Ne yazık ki, alabildiğine eski, yok edilemez, günün gerçekleriyle çelişen, fena halde <em>konu dışı</em> imgeleri her şeye karşın hayata geçirmesi – bütün bunlar bana fazla geldi ve hiçbir şey söylememeye, göstermemeye, ifşa etmemeye kararlı bir halde sahneden çekildim. Çok yerinde bir kararmış. O şeyi sırtına geçirip dairede dolaşıyordu, yalnızca tüle sarınmış bir kız; onu sırtında cakayla, utanarak, küstahça, korkarak taşıyordu; “denediği” şey bir elbise değil, bir dizi otoportreydi, dolayısıyla benim orada olup olmamam önemsizdi; beni fark etmiyordu bile. Eh, biliyorum, hepimizin mahremiyetine yapılan baskılar, bizlere içsel tenhalıklara, yalnızlıklara çekilip nasıl yok olacağımızı öğretir; birileriyle beraberken yalnız kalmakta hepimiz ustalaşmışızdır.</p>
			<p>Fakat gülsem mi ağlasam mı, gerçekten bilemiyordum, her ikisini de azar azar yaptım, tabii kızın beni göremeyeceği anlarda. Çünkü yürekli ve marifetli olmanın yanı sıra, o açık, dürüst, ela gözleriyle öyle de gülünçtü ki – o İngiliz uslu çocuk, efendi yurttaş gözleri; hilesiz hurdasız, ölçüp biçen, ihtiyatlı gözleriyle; küçük, taptaze bir yüzü boyama girişimleriyle, harem tülleri ardına puslu, baygın çekilişiyle, takındığı “baştan çıkarıcı” pozlarla kasılan bedeniyle. Bu elbise onu haftalar boyunca esir aldı. Sonra, bir gün makası kaptı, alaycı bir sabırsızlıkla basen kısmını kesiverdi: Bir şey yolunda gitmemişti ya da gitmişti ve artık işi bitmişti, gerek kalmamıştı. Paçavra yığınını bir çekmeceye tıktı, kendisinden yeni, başka bir şey icat etmeye girişti.</p>
			<p>Gecikmiş bir soğuk dalgası başladı, epeyce de uzadı. Hatta biraz kar bile yağdı. Sıcaklık, daireme yalvar yakar davet edilen bir konuktu, dolayısıyla biz de herkes gibi, adeta sokağa çıkar gibi, kat kat giyiniyorduk. Emily koyun derilerinden kendine uzun, dramatik bir tunik yaptı. Bunu dolabımdan aldığı eski bir bluzun üzerine geçirdi, belini kızıl şifondan bir kuşakla sıktı. İzin filan almadan. Bunu yaptığına ne kadar memnun olduğumu anlatamam. Artık kendinde bazı haklar gördüğünü gösteriyordu – nihayet. Bir çocuğun yaramazlık etme hakkı, örneğin; ancak bundan daha fazlası söz konusuydu: Yaşlıca ya da olgun birinin, genç birinin bir şeyi, özel bir eşyayı rahatça alıverdiğini görmesi, hele de o şey gencin yaşamındaki bir safhaya güçlü bir vurgu, bir tür bildirgeyse (tıpkı pembe dallı, beyaz bir elbisenin gencecik bir kız için bir duyuru olması gibi), büyük bir boşalım, bir şoktur, büzüşen cilde çarpan buz gibi su da denebilir, ama aynı zamanda bir bağımsızlık bildirgesidir de. <em>Senden çok bana ait bu,</em> der hırsızlık eylemi: <em>Bana ait, çünkü ona benim daha çok ihtiyacım var; benim yaşam safhama daha çok uyuyor; sana küçülmüş zaten</em>... İşte, gençlerin gözlerinde bu tebliği gördüğü an kişinin –belki de bilinçsizce– hissettiği heyecan, gelecekte yaşanacaklara dair bir ipucudur belki de: Hayatını artık devredebilirsin, ona artık ihtiyacın kalmadı, biz onu senin yerine yaşarız, hadi, git lütfen.</p>
			<p>Bluz otuz yıldır giysilerimin arasında duruyordu; iyi cins, yeşil ipekten yapılma, bir zamanların şık, seçkin bir ürünüydü. Şimdiyse Emily’nin deri ceketinin altında kalmıştı; ben haykırmamak için kendimi güç tutarken (“Tanrı aşkına, bu eşkıya kılığını dışarıda giyemezsin, resmen saldırıya davet bu!”), sırtındaki kreasyon dağılıp gitti, çünkü yalnızca teyellenmiş, topluiğnelerle tutturulmuştu; ömrü, kızın kurduğu hayallerden daha kısa sürmüştü.</p>
			<p>Bu şekilde yuvarlanıp gittik. Daireden çıkmadı, üzerinde fantezilerinden biri varken, yani; gözlemlerime göre, bunlar da zaten giderek daha faydalı, daha kullanışlı giysilere dönüşmekteydi.</p>
			<p>Kozalar birer birer parçalandı; sonra, bu kadar çok ziyankârlık yapmanın utancıyla, ansızın, hayırsızca ama o aşırı kibar ve <em>korkunç</em> tavrıyla, benden biraz daha para istedi, tek başına çarşıya çıktı. İkinci el giysilerle döndü; bunlar onu tek, devasa bir adımda kendine ilişkin fantastik hayalleri olan bir çocuktan bir genç kıza, daha doğrusu bir kadına dönüştürdü. O sırada on üçündeydi, ön dörde basmamıştı, ama su içinde on yedi-on sekiz gösteriyordu ve bu, yalnızca birkaç çalkantılı günde oluvermişti. Büyük bir olasılıkla, kaldırımdaki kahramanlar onun yanında çoluk çocuk kalacak, o da, artık genç bir kadın olarak, doğanın ona uygun gördüğü şeyi talep edecekti: on yedi, on sekiz, hatta daha ileri yaşlarda, genç bir erkek.</p>
			<p>Ancak güruh, sürü, çete –henüz kabile değil, ama o yolda ilerleyen– grup da aynı Emily gibi, zoraki bir büyümeye maruz kalmıştı. Birkaç hafta yetmişti bunun için. Kar kaldırımları ağartır, ucundan taze yeşillikler sarkan (filizler küçülüp sonra geri dönmüştü) ağaç dallarının karalığını daha da vurgularken, Emily hayal dünyasında romantik kahramanlarla, üst düzey yöneticiler ve harem sahibi hükümdarlarla evlenirken, bir düzine kadar delikanlı o hantal, hödük kisvelerinden sıyrılıp çıkmıştı; akşam olduğunda, rengârenk kıyafetleriyle ağaçların altında kasılarak dolaşmaya başladılar, mahallenin kızları da onlara katılmak üzere sokağa döküldü. Şimdi, erken baharın giderek uzayan ikindilerinde, yüzlerce pencereden dikizlenen gençlerin sayısı otuzu buluyor, belki de geçiyordu. Artık mahalleye dank etmişti ki, salt “oralar” dediğimiz yörelere ait olduğuna inandığımız bir fenomen, burada, gözlerimizin önünde, kendi sokaklarımızda da doğmaktadır; oysa sokaklarımızın başına, en kötü ihtimalle, yabancı göçmen kafilelerin geçişi dışında, hiçbir şey gelemez sanırdık.</p>
			<p>Duyduğumuza göre, aynı şey kentimizin başka bölgelerinde de görülmekteydi. Gençlerin, göçer kabilelere duydukları hayranlıkla, sonra da özenme duygusuyla bir araya toplandıkları, sonunda da özendikleri şeye dönüştükleri tek kaldırım bizimki değildi. Hepimiz biliyorduk, anlamıştık, zaten çayevlerinde, barlarda ve malum toplanma yerlerinde de konuşuluyordu: Tartışılıyor, haber oluyor, böylece gerçekleşmesi sağlanıyordu. Gençlerimizin yakında gideceğini biliyorduk; hayret ve tehlike nidaları salma ritüelini yineledik; ama artık başımıza geldiğine göre, itiraf etmeliydik: Sonunun buraya varacağını, varması gerektiğini tahmin etmemiz gerekirdi; öngörüsüzlüğümüz hepimizi dehşete düşürdü... Bir de, tabii, bu fenomene henüz uğramamış olan, bundan muaf olduğuna inanan mahallelerin basiretsizliği.</p>
			<p>Emily gösteriş yapmaya başlamıştı. Önce penceremizden, iyice görüldüğünden emin oluncaya kadar, sonra da dışarıda, sokakta; karşı kaldırımdaki gençlerin farkında değilmişçesine ağır ağır geziniyordu. Bu dönem, beklediğimden daha uzun sürdü; bir başka deyişle, kızın kabul edilme süresi biraz gecikti. Bana kalırsa, iş şöyle bir noktaya varmıştı: Sığınaktan, çocukluktan, hayal kurma özgürlüğünden uzaklaşmasını sağlayacak o büyük adımı atmaya korkuyordu: Çünkü şimdi diğer kızlara benziyordu ve onlar gibi davranmak, düşünmek zorundaydı. Diğerleri nasıl görünüyordu peki? Eh, göçmen kızların giyim tarzının temeli, çıkış noktası tabii ki duruma uygunluk, elverişlilikti, öyle olmak zorundaydı: stilize edilmiş kullanışlılık. Pantolonlar, ceketler, kazaklar, fularlar; hepsi de kalın, dayanıklı ve sıcak tutacak malzemedendi. Ne var ki pazarların, döküntü toptancılarının, eski depoların sunduğu tek şey, insana ardı arkası kesilmeyecekmiş gibi gelen bir “eski moda” giysi seliydi; bunların uyarlanması, en kötü ihtimalle dönüştürülmesiyle her türden ıvır zıvır elde edilebiliyordu. Bunun sonucunda da, kızlar şu eski usul Çingenelere benziyordu; kılık kıyafetlerinin benzeşmesi, aynı nedenlerdendi: Isınmalı ve özgürce hareket etmeliydiler; ayakları onları çok uzaklara taşıyabilmeliydi. Fakat taşkın imgelem güçleri onları rengârenk kılıyor, ısınan havalarsa kelebekler misali ortalığa saçılmalarını sağlıyordu.</p>
			<p>Bir gün Emily yolun karşısına geçti, oradaki kalabalığa karıştı; bunu yapmak onun için dünyanın en kolay şeyiymiş gibi. Hemen hemen aynı anda da, oradaki en güçlü kişilikmiş gibi görünen oğlanın uzattığı sigarayı aldı, yakmasına izin verdi, teklifsizce tüttürmeye koyuldu. Daha önce sigara içtiğini hiç görmemiştim. Işık küçük, ışıldayan camlarıyla yüksek binaları kuşatan gökyüzünden usulca çekilirken, kız hâlâ oradaydı. Ondan çok daha sonra da. Gençler şimdi dalların altında zar zor seçilen bir kitleydi. Alçak sesle konuşuyor, sigara içerek, ceket ceplerinde tuttukları şişeleri yudumlayarak öylece dikiliyorlardı; bazen de en yakın apartman blokunun önünü çeviren alçak duvara oturuyorlardı. Kaldırımın ve boş arsanın o kısmı, bir tarafını alçak korkuluk duvarının diğer yanını eski bir duvarın sınırladığı o bölüm, ağaçları ve yabani otlarıyla onların olmuştu artık; bir arena ya da tiyatro gibi. Kalabalık grup ona el koymuş, onu biçimlendirmişti: O boş alanı bundan böyle sadece bir kabilenin doğduğu yer olarak görecektik.</p>
			<p>Ama Hugo orada değildi. Kız onu kucaklamış, öpmüş, onunla konuşmuş, o çirkin, sarı kulaklarına bir şeyler fısıldamıştı. Ve onu evde bırakmıştı.</p>
			<p>Hayvan camın önündeki bir iskemleye oturdu, perdelerin arkasına gizlenmeye özen göstererek kızı gözlemeye başladı.</p>
			<p>Bir yabancı odaya ansızın dalıverse, şöyle derdi: “Ne kadar da sarı bir köpek!” Sonra: “Bu bir köpek, öyle değil mi?” Ona bakınca benim gördüğüm şeyse (Emily bunu asla görmedi, çünkü kızın eve dönmek üzere kaldırımdan indiğini görür görmez, Hugo yüzünü kapıya dönüyordu), sırtını oturma odasına dönmüş, tam anlamıyla kıpırtısız, saatlerce oturan, kamçı benzeri kuyruğu iskemlenin çubukları arasından sarkan, tepeden tırnağa hüzne ve uyanık bir sabra kesmiş, saman sarısı bir köpekti. Bir köpek. Bir köpeğin özellikleri – sadakat, alçakgönüllülük, tahammül. Böyle arkadan bakınca, Hugo insanda çoğu köpeğin uyandırdığı duyguları uyandırıyordu: şefkat, huzursuzluk; o da bir nevi tutuklu ya da köleymişçesine. Ama sonra başını çevirir, bir köpeğin gözlerindeki sıcacık, sefil sevgiyi görmeyi beklerken, hissettiğiniz duygudaşlık uçup giderdi: Bu, yarı insanlaşmış bir köpek değildi. Keskin, yeşil gözleri cam gibi parlardı. İnsafsız, zalim. Kedi gözleri, insana yabancı bir cins; ne alttan alan, ne yaltaklanan ne de yalvaran. Köpek bedenindeki kedi gözleri – bir kedinin gözleri ve suratı. Çirkinliği tıpkı güzellik gibi insanın dikkatini çeken, dolayısıyla gözlerimi bir türlü alamadığım, geçinip gitmeye çalıştığım ve burada, hayatımda olmayı bir hak olarak gördüğünü gayet iyi anladığım bu yaratık, bu tabiat hatası, bu ucube gözünü Emily’den ayırmıyor, onu en az benim kadar yakından kolluyordu. Kızın geceleri sigara ve alkol kokarak, saatlerdir düşüp kalktığı yabani güruhtan emdiği korkutucu zindelikle dolup taşarak eve döndüğünde sarıldığı, okşadığı, sevdiği canlıysa, Hugo’ydu.</p>
			<p>Artık öğlenden gece yarısına, hatta daha da geç vakitlere kadar, hep onlarlaydı; hayvanla ikimiz perdelerin arkasında oturuyor, gözümüzü karanlığa dikiyorduk, çünkü dışarıda yalnızca tek bir sokak lambası vardı ve oralarda dolanıp duran kalabalıktan, solgun benizlerin, ufacık pırıltıların ve sigaralar yakılırken parlayan alevlerin dışında pek bir şey seçilemiyor, birileri kahkahalarla gülünceye, bir şarkı mırıldanıncaya ya da azgın bir ağız dalaşına girişinceye kadar hiçbir ses duyulmuyordu – böylesi zamanlarda Hugo’nun tir tir titrediğini, korkuyla büzüldüğünü hissederdim. Ama kavgalar el birliğiyle, ortak bir vetoyla kısa sürede bastırılırdı.</p>
			<p>Emily’nin eve dönmek üzere olduğunu anlayınca, her ikimiz de, hem Hugo hem de ben, çabucak nöbet yerlerimizi terk eder, uyuduğumuza ya da en azından onu gizlice gözetlemediğimize inanabileceği bir yerlere dağılırdık.</p>
			</div>
  </body>
</html>