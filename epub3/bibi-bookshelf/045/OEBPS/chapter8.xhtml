<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Bir öğleden sonra bir haber toplama gezisinden döndüm ve odalarımı karman çorman bir halde buldum; hem de, duvarın arka tarafındaki yerin “gulyabani” tarafından ya da salt anarşi ilkesiyle altüst edilişiyle birebir aynı şekilde. Orada durup ters dönmüş iskemleye, yere saçılmış kitaplara bakarken, aklımdan geçen, buydu. Ortada genel bir düzensizlik, bir boşluk vardı, hepsinden önemlisi de buraya karşı bir yabancılaşma duygusu. Sonra, belirgin eksiklikler, noksanlar birer birer ortaya çıktı. Erzak gitmişti, değerli tahıl stoku, konserve gıdalar, kurutulmuş meyveler: mumlar, deriler, naylon örtüler – malum şeyler. Pekâlâ, tamam – eve hırsız girmişti; daha önce girmemiş olmasıysa sadece şanstı. Ama sonra, yalnızca bir zamanlar değerli olan eşyaların eksilmiş olduğunu ayrımsadım: aylardır kullanılmayan televizyon, bir teyp, elektrik lambaları, bir çırpıcı. Şehir, artık hiçbir işe yaramayan elektrikli aletlerle dolu depolardan geçilmiyordu; bu hırsızlar da amma acayip ya da budalaymış diye düşünmeye başladım. Hugo her zamanki yerine, duvarın dibine uzanmış, yatıyordu; davetsiz konuklardan rahatsız olmamıştı. Buysa tuhaftı; bunun gerçekten garip, açıklanamaz bir soygun çeşidi olduğuna kani olmuştum ki, gayet iyi bildiğim bazı sesler beni pencereye sürükledi. Orada durup, malların bir kısmını geri getiren, küçük geçit alayını izlemeye koyuldum. Bir düzine çocuk başının üzerine televizyon, yakacak ve gıda çuvalları, boy boy torbalar, kutular yerleştirilmişti. Az sonra, Emily’nin sesine doğru kalkan yüzler, esmer, beyaz, siyah çehreler seçilir oldu: “Hadi bakalım, çok geç kaldık!” Eve döndüğümü ve pencerede dikildiğimi kastediyordu. Diğerlerinin arkasından gelen Emily’yi gördüm. İdare ondaydı: denetleyen, sorumluluğu üstlenmiş, canı sıkkın; işgüzar. Daha önce bu rolde hiç görmemiştim onu; benim için yeni bir Emily’ydi bu. June da oradaydı, Emily’nin yanıbaşında. Bütün bu yüzleri tanıyordum – bu çocuklar Gerald’ın ev ahalisiydi.</p>
			<p>Bir dakika sonra kutular, bohçalar, sandıklar ve onların altındaki çocuklar oturma odama doluştu. Zemin getirilenlerle kaplanınca, çocuklar kıyın kıyın uzaklaşmaya koyuldular; gözleri Emily’de, bana asla bakmaksızın: Görünmez olsam bu kadar olurdu.</p>
			<p>“Şimdi de özür dileyin bakalım,” diye buyurdu kız.</p>
			<p>Çocuklar gülümsedi, hani şu <em>Vay, amma da ileri gidiyor!</em> diyen sıkılgan, cılız gülümsemeler. Emily’ye boyun eğiyorlardı, ama onu aşırı zorba buluyorlardı: Bu utanmış, sevecen tebessümlere ilk muhatap oluşu değildi kızın, görebiliyordum. Şu öteki evdeki rolünü daha da merak etmeye başlamıştım.</p>
			<p>“Aa, hadi ama,” dedi Emily, “bunu ona borçlusunuz, öyle değil mi?”</p>
			<p>June sıska omuzlarını silkti, şöyle dedi: “Özür dileriz. Ama hepsini geri getirdik, getirmedik mi?” Açımlamaya çalıştığım özgün metin şu: “Üfff, üzür diğleriz işte, hepiciğini geri gitirdik amma gitirmedik mi yanime?”</p>
			<p>Bu konuşma çabasında, hayal kırıklığının hırsı yatıyordu: Bu çocuk, eski günlerimizde, her şeyden çok sözel olanın, sözcüklerin, onların değiş tokuşunun, kullanılışının belirlediği dönemlerde yetişmiş, biçimlenmiş olan diğer çocukların aksine, bu zenginlikten mahrum bırakılmıştı. Biz (yani eğitimliler) bu bolluğu toplumumuzun daha alt katmanlarıyla paylaşmanın bir yolunu hiç bulamadık. Kaldırımın kenarında durup birkaç cümlelik dedikodu alışverişinde bulunan iki kadında bile, boşa kürek sallamanın o yürek parçalayıcı çabasını görebiliyordunuz: Yoksulların mahrum bırakılmış, güdükleşmiş konuşma biçiminin bir yerlerinde, daima, güceniklikten ileri gelen bir enerji yatıyordu (bilinçsizce belki, ama orada); bu içerlemeyi besleyen şey, ortada onları aşan bir hüner, bir dile hâkim olma becerisi, kolaylığı olduğunu bilmeleriydi; onların sohbetinde bunların yerini, sürekli yinelenen belli terimler alıyordu –koltuk değnekleri gibi– “yani”, “Ne demek istediğimi anladın?”, “Öyle değil mi?” ve diğerleri; ağızlarından çıkanın büyük bir bölümünü oluşturan eklentiler. Sözcükler ağızlarından yoğun bir gayretin, meşakkatin sonucunda dökülür gibiydi – şu an June’ da olduğu gibi. Başkalarının dilsel akıcılığa nasıl kolayca erişebildiği düşünüldüğünde, korkunç bir şeydi bu.</p>
			<p>Çocuklar sonunda çıkıp gittiler, June oyalandı. Odaya bakış şeklinden, gitmek istemediğini anlayabiliyordum. Eylemin kendisinden değil, sonuçlarından pişmandı; biricik Emily’sinden ayrılmasına mal olabilirdi.</p>
			<p>“Neydi bunlar böyle?” diye sordum.</p>
			<p>Emily’nin mütehakkim tavırları uçup gitti, omuzları düştü; Hugo’nun yanına çökmüş, kaygılı ve bitkin çocuktu o. Hayvan onun yanağını yaladı.</p>
			<p>“Şey, senin bazı eşyalarına heves etmişler, hepsi bu.”</p>
			<p>“Evet, ama...” İçimden geçenler şöyleydi: <em>Ama ben sizlerin dostuyum; bana bulaşmamaları gerekirdi!</em> Emily bunu anladı, o küçük, kuru gülümsemesiyle, şöyle dedi: “June buraya gidip geldi, neyin nerde olduğunu öğrendi; çocuklar yeni bir hedef arayışına girince senin evi önermiş.”</p>
			<p>“Eh, kulağa gayet makul geliyor.”</p>
			<p>“Evet, öyle” diye bastırdı, ciddi gözlerini yüzüme dikip vurgusunu hafifsememi engelleyerek. “Evet, gerçekten de makul.”</p>
			<p>“Kişisel bir şey olarak algılama mı demek istiyorsun?”</p>
			<p>Yine o gülümseme; bilgiçliği, vakitsiz olgunluğu yüzünden iç burkan, acınası tebessüm – öte yandan, “vakitsiz olgunluk” dediğimiz kavram, belli standartlara yaptığı baskı düşünüldüğünde, ne kadar da demodeydi.</p>
			<p>“Ah, hayır, kişiseldi elbette... Bir tür komplimandı hatta!”</p>
			<p>Yüzünü Hugo’nun sarı kürküne gömdü, güldü. Her daim neşeli, coşkulu, iyi ve zeki bir çehre sunma çabasından kaçmaya, saklanmaya ihtiyacı vardı, biliyordum. İki dünyası, Gerald’ın evi, benim evim, tehdit edici bir biçimde kesişmişti. İçinden geçeni hissedebiliyor, anlayabiliyordum. Ama onda bir tükenmişlik, anlayamadığım bir gerginlik vardı – her ne kadar bunun nedeni, çocuklarla ilişkisinde şöyle bir gözüme ilişmiş olsa da. Sorunu, Gerald’ın gözüne girme yarışındakilerden yalnızca biri olması değil de, o yaştaki birine göre fazlasıyla ağır sorumluluklar yüklenmiş olması mıydı?</p>
			<p>Sordum: “Elektrikli aletleri ne demeye çalmışlar ki?”</p>
			<p>“Gözlerinin önündeydi çünkü,” diye kestirip attı; onu hayal kırıklığına uğrattığımı görebiliyordum. <em>Onlarla </em>–Emily’nin kendisini bazen dahil ettiği bazen de etmediği bir kategori– kendim arasındaki farklılıkları kavrayamamıştım.</p>
			<p>Şimdi doğruca bana bakmaktaydı. Memnuniyetle belirteyim ki, asık, sevgisiz bir yüzle değil; daha çok şakalaşırcasına. Benimle bir şeye yeltenip yeltenmemeyi tartıyordu: Sinirlenir miydim? Anlayış gösterir miydim?</p>
			<p>“Son zamanlarda yukarı çıktın mı hiç?” diye sordu.</p>
			<p>“Yo, sanmıyorum. Çıkmalı mıydım?”</p>
			<p>“Eh, şey... Evet, evet, bence çıkmalısın!” Aklına koyduğu şeyi uygulamaya karar verirken, şımarık, havai bir kız çocuğu olmuştu; altından girip üstünden çıkarak ebeveynini kandıran, elini kolunu bağlayan bir çocuk. Haykırdı: “Ama eşyaları koymak için bir şey bulmamız lazım! Tamam, bu iş görür. Hele de asansör çalışmıyorsa; eh, bugünlerde hemen hemen hiç çalışmıyor zaten, değil mi?”</p>
			<p>Bir dakika sonra odaları uçarcasına dolaşıyor, sahip olduğum bütün elektrikli aletleri topluyordu; radyo hariç: Onsuz yaşayamayacağımızdan emindik – şimdi bize çok çok uzaklardaymış, adeta bambaşka gezegenlermiş gibi gelen başka ülkelerin haberlerini dinlemek zorundaydık; öte yandan, oralarda olup bitenler de bizim yaşadıklarımızın tıpatıp aynısıydı. Çırpıcılar, televizyon, lambalar... Daha önce sözünü ettiklerim. Bunlara bir saç kurutma makinesi, bir masaj aleti, ızgara, ekmek kızartıcı, kızartma tavası, kahve makinesi, su ısıtıcı ve elektrikli süpürge eklendi. Hepsi tekerlekli, iki katlı bir el arabasına yüklendi.</p>
			<p>“Hadi, gel, gel, gel,” diye şakıdı Emily neşeyle, tatlılıkla; ciddi gözleri beni gücendirme korkusuyla yüzümü tarıyordu; tepeleme doldurulmuş arabayı iterek dışarıya çıktık. Koridor insan kaynıyordu: Merdivenlerden inip çıkıyor ya da asansörü bekliyorlardı – asansör çalışıyordu; gülüyor, konuşuyor, bağırıyorlardı. Işıl ışıl, cıvıl cıvıl bir kalabalıktı; yerinde duramayan, zinde, şevkli; kadın olsun erkek olsun, hepsi de ateşi çıkmış gibi görünüyordu. O anda kafama dank etti: Bu kalabalığı giriş holünde ve binanın hemen önündeki kaldırımda görmeye alışmış ama nedenini anlayamamıştım. Çünkü binanın alt katlarındaki koridorlar aynen eskisi gibiydi: sessiz, sakin, ağırbaşlı; Mr. ve Mrs. Jones’la ailesinin, iki bekâr hanım, Miss Foster ile Miss Baxter’ın, karıkoca Smith’lerle Miss Alicia Smith’in yaşadığı 1, 2 ve 3 numaralı kapılar; kendi halinde, ketum, küçük birimler; eski dünya.</p>
			<p>Asansörde sıramızı bekledik, tıka basa dolu el arabasını içine ittik ve eşyalarımızı süzen, onlara burun büken insanlarla birlikte, tıklım tıkış yukarıya çıktık. En üst katta arabayı koridora çıkardık, Emily bir an kararsız durakladı: Görebiliyordum, kararsızlığı yolu bilmediğinden değildi, benim için en iyisini bulmaya çalışıyordu: daha kesin konuşmak gerekirse, benim için <em>iyi</em> olanı!</p>
			<p>Burası da giriş katından farksızdı: Odalar, binayı çepeçevre dolanan koridor boyunca sıralanmıştı; tek odalar koridorun dip kısmında, ortada bir avlu – ama buradaki avlu, elbette, bir kuyuydu ya da bir uçurum. Burada da büyük bir koşuşturma, hareketlilik sürüp gitmekteydi. Kapıların çoğu açıktı. Bir pazaryerinin yakınlarındaydık sanki; kollarının altında paketler, bohçalar taşıyan insanlar, içine bir şeyler doldurulmuş, eski bir puset, kâğıda sarılı, değerli bir şeyi kimse çarpmasın diye dikkatle başının üstüne kaldırmış bir adam. Binanın alt katlarında hâlâ dinginliğin, insanların birbirlerine yer açtığı duygusunun hüküm sürdüğünü anımsamak güçtü. Asansörün karşısına düşen odaya muazzam bir öbek yığılmıştı, tavana kadar yükseliyordu, etrafına çömelmiş olan çocuklar içinden çekip aldıkları nesneleri tasnif etmekteydi. Bir çocuk başını kaldırdı, Emily’ye gülümsedi: “Şu partiye yardım ediyorum; yeni geldi de.” Emily, “Çok güzel, sevindim,” dedi, çocuğu yüreklendirircesine. İşte yine, bu kısa sohbette bile aklıma takılan bir şey olmuştu: Küçük kız açıklama yapmakta aşırı aceleci davranmıştı. Ama biz çoktan bir başka odanın girişine yönelmiştik bile; duvarda bomba hasarını andıran, eğri büğrü bir delik vardı; duvar, az önce ayrıldığımız odaya bitişikti – eşya yığını deliği gözden gizlemişti. Delikten ya elle ya da çeşit çeşit, ufak el arabasıyla, belli mal çeşitleri aktarılmaktaydı: Bu oda camdan kartona kadar akla gelebilecek her malzemeden yapılmış taşıyıcılar içindi – kavanozlar, şişeler, teneke kutular, vesaire. Bir düzine kadar çocuk yan odadaki eşya dağından doldurulan sandıkları, kutuları aradaki delikten bu odaya taşımakla meşguldü: Bu piyasaların sıkıntısını çekmediği tek şey, kimsenin uzun süre mahrum kalmadığı tek emtia, gönüllü iş gücüydü, ne türden olursa olsun, herhangi bir iş çıktığında uzanan ellerdi. Köşede iki delikanlı nöbet tutuyordu, silahlıydılar: tabanca, bıçak, muşta. Bir başka odanın kapısında durup içeriye, çok daha sakin, kayıtsız atmosferine baktıktan, dahası nöbetçilerle filan korunmadığını gördükten sonradır ki, iki silahlı gencin koruduğu öteki odalardaki malların ne kadar değerli olduğunu anladım. Bu odadaysa hiçbir değer taşımayan mallar duruyordu: bizim tekerlekli arabadaki elektrikli aletlerin benzerleri.</p>
			<p>Bir süre orada durduk, telaşı, hareketliliği seyrettik, harıl harıl çalışan çocukları izledik.</p>
			<p>“Para kazanıyorlar, biliyorsun,” dedi Emily. “Ya da karşılığında bir şey alıyorlar – okul çocukları bile buraya, bir-iki saatliğine çalışmaya geliyor.”</p>
			<p>Gerçekten de, kimisi oldukça tanıdık gelen, yüzlerini kaldırımdan anımsadığım çocukların arasında daha iyi giyimli, daha temiz pak olanlar vardı; ama bunları diğerlerinden ayıran en önemli şey, kendilerine layık görmedikleri bir işle uğraştıklarında ayrıcalıklı sınıfın gençlerinin yüzünü kaplayan şu uyanık, kendinden emin, buradayım-ama-kendi-şartlarımla ifadesiydi. Uzun lafın kısası, buradaydılar, orta sınıf çocuklarının eski günlerde, tatillerde yaptığı ufak tefek işlerin bugünkü karşılığını yapıyorlardı: şirketler için mal ambalajlamak, lokantalarda temizlik, tezgâhtarlık. Evet, belki biraz zaman alırdı, ama Emily olmasaydı da fark ederdim bunu; ama kızın o kurnaz, cin gibi gözleri üzerimdeydi, süreci hızlandırıyordu; algılama, özümseme açısından beni gerçekten de yavaş buluyordu; bir şeyleri onun beklediği kadar çabuk kavrayamadığım duygusuna kapıldığında da, hemen açıklamaya girişiyordu. Anlaşıldığı kadarıyla, kentten kaçanlar bu üst katları boşaltmış, onların yerine tüccarlar, aracılar taşınmıştı. Apartmanların çoğundan daha dayanıklı, daha sağlam yapılmış, büyük bir binaydı; katlar ağırlığı taşıyabilecek kalınlıkta, kuntluktaydı. Mr. Mehta, hükümetin bütün hurdalıklara, çöplüklere el koymasından önce, bir çöplüğün kullanım hakkını satın almıştı ve bir sürü insanla iş yapmaktaydı – bunlardan biri de, Gerald’ın bir zamanlar kozmetik imalatçısı olan babasıydı. Çöplükten toplanan işe yarar malzemeler buraya getiriliyor, genellikle çocuklar tarafından ayıklanıp sınıflandırılıyordu. Müşteriler, takas yapmak isteyenler de buraya geliyordu. Malların büyük bir kısmı yeniden aşağıya indiriliyor, sokak pazarlarına, dükkânlara götürülüyordu.</p>
			<p>Kırılmış, bozulmuş ama onarılabilir eşyalar doğruca buraya yığılmıştı: Geçtiğimiz odalarda çoğu yaşlıca, hünerli insanların oturmuş harıl harıl onarım yaptığını gördük: ev aletleri, kırık tavalar, giysiler, mobilya. Bu odalarda müthiş bir canlılık, yoğun bir ilgi vardı; insanlar durmuş seyrediyordu. Bir köşede yaşlı bir saat tamircisi, onun için özel olarak konmuş bir lambanın altında çalışmaktaydı; çevresi büyülenmiş, neredeyse soluğunu tutmuş, kesif bir kalabalıkla sarılıydı – öyle bir izdiham vardı ki, nöbetçi ikide bir açılmalarını, geri çekilmelerini söylüyor, söz dinlemeyenlerin önünü kısa, kalın sopasıyla kesiyordu. Seyirciler, yaşlısı, genci, erkeği kadını, bu paha biçilmez yeteneğe –bir ihtiyarın, minicik düzenekle uğraşan ellerine– kendilerini öyle bir kaptırmıştı ki, nöbetçinin farkında bile değillerdi.</p>
			<p>Gözlük çerçevelerine cam takan bir kadın vardı. Duvara göz doktorlarının kullandığı muayene tablolarından asmıştı, buna dayanarak vardığı bulgulara göre, karşısında sıraya girmiş olanlara ikinci el gözlük dağıtıyor, sırası gelen, kadının uygun gördüğü gözlüğü alıyordu. Eski günlerden kalma bir göz doktoru; onun da etrafı bir hayran kitlesiyle sarılıydı. Bir iskemle tamircisi, bükülmüş sazların ve kamışların ortasında çalışan bir sepet imalatçısı, bir bıçak bileyici – bu eski ustaların hepsi buradaydı; her birinin başında bir nöbetçi, etraflarında hayran hayran seyreden barbarlar.</p>
			<p>İçinden geçtiğimiz, peş peşe dolaştığımız odalarda neler yoktu ki? Sicimler, şişeler, plastik ve naylon parçaların oluşturduğu öbekler –belki de bütün emtiaların en değerlisi– metal parçaları, bakır teller, koli bantları; kitaplar, şapkalar, giyim eşyaları. Odaların biri tepeleme, oldukça yeni, sağlam görünen eşyalarla doluydu; çöplüğe kirlenmeden, bozulmadan ulaşabilmişlerdi: hâlâ poşetinde duran bir kazak, şemsiyeler, yapay çiçekler, şişe mantarıyla dolu bir kutu.</p>
			<p>Ve her yanda, yerinde duramayan, sırf seyretmek için değil, mallara ulaşmak için de itişip kakışan kalabalıklar. Odaların birine bitki çayları, ekmek, içki sunan, küçük bir kafe bile kurulmuştu. Çakırkeyif izlenimi veren bir sürü insan vardı; böylelerine pazaryerlerinde, çarşılarda sıkça rastlanır; tek damla alkol almamışlardır. Satıcıyla alıcıyı ayırt etmek güçtü; esnafla müşteriyi; çok dilli, mülayim bir kalabalıktı, çok sayıdaki nöbetçinin emirlerine, talimatlarına hürmet eden, itaatkâr, uslu yığınlar; yeni düzene göre, münakaşaları, fikir ayrılıklarını aralarında çabucak hallediyor, kötü duyguların kangrenleşmesine izin vermiyorlardı. Şakalaşıyor, birbirlerine aldıkları malları gösteriyorlardı; hatta birbirlerinden bir şeyler alıp sattıkları, resmî tüccarları, formaliteyi devre dışı bıraktıkları da oluyordu – doğal karşılanan, tasvip edilen bir uygulamaydı. Tacirlerin istediği şey büyük bir kalabalık, bolca insan, kesintisiz bir mal akışı, yoğun bir alışveriş trafiğiydi.</p>
			<p>Bütün katı dolaştık, çok sayıdaki kişiyle selamlaştık (kaldırımdakilerin çoğu buradaydı), sonra bir kez daha arabamızı iterek elektrikli cihazların bulunduğu odaya girdik. Bu ticarete karşılık bize birkaç çek verdiler; Emily’ye, buraya gelmemize kendisi önayak olduğuna göre, kazancın nereye harcanacağına da onun karar vermesi gerektiğini söyledim. Yüzünde şakacı bir ifade vardı – bunu tahmin etmiş, nedenini de anlamıştım: Bu takastan çok fazla şey beklediğimi düşünüyordu. Ayrıca, ekmek kızartma makinemizle, ızgaramızla ne yapılacağını da bilmek istiyordum. Eh, parçalara ayrılacak, bu parçalar başka nesnelerde kullanılacaktı – aletlerin bu haliyle hiçbir işe yaramayacağı ortadaydı, öyle değil mi? Onları elden çıkarmaya bir itirazım yoktu, değil mi? Şey, madem itirazım yoktu, Gerald’ın evinde eksikliğini çektikleri birkaç mutfak aleti vardı – Benim için sakıncası olmadığından emindim, değil mi? Eski bir tava, bir emaye sürahi, bir plastik kâse, bir de kısa kıllı fırça bulduk: Bir zamanlar, nereden baksan müsrifçe donatılmış bir dairenin elektrikli aletlerine karşılık aldıklarımız bunlardı.</p>
			<p>Eve dönünce Emily yeniden o küçük, şımarık kız şirinliğini takındı (o şirinlik olmasaydı, beni bu keşif gezisine, kendine ait olduğundan ve bana bir hayli uzak düştüğünden hiç kuşku duymadığı bölgeye götürecek cesareti asla toplayamazdı), oturup beni süzmeye koyuldu. Pek koltuklarımı kabartan bir varsayım değil, ama sanırım merak ediyordu: Bu nesnelerin, “şeylerin” o ve June gibi çocuklar için bambaşka bir anlam taşıyan mallar olduğunu gerçekten anlayabiliyor muydum? Bazı bakımlardan, yerleri başka şeyle doldurulamadığından, çok daha değerli olan, ama aynı zamanda da hiçbir değer taşımayan... Yok, daha doğrusu, kişisel bir değer taşımayan eşyalar olduğunu: Eski günlerin aksine, artık birilerine ait olmayan şeylerdi bunlar. Bu iddia, satın alma, sahip olma devrinin geçmesinden önce, uzun zaman önce bazı kişiler için geçerliydi elbette: Ortaklaşa yaşamın her türden deneyiminden düşe kalka geçilmişti – tabii sizin ve benim gibilerin, hiçbir kurama ya da düşünceye yaslanmayan fikirlerle “Ryan’lar” gibileri defterden düşüverdikleri olgusu sayılmazsa. June, June Ryan’dı; yetkililer, eski toplumun çöküşünden çok önce, işlerin hâlâ normal sayıldığı dönemde onun ailesinden umudu kesmişti. Kız da bir Ryan olarak... Ama buna daha sonra, Ryan ailesini doğru yerde, daha ayrıntılı tanımladığım zaman geleceğim...</p>
			<p>İyi de, neden erteliyorum? Burası da her yer kadar uygun. Erteleme arzumun nedeni, Ryan’ları anlatırken söylenmesi gerekenlerin, aslında söz konusu yetkililerin Ryan’lara karşı takındığı tutumun, beslediği duyguların bir uzantısından, yansısından başka bir şey olmaması mı? Mesele, “Ryan’lar” ile kastedilen yaşam biçiminin, hem teoride (topluma ve onun işleyişine ilişkin kuramlar) hem de pratikte teşbihe, herhangi bir benzeşmeye olanak vermemesi mi?</p>
			<p>Onları, içinde bulundukları koşulları tanımlamak... Burada, okurun yüzlerce kez duyduğunun dışında hiçbir şey yok: Sosyal hizmet görevlilerinin öfkeyle yineleyip durduğu gibi, onlarınki tam ders kitaplık bir vakaydı. İrlandalı bir emekçi, Polonyalı bir mülteciyle evlenir. Her ikisi de Katolik’tir. Zamanla on bir çocukları olur. Erkek içer; arada bir sevecenleşse de zorbanın tekidir. Kadın içer; asabi, kifayetsiz, sevgisinde dengesizdir. Çocuklar okula devam etmek istemez. Sosyal yardım görevlileri, çocuk esirgeme kurumu, polis, psikologlar, hepsi tanıyordu Ryan’ları. Sonra, büyük çocuklardan ikisi, iki oğlan hırsızlıktan hüküm giydi, bir süreliğine Borstal’a gönderildi. İkinci –en büyük değil– kız gebe kaldı. On beş yaşındaydı. Evet, çok iyi bildiğimiz, malum hikâye, ama Ryan’lar vakası insana daha büyük, daha umutsuz görünüyordu, çünkü hem sayıları kabarıktı hem de her iki ebeveyn, konferanslarda ve toplantılarda alıntı yapılabilecek sözler sarf eden, göze çarpan, renkli kişiliklerdi: Bir davanın kendi sınırlarını aşıp diğerlerini de temsil etmeye başlaması, sık rastlanan bir durumdur. Salt bizim şehrimizde, komşularından ve yetkililerden başka kimsenin tanımadığı, her türden, renkten, ulustan, binlerce “Ryan ailesi” yaşıyordu ve bu insanlar da kendilerini er geç hapiste, Borstal’da, nezarethanede buluyordu. Ancak bir hayır kuruluşu Ryan’lara ilgi duydu, aile bir eve yerleştirildi: Onları bir arada tutmak için çaba harcanıyordu.</p>
			<p>İşte, yetkili mercilerin gördüğü, raporlarda görünen, elinden geleni yapan tablo buydu; ailenin bu göze çarpma, diğerlerinden daha bariz olma niteliği nedeniyle, onca kişinin arasından Ryan’ları seçen bir gazetenin onları sunuş biçimi buydu. Başlık şöyleydi: <em>Yoksulluk Sınırının Altında, Daha Aşağıda. </em>Aralarında Ryan ailesinin de bulunduğu bir düzine vakayı içeren kitabın adıysa, <em>Refah Toplumunun Dışladıkları </em>idi<em>.</em> Üniversiteden yeni mezun olmuş, genç bir adam, bu olayda çalışan sosyal yardım uzmanı teyzesi sayesinde biriktirdiği notları, <em>Yarattığımız Barbarlar </em>adlı bir kitapta toplamıştı; Ryan’ları Roma’yı alaşağı edenlerle karşılaştırıyordu. </p>
			<p><em>Ryan’lar...</em></p>
			<p>Pekâlâ, Ryan evinden başlamaya ne dersiniz? Eh, pislik içinde yüzüyordu, içindeki tek tük eşya da hurdalığa layıktı. Çıplak zeminde toz toprak, bir kemik, bir tabak kokuşmuş kedi mamasından başka bir şey yoktu: Kediler ve köpekler, tıpkı çocuklar gibi rasgele, akla estikçe besleniyordu. Ev hiçbir zaman doğru dürüst ısınmıyordu, dolayısıyla on üç Ryan’la dostları –aile sürekli birilerini çekiyor, yörüngesinde tutuyordu– daima tek odada, birbirine sokulmuş haldeydi. Anneyle baba genellikle sarhoştu, bazen çocuklar da. Dostlar her renktendi, çoğunlukla da sıradışı yaşamlarıyla dikkat çekiciydi; hep birlikte oturur, bisküvi ya da cips atıştırırken konuşur, sürekli konuşurlardı; bazen anneyle büyük kızlardan biri, azıcık etle patates pişirir ya da bir konserve açar ve şölen başlardı. Patates kızartması, tatlı içecekler, bir de fincan başına yedi-sekiz kaşık şeker atılmış çay – Ryan’ların beslenme biçimi buydu, onun için de ya mecalsizce uyuklar ya da damarlarında tepinmeye başlayan şeker yüzünden kesinlikle doğal olamayacak bir zindeliğin doruklarında gezinirlerdi. Oturup konuşur, konuşurlardı; oda, durmaksızın yenilenen şu <em>Ryan’lar</em> <em>Dünyaya Karşı </em>yazı dizisiyle capcanlı: ortanca çocuklardan üçünün, oyun parkında bir hasım çete ya da bir aile tarafından saldırıya uğrayışı ama onların hakkından gelişi; sosyal yardım görevlisi kadının, beşinci çocuk olan Mary’nin çarşamba günü kliniğe gitmesi gerektiğini belirten, bu kez kesinlikle atlanmamasını, isiliğin tedavisine derhal başlanmasını tembihleyen bir pusula ya da kâğıt parçası bırakışı; Paul’un bulduğu kilitlenmemiş arabayı yürütmesi... Bütün bunlar yazı dizisinde yer almaktaydı, çünkü gerçekten olup bitmekteydi. Kızlardan ikisi, çok şubeli bir mağazaya gitmiş, geriye yirmi adet küçük, plastik cüzdan, bir kilo kahve, bir bahçe makası, Hindistan rafından bazı baharatlar ve altı naylon süzgeçle dönmüştü. Bunlar bir kenara atılacak, en iyi ihtimalle takas edilecekti: Hırsızlık sırf hırsızlık olsun diye yapılmıştı, ele geçirmek için değil. Ruth’un arkadaşı, Tessa adındaki siyah kız, Tessa’nın ağabeyi ve Ruth’un bir başka arkadaşı Irene, anacaddedeki hoşgörülü dükkâna süzülmüş, bütün öğleden sonrayı bedavaya televizyon izleyerek geçirmişti – Ryan’ların televizyonu her zamanki gibi bozuktu. Stephen yolda bir köpekle karşılaşmış, kanala gidip köpeğin yakalaması için suya tahta parçaları fırlatmıştı; öyle zeki bir köpekti ki, üç, hayır beş, hatta altı sopayı da hemen geri getirmişti... Konuşuyor ve konuşuyorlardı; içiyor ve günlerini, yaşamlarını parlak, zekice yorumlarla birbirlerine aktarıyorlardı; yatmaya sabahın üçünde, dördünde, altısında gidiyorlardı – ama soyunmuyorlardı, o evdeki hiç kimse yatarken soyunmazdı, çünkü yatma vakti hiçbir zaman gelmezdi. Çocuklar oldukları yerde, bazen ablalarının kucağında uyuyakalır, ya hiç ellenmez ya da yere yayılan bir paltonun üzerine yatırılırdı. Sabahları evdeki dört yatak da dolmuş olurdu; her birinde üç-dört kişi, köpekler, kediler; ılık, ısıtan, koruyan, birbirine sokulmuş bedenler. Saat ondan, on birden, öğleden önce kimse kalkmazdı: Bir Ryan iş bulsa bile, bir haftaya kalmadan işini kaybederdi, çünkü sabahları vaktinde kalkması olanaksızdı.</p>
			<p>Yardım parasıyla geçiniyorlardı; tabii Mr. Ryan’ın kendini toparladığı, ayılıp bir iş bulduğu dönemler hariç: Adam marangozdu. O zaman eve para girer, giysiler, ayakkabılar alınırdı. Bu eşyalar ortaklaşa kullanılıyor, şu kazağın, bu elbisenin üzerinde hiç kimse hak iddia etmiyordu. Çocuklar üstlerine uyanı, ellerine geçeni giyiyordu. Yeni bir giysi eve geldiğinin ertesi günü, şu ya da bu nedenle paçavraya dönebiliyordu. </p>
			<p>Çocuklar canları çektikçe –yani oldukça sık– “iş”e çıkmaktaydı. June, şu zayıf, tatlı yüzlü, küçük kız yedi yaşından beri liderdi. Dört-beş çocuk bir daireye, bir dükkâna çaktırmadan süzülür, dışarıya çıktıklarında ellerinde... Ne? Para mı? Yo, hayır; amaç bu değildi; para olsa bile, desteleri ceplerinde günlerce gezdirir, çoğunu düşürür, dağıtır ya da bir başkasına “kaptırırlardı.” Hayır, genellikle mermer bir masa tablası, bir televizyon reklamında görüp beğendikleri bir sehpa takımı, pembe, plastik çerçeveli bir ayna, sigaralarla eve dönerlerdi – işte bu sonuncusu çok değerliydi, ânında paylaşılırdı. </p>
			<p>Mesele şuydu ki, azizlerin ve filozofların hedefi olan şey, onların doğuştan edindiği bir haktı: <em>Ryan’ların Tarzı </em>denebilir buna. Her gün, her deneyim, başlı başına yeterliydi; her eylem sonuçlarından soyutlanmıştı. “Şunu çalarsan, hapse gidersin.” “İyi beslenmezsen, vitamin eksikliği çekersin.” “Bu parayı hemen harcarsan, cuma günü kirayı ödeyecek para bulamazsın.” Eve girip çıkan resmî görevlilerin onlara sürekli anımsattığı bu gerçeklerin, bir Ryan’ın kafasına girmesi mümkün değildi.</p>
			<p>Bu durumda rahipler, din hocaları bozuma mı uğruyordu? Dünya malına düşkünlük kötüdür, öyle mi? İyi de, hangi dünya malı? Bir Ryan’ın hiçbir şeyi yoktu, bir gömleği, bir tarağı bile. Alışkanlıkların kölesi olmak bir boyunduruktur, demek? Ne alışkanlığı – tabii hiçbir şeye sahip olmamak bir tür alışkanlıksa, o başka. Komşunu kendinden ayırma, öyle mi? Eh, iyice yoksullara özgü bu erdeme zaten sahiptiler: Ryan’lar ve dostlarından, eve gece gündüz durmaksızın girip çıkan, beyaz, siyah, esmer insanlardan oluşan bu kabileye, sonsuz bir paylaşım ve hoşgörü, bir muhakeme cömertliği, daha talihli insanların çoğuna nasip olmayan –ya da ancak olayların ve koşulların zorla dürtüklemesi sonucu nasip olabilen– zarafette bir anlayışlılık egemendi. </p>
			<p>Kişi gösteriş yapmamalı, hava atmamalı, demek? Eh, Ryan’lar bu lüksten vazgeçmek zorunda kalalı çok uzun zaman olmuştu.</p>
			<p>Kişi kabarıp şişinerek bir başkasının haklarını ezmemeli, alçakgönüllülüğünü korumalı, azla yetinmeli? Ryan’ ların evinde geçirilecek beş dakika, orta sınıftan herhangi birinin öfkeden köpürerek telefona sarılmasına, avukatını aramasına yeterdi. </p>
			<p>Beceriksiz, sorumsuz, umutsuz, geleceksiz, eğitimsiz ve eğitilemez –adlarını yazıp okuyabilmelerine bile razıydık– onursuz, değersiz, yoldan çıkmış (İyi ama, her yaştan ve her cinsiyetten dört-beş kişinin aynı yatakta yattığı bir evden ne bekleyebilirsiniz ki?), kirli, sağlıksız, bit dolu, şu “anlık uçuş”larından birinde değillerse, kötü beslenme yüzünden uyuşuk... Uzun lafın kısası, Ryan’lar eski toplumumuzun kötü, olumsuz saydığı her şeyin toplamıydı. Ryan’lar, eski toplumumuzun hedeflediği her şeyi, bırakın yeltenmeyi, ulaşma çabasını filan, kaldırıp atmışlardı; bütün bunlar onları aşıyordu.</p>
			<p>Zavallı, lanetlenmiş, feleğin sillesini yemiş Ryan’lar; hepimiz için, düşünme biçimimiz için apaçık bir tehdit olan, tehlikeli Ryan’lar; şanslı Ryan’lar, şu günübirlik, komünal ve karman çorman yaşamları da sırf hazdan, “vur patlasın çal oynasın”dan ibaret gibi: Bir arada olmaktan hoşlanıyorlar. Birbirlerinden hoşlanıyorlar. </p>
			<p>Kötü günler başlayınca, daha doğrusu başlayacağı <em>anlaşılınca,</em> durum değişiverdi; Ryan’lara ve onlar gibilere ansızın bambaşka gözle bakar olduk. Öncelikle – ama bu, elbette, sosyolojik bir klişe; oğlanlardan kimisi kapağı polise, orduya ya da pıtrak gibi türeyen yarı askerî kurumlara atmıştı. İkincisi, gezgin kabilelerin günübirlik yaşamına en kolay ayak uyduranlar bu tür insanlardı: Onlar için pek değişen bir şey yoktu, çünkü onlar yıkılan evlerden toplu konuta ya da bir göçmen sokağındaki yurda taşındıklarında, zaten göçebeliğe geçmemişler miydi? Kötü mü besleniyorlardı? Şimdi, uygarlığın onları beslediği zamana kıyasla çok daha iyi ve sağlıklı yiyorlardı. Okuması yazması olan cahillerdi, öyle mi? Hayatta kalmayı büyük bir beceriyle, üstelik keyifle beceriyorlardı, oysa aynı şey orta sınıf insanların çoğu için söylenemezdi: Bunların bir kısmı <em>gerçekte </em>hiçbir şey olmuyormuş gibi yaparak yaşamayı sürdürürken, bir kısmı da, artık saygınlık ve kazanç bir değer ölçüsü olmaktan çıktığı için, şöyle ya da böyle yok olup gitmişti. </p>
			<p>“Ryan’lar” artık bir istisna, bir uç örnek değildi; toplumda eriyip gitmiş, toplum tarafından yutulmuşlardı. Bizim Ryan’lara, burada anlatılan aileye gelince; yakınlarda bir yerde, bir çekirdek varlığını hâlâ sürdürmekteydi: Anneyle küçük çocuklardan üçü; baba alkol yüzünden geçirdiği bir kazada hayatını kaybetmişti. Yaşça daha büyük olan diğer çocuklar, polisteki iki tanesi hariç, kenti terk etmişti. June, Gerald’ın evine yamanmıştı, küçük erkek kardeşlerinden biri de sık sık orada kalıyordu. Kısacası, “Ryan’lar” sıradanlaşmıştı. O azla yetinen, mütevazı tavırlarıyla, aksine bir izlenim verseler bile, toplumumuzun bir parçasıydılar artık: Toplum tarafından biçimlendirilmiş, ona boyun eğmişlerdi. Daha sonra, üstelik kısa bir süre sonra olanlardan –“Yeraltı<a class="si-noteref epub-type_noteref" href="#f6" id="ref_f6">6</a> çetesi çocukları”nın hayatlarımıza girip Gerald’ın evini darmadağın etmesinden– uzaktılar, tıpkı bizim “Ryan’lar”dan uzakta olduğumuz gibi. </p>
			<p><em>Gerald’ın evi</em> ifadesini kullanırken, insanların eskiden <em>şu Ryan’lar </em>derken yaptığı gibi, bir yaşam biçimini kastediyorum. Her ikisi de, geçici bir yaşam biçimi: Hepimizin hayat tarzı, tavizlerimiz, küçük ayak uydurmalarımız – hepsi de geçiciydi, hiçbiri uzun süremezdi.</p>
			<p>Ancak sürerlerken, onlara sımsıkı tutunuyor, emek harcıyorduk; tıpkı Gerald’ın evindeki görevlerini yerine getiren Emily gibi. O evi ziyaret etmeye başlamıştım, çünkü bir gün, Emily’yle dairemize döneli beş dakika olmuştu ki kapı çaldı; fettan, ışıl ışıl, kaygılı tebessümlerle June gelmişti. Bir müddet soygundan hiç söz etmedi, yere oturdu, kollarını Hugo’ya doladı. Gözleri odada geziniyor, alıp götürdüğü, sonra mecburen geri getirdiği eşyaları aranıyordu. Çoğu gözden uzaktı, yüklüklerin, dolapların içinde; ama bir iskemlenin üzerinde, kürk parçalarından oluşan bir bohça vardı; sonunda, acınası bir telafi etme hamlesiyle, “Her şey tamam, değil mi? Yani her şey yolunda?” dedi – dahası, kalkıp iskemleye gitti, incitmiş olabileceği bir hayvanmışçasına kürkleri okşadı. İçimden gülmek, en azından gülümsemek geldi, fakat Emily kaşlarını çatmış, ateş saçan gözlerle bana bakıyordu; June’a döndü, tatlılıkla şöyle dedi: “Evet, her şey yolunda, teşekkür ederiz.” Bunu duyan çocuğun yüzü aydınlanıverdi, bayağı bir çabayla dikkatini bana çevirdi: “Bizi ziyarete gelir misin? Yani Gerald sakıncası yok, diyor da. Ona sordum, bilirsin. Dedim ki, bize gelebilir mi, dedim; ne demek istediğimi anlıyorsun, değil mi?”</p>
			<p>“Memnuniyetle gelirim,” dedim, gözlerimle Emily’ ye danıştıktan sonra. Emily gülümsüyordu: bir annenin ya da bir vasinin tebessümü.</p>
			<p>Ama önce hazırlanmalıydı elbette: Banyoya daldı, göz açıp kapayıncaya kadar da çıktı; saçları yıkanıp güzelce taranmış, üstü başı düzgün, göğüsleri mavi pamuklunun altında belirgin, yanaklar yumuşak, taze ve sabun kokulu – kendini sorumluluklarına, Gerald’a sunmaya hazır, tertemiz bir kız çocuğu. Ancak gözleri ciddi, savunmacı, endişeliydi; June hemen onun yanındaydı, tümüyle savunmasız, hilesiz hurdasız yüzü güven dolu bir gülümsemeyle kadın Emily’ye dönüktü – dostuna.</p>
			<p>Üçümüz yan yana yürümeye başladık, her zamanki gibi kâğıtlar, teneke kutular, her çeşit süprüntüyle dolu, tozlu sokaklardan geçtik. Son turizm atağında yapılmış, yüksek bir otelin önünden geçmemiz gerekiyordu; Emily’ nin hangi güzergâhı seçeceğini merakla beklemekteydim: Bu tehlikeli sokaklarda her birey izleyeceği yolu dikkatle seçiyordu; şüpheli bir binanın önünden geçerek bir hedef, bir av olma tehlikesini göze alışına ya da yolunu tamamen değiştirişine, korunaklı bahçelerin önünden cesurca selam vererek mi yoksa başını çevirip hızlı adımlarla mı geçtiğine bakarak birinin kişiliği hakkında epeyce bilgi edinebiliyordunuz. Emily dosdoğru yürüdü, çerçöpün içinden kayıtsızca ilerledi. Evin içindeki ve dışındaki standartlarının farklılığına bir kez daha hayret ettim: Emily evinde küçük bir kedi kadar titizdi, oysa dışarıda bastığı yeri görmez gibiydi.</p>
			<p>Otele uzun zaman önce göçmenler el koymuştu: bir başka modası geçmiş dünya. Gerçi tamamen teknolojiye bağımlı bütün karmaşık yapılar gibi ıskartaya çıkmış olsa da, otelde her cinsten bir sürü insan yaşıyordu.</p>
			<p>İnce, yüksek bina bugün aşırı sıcak, puslu bir gökyüzüne karşı belirginleşmiş dış çizgileri, tırtıklı, yamalı haliyle bir danteli andırıyordu: Camlar kırılmış, patlamıştı. Öte yandan, üst katlar silme teçhizatla kaplıydı. Pencerelerden birinin pervazında, ışıklı bir fırıldak görebiliyordunuz – biri, rüzgârdan yararlanıp elektrik ya da sıcak su elde etmek için, küçük, derme çatma bir yel değirmeni kurmuştu. Diğer pencerelerden dışarıya, aşağıdan bakıldığında örümcek ağlarına benzeyen, eğimli diskler çıkarılmıştı: güneş enerjisini yakalayacak çeşitli tuzaklar. Bütün bu son moda alet edevatın arasında da, dünya kuruldu kurulalı uygulanan bir yöntemle iplere, sırıklara asılmış, sallanan, uçuşan, rengârenk çamaşırlar.</p>
			<p>Yukarısı, mavi göğü arkasına almış, şen hatta hafifmeşrep görünüyordu, burada, aşağıdaysa yığılan çöpler binayı çepeçevre kuşatmış, araları temizlenip kapıya ulaşan patikalar açılmıştı. Koku... Emily ile June’un hiç zorlanmaksızın yaptığı şeyi yaptım, aldırmazdan geldim.</p>
			<p>Daha geçenlerde binaya girmiş, en üst kata çıkmıştım: Orada durup aşağıya, şehre baktım; geçmiş yıllardaki, makinelerin durmasından önceki görüntüsünden <em>o kadar da</em> farklı görünmüyordu – buysa sanırım şaşırtıcı değil. Gözlerimi aşağıya diktim, zamanda geriye gittiğimi hayal ettim: Bunu hepimiz, sıkça yapıyorduk; eşleştiriyor, kıyaslıyor, olguları zihnimizde tartıp birbirine uydurmaya, onlara göre yerimizi belirlemeye çalışıyorduk. Şimdiki zaman öylesine olağandışı ve düşseldi ki, ona ayak uydurabilmek ancak şu işlemden sonra mümkündü: <em>... şöyleydi, değil mi? Evet, öyleydi, ama şimdi... </em>Orada durmuş bir şeyin eksik olduğunu, bir uçağın, havalimanından kalkan ya da alana inen, gökyüzüne egemen olan bir jetin eksikliğini düşünürken, kulağıma hafif bir uğultu, arı vızıltısından daha yüksek olmayan bir vızıltı çarptı; işte karşımdaydı – bir uçak. Küçük bir uçak, çekirge gibi bir şey; parlak kırmızıya boyanmıştı; bir zamanlar yaşamımızı gürültüye boğan, devasa makinelerin cirit attığı, bomboş gökyüzünde tek başınaydı. İşte karşımdaydı; kurtulmuş, sağ kalmayı başarmış bir kazazede; muhtemelen polisi, askeri ya da yüksek rütbeli görevlileri bir konferansa, konuşacakları, konuşacakları, konumlarımıza ilişkin, dünyanın her yanındaki insanların içler acısı durumuna ilişkin kararlar alacakları toplantılara taşıyor – insanın gözünü okşayan, moralini düzelten bir görüntüydü; o koca boşlukta ışıldayan, bugünlerde hayal âlemimiz dışında, bırakın ayak basmayı, yakınına bile yaklaşamayacağımız, sadece aşağıdan seyredebildiğimiz bir yerlere doğru yol alan, küçücük bir şey.</p>
			<p>O gün, sabık oteli ağır ağır, keşfederek, inceleyerek indim. Bana, o kadar da eski sayılamayacak bir tarihte, kıtaların birbirine daha yakın, bir günlük mesafede olduğu günlerde, Afrika’daki büyük bir madende gördüğüm, sırf Afrikalı maden işçileri için yapılmış olan kasabayı anımsatmıştı. Kasaba dönümlerce araziye, bir defada kurulmuştu; birbirinin eşi, binlerce küçük “ev”den oluşuyordu, her birinde bir oda, küçük bir mutfak, bir de lavabosu olan bir tuvalet vardı. Ama evlerin birinde, bir köy kabilesinin yaşam tarzının kasabaya neredeyse olduğu gibi aktarıldığını görebiliyordunuz: tuğla zeminin ortasında yanan ateş, dürülüp bir köşeye konmuş battaniyeler, bir başka köşede iki tencereyle bir testi. Bir başka “ev”de ise, Victoria döneminin saygınlığını yaşatan bir sahne: hepsi de iğrenç cilalı bir büfe, yemek masası, bir yatak, süsleme niyetine bir düzine tığ işi nesne; tekmil askerî görkemini kuşanmış Kraliçe ile içeriye giren kişi birbirine bu döşeme tarzını onaylayan bakışlar fırlatabilsin diye, girişin tam karşısındaki duvara asılmış bir Hanedan fotoğrafı. Bu iki aşırı örnek arasındaysa, akla gelebilecek her çeşitleme ve uzlaşı: Eh, işte bu otel de böyle bir şey olup çıkmıştı; her şeyi bulabileceğiniz, diklemesine uzanan bir sokaklar dizisi: İngiltere’de düzgün bir kanalizasyon sistemi kurulmadan önceki koşullar hakkında, bütün o lazımlıkları, kovaları, onca kat aşağıdaki hâlâ çalışan tuvalete taşımakla ilgili şakalar yapan insanlardan, saygı uyandıracak kadar temiz bir aileye, yerde yaşayan, yiyip içen, uyuyan, ısınmak için bir asbest levhası üzerinde mazot yakan, doğruca camdan dışarı işeyen birilerine kadar –bugünlerde gökyüzünden dökülen, ince bir serpinti illa da bir yağmur habercisi ya da yoğunlaşan buhar anlamına gelmiyor– her şeyi bulabilirdiniz.</p>
			<p>Bu olasılık aklıma gelince, orada, çerçöpün ortasında durup yukarıya bakmak yerine hemen harekete geçmek, oradan uzaklaşmak istedim; özellikle de, giriş katındaki bir pencerede, iki silahlı delikanlı gözüme ilişince: Binayı mı, bir bölümünü mü koruyorlardı, yoksa kendi odalarını mı – kim bilir? Ama June onları görünce bir çığlık attı, seslendi; pek sevinmiş görünüyordu – kendine özgü bir sevinme biçimi vardı; sanki her küçük olay ona hak etmediği bir zevk bolluğu sunarmış gibi. Beklettiği için Emily’den özür dileyip (<em>benim </em>varlığımı anımsamakta fena halde zorlanıyordu) içeriye girdi, Emily’yle ikimiz orada, bir sinek bulutunun ortasında durduk, camdan görünen sahneyi izledik: June oğlanlarla sarmaş dolaş oldu – genç adamlardan biri, eskiden Ryan’ların evine girip çıkardı, bu da hemen hemen aileden sayıldığı anlamına geliyordu. Kıza bir düzine güvercin verdi; ellerindeki silahlar havalı tüfekti, güvercinler nasılsa geri dönüyordu – biz geldiğimizde havalanmış, sonra yeniden gelip beslendikleri çöplüğe tünemişlerdi. Ev halkının bir sonraki öğününü oluşturacak olan ölü güvercinlerle birlikte oradan ayrıldık – kulaklarımızda çok sayıdaki kanadın ipeksi hışırtısı ve hava tabancalarının çıkardığı pop, pop, poplar.</p>
			<p>Eski bir demiryolu hattını geçtik, şimdi her yanından bitkiler fışkırmıştı; Emily yanından geçtiği otları koparıyordu, kimisini ilaç niyetine, kimisini de yemeklere lezzet katmakta kullanacaktı. Az sonra evin yanındaydık. Evet, yürüyüşlerim sırasında, meraktan, önünden defalarca geçmiştim, ama bir kez olsun içeri girmek istememiş, her zamanki gibi Emily’nin mahremiyetine tecavüz etmekten korkmuştum. June yine, zemin kattaki, sıcak yüzünden yarı açık duran panjurların yanındaki bir oğlana el salladı, yine, eldeki bir silah kenara kaldırıldı. Çok yalın ve temiz bir odaya girdik – beni ilk çarpan bu oldu, çünkü “Ryan’lar” sınıfıyla en küçük bir içli dışlılığım olmamıştı. Hiç eşya yoktu, ama perde vardı, panjurlar da sağlam ve tertemizdi; kilimler, döşekler dürülmüş, duvarların dibine dizilmişti. Bana odaları hızlıca gezdirdiler, bu arada gözüm ortaklaşa kullanılan odaları arıyordu – yemek odası, oturma odası vesaire. Yemek yenen, uzun bir oda vardı; uzun, ahşap bir sehpanın iki yanına tahta sıralar konmuştu; yaşam bütün fazlalıklardan arındırılmıştı; bunun dışında bütün odalar, bir işlik ya da bir yuva olarak gayet yeterli, elverişliydi. Açtığımız her kapının ardında, yatak olarak da kullanılan şiltelere oturmuş çocuk kümeleri gördük; kimisi sohbet ediyordu, kimisi bir işle meşguldü; duvarlarda giysiler, özel eşyalar asılıydı. Doğal benzeşmelerin ve yakınlıkların, bu toplulukta, bir dizi daha küçük grup oluşturduğunu, oluşturmayı da sürdürdüğünü görebiliyordunuz. </p>
			<p>Genişçe bir mutfak vardı, zeminin yarısı önce asbest sonra da oluklu sac levhalarla kaplanmıştı, üzerinde bulabildikleri mazotu yakıyorlardı. Şu an bir ateş yanıyor, gençlerden ikisi yemek hazırlıyordu, Emily’yi görünce incelemesi, tadına bakması için kenara çekildiler: Et muadiliyle patatesin kullanıldığı bir yahniydi. Emily, güzel ama biraz baharat gerek, dedi ve demiryolundan topladığı otları uzattı. Güvercin de vardı: İsterlerse tüylerini yolabilirlerdi ya da ekstra işe ihtiyacı olan birini bulurlardı – yo yo, kendisi, Emily bunu yapacak birilerini bulup buraya yollayacaktı.</p>
			<p>Daha önce şöyle böyle farkına vardığım bir şeyi şimdi açıkça görebiliyordum: çocukların Emily’yi görünce verdikleri tepkiyi: İnsanların Yetke karşısındaki tavrıydı bu. Şimdi, yahniyi eleştirdiği için, bir oğlan hemen diz çöktü, kesme tahtasındaki yeşillikleri keskinleştirilmiş bir çelik parçasıyla kıymaya koyuldu: Bir emir almış, ya da aldığı duygusuna kapılmış ve derhal emre uymuştu.</p>
			<p>Emily’nin gözleri üzerimdeydi: Ne gördüğümü, gördüklerimi nasıl yorumladığımı, ne düşündüğümü merak ediyordu. Yüzü öyle kaygılıydı ki, June içgüdüsel bir hareketle onun elini tuttu, ona gülümsedi – tamamı, güya hiçbir şey fark etmemiş gibi yaparak yok sayamayacağım bir durumun küçük ama güçlü bir sunumuydu.</p>
			<p>Daha birkaç gün önce Emily buradan geç bir saatte eve dönmüş, bana şöyle demişti: “Bir ast üst düzeni olmadan, olmuyor. İstediğin kadar aksini yapmaya çalış.” Küçük bir kız gibi hıçkırarak ağlaması an meselesiydi.</p>
			<p>“Bu güçlükle ilk karşılaşan kişi değilsin!” dedim.</p>
			<p>“Evet, ama amacımız bu değildi; böyle planlamamıştık. Gerald’la oturup baştan konuştuk, enine boyuna tartıştık; bu eski saçmalığa yer olmayacaktı güya, birilerinin idareyi ele alıp diğerlerine emir yağdırması filan, bütün bu <em>berbat </em>zımbırtı yani.”</p>
			<p>Ona şöyle dedim: “Herkese, bir yapıda kendine bir yer bulması öğretilir – aldığı ilk ders budur. Boyun eğmek. Öyle değil midir? Dolayısıyla, herkes de bunu yapar.”</p>
			<p>“İyi ama bu çocukların çoğu hiçbir eğitim almamış.”</p>
			<p>Haksızlığa uğradığını hissediyor, başına gelene inanamıyordu. Yetişkin – son derece yetişkin ve sorumluluk sahibi bir soru sormaktaydı: Her şey bir yana, çoğu yetişkinin hiç sormadığı bir soruydu. Ancak o noktada benim karşıma dikilen şey, gözlerinde sık sık beliren –ve çabucak uzaklaştırılan, zorla bastırılan– bir yakarıyla, bir çocuğun yatıştırılma, güvence alma gereksinimiyle bana bakmakta olan, genç bir kızdı; mevcut koşullara, kesinlikle bir yetişkinin değil, çok genç birinin asık yüzlü serzenişiydi bu.</p>
			<p>“Doğumunla başlar,” dedim. “Şu iyi bir kız. Bu kötü bir kız. Bugün iyi bir kız olup uslu durdun mu? Kötü bir kız olduğunu, yaramazlık ettiğini duydum. Ah, öyle <em>iyi</em> bir kız, öyle iyi bir çocuktur ki... <em>Anımsamıyor musun?</em>” Gözlerini dikmiş bana bakıyordu; doğru dürüst duymamıştı. “Tümüyle sahte, gerçeklikle hiçbir ilintisi yok, ama hepimiz, ömrümüz boyunca onun boyunduruğundayız – sen iyi bir kızsın; sen kötü bir kızsın. ‘Dediklerimi yaptığın sürece iyisin.’ O bir tuzak ve hepimiz ona yakalanmış durumdayız.”</p>
			<p>“Biz bunun asla olmayacağını <em>kararlaştırmıştık,</em>” dedi.</p>
			<p>“Eh,” dedim, “yasalarla koruyarak ya da demokrasinin çekici bir fikir olduğunu düşünerek demokrasiye ulaşamazsın. Bizse hep bunu yaptık. Bir tarafta ‘sen iyi bir kızsın, sen kötü bir kızsın’ yargıları, kurumlar, hiyerarşiler ve emir komuta zincirinde bir halka; öteki yandaysa demokrasiyi dayatan yasalar çıkarmak, habire amma da demokrat olduğumuzu söylemek. Kısacası, bu konuda kendini kötü hissetmene hiç gerek yok. Senin başına gelen şey, zaten her daim olup biten şey.”</p>
			<p>Ayağa kalktı: Kızmış, aklı karışmıştı; bana karşı öfkeliydi.</p>
			<p>“Bak,” dedi. “Her şeyimiz vardı, dolayısıyla yepyeni bir başlangıç yapabilirdik. Eski tas eski hamam yapmak zorunda değildik. İşte asıl mesele bu, korkarım.” Sonra dönmüş, konudan uzaklaşmak için mutfağa gitmişti.</p>
			<p>Şimdi de kendisinin ya da Gerald’ın evinin mutfağında duruyordu; öfkeli, şaşkın, küskün.</p>
			<p>Harıl harıl görevini sürdüren, nezaretçi hâlâ tepesinde dikiliyordur, belki eleştirebilir, diyerek başını kaldırıp bakmayan şu oğlan – kızı utandırmıştı, “Ama <em>neden</em>?” diye fısıldadı bana, gözlerimin içine bakarak; gerçekten de bir yanıt, bir açıklama bekliyordu – bunu görebiliyordum. June ise onun yanında, gülümseyerek dikilmekteydi; anlamadan, ama çok üzgün görünen, zavallı arkadaşını acıyan gözlerle süzerek.</p>
			<p>“Aman, tamam, boş ver!” dedi Emily sonunda, bana, June’a, sahneye arkasını döndü, dışarıya çıktı, çıkarken de sordu: “Gerald nerede? Burada olacağını söylemişti.”</p>
			<p>“Maureen’le birlikte pazara gitti,” dedi çocuklardan biri.</p>
			<p>“Mesaj bırakmadı mı?”</p>
			<p>“Sana bugün kafalarımızı halletmemiz lazım, diyecekmişiz.”</p>
			<p>“Ya, öyle dedi demek?” Sonra, gerginliğini çoktan üstünden atmış bir sesle ekledi: “Tamam, herkese söyle, ‘salon’da toplansınlar.” Öne düştü, bizi bahçeye çıkardı.</p>
			<p>Her bakımdan güzel bir bahçeydi; planlı, hazırlıklı, düzenli; hepsi de kullanılabilecek, yararlı şeylerle dolu –patatesler, pırasalar, soğanlar, lahanalar, bölümlere ayrılmış tarhlar– görünürde ne bir yabani ot ne de bir çiçek. Birtakım çocuklar orada çalışmaktaydı, Emily’yi görünce tempolarını hızlandırdılar.</p>
			<p>Kız ansızın haykırdı: “Ah, yo, hayır, ıspanağı gelecek haftaya bırakın demiştim; vaktinden önce toplanmış oldu.” Yedi yaşlarında bir oğlan, June’a bakıp açıktan açığa yüzünü ekşitti – şöyle demek istiyordu: Kendini ne sanıyor da bize böyle patronluk taslıyor bu? Grupların, hiyerarşinin, kurumların olduğu her yerde –kısacası her yerde– şu ya da bu biçimde mutlaka gözlemlenebilen, malum tepki. Ama Emily bunu gördü, canı yandı, sesini yumuşattı: “İyi de, size ellemeyin demiştim, öyle değil mi? Kendiniz de göremiyor musunuz? Yapraklar henüz minnacık.”</p>
			<p>“Ben Pat’e gösteririm,” diye atıldı June.</p>
			<p>“Neyse, o kadar da önemli değil,” dedi Emily.</p>
			<p>Bahçeden çıkmadan önce, Emily bir kez daha çığlığı basmak zorunda kaldı: Lahanaları sineklerden korumak için kullanılan odun külü, bitki saplarına çok yakın dökülmüştü. “<em>Sen</em> göremiyor musun?” dedi bir çocuğa; bu seferki oğlan siyahtı, kızın karşısında kaskatı duruyordu, yüzü, gayet iyi bir iş çıkardığına inanırken karşılaştığı bu eleştiriyi hazmetmek için harcadığı çabadan kasılmıştı. “Sapa bu kadar yakın olmamalı, daire şeklinde dökmelisin, bak böyle...” Nemli toprağa diz çöktü, bir naylon torbadaki külü lahana sapının etrafına serpti. İşini düzgünce, hızla görmüştü, tam bir uzmandı; oğlan iç geçirdi, June’a baktı, o da bir kolunu çocuğun omzuna doladı. Emily başını kaldırıp bakınca, iki çocuk gördü: Biri korumacı bir tavırla ötekine sarılmış, Emily’ye karşı, patrona karşı onunla ittifak kurmuştu. Kıpkırmızı kesildi, “Sert konuştuysam özür dilerim,” dedi. “İstemeden oldu.” Bunun üzerine birbirlerinden ayrılan çocuklar, onun iki yanına geçti, onun üzüntüsünden üzgün bir halde, örnek alınası bahçenin küçük patikalarından eve doğru yürümeye koyuldular. Peşlerine takıldım; unutulmuştum. Siyah çocuk elini Emily’nin koluna dayamıştı; June kızın öteki elini tutuyordu; Emily aralarında körlemesine ilerlemekteydi, nedeniyse gözyaşlarıydı, biliyordum.</p>
			<p>Arka kapıya gelince içeriye önden girdi, siyah çocuk da peşinden. June beni bekledi. Bu kez gerçekten gören gözlerle bana baktı, gülümsedi: Bu mahcup, açık, savunmasız gülücükle yetersizliğini, yoksunluğunu seriyordu önüme – geçmişini. Aynı zamanda da gözleriyle, Emily’yi kınamamamı rica ediyordu, çünkü Emily’nin sevilmemesini yüreği asla kaldırmazdı.</p>
			<p>Salonda ya da yemek odasında, uzun tahta sehpalara içi su dolu, keskin bir baharat kokusu yayan, bir sürü kâse konmuştu; yanlarına da ince dişli taraklar ve eski püskü bez parçaları. Çocuklar sıraların yanında, ayakta duruyordu; daha büyük çocuklar, Emily’yle birlikte, önlerine uzatılan kafataslarını taramaya koyuldular. Emily beni unutup gitmişti. Sonra beni gördü, seslendi:</p>
			<p>“Yemeğe kalmak ister misin?”</p>
			<p>Ama kalmamı istemediğini görebiliyordum.</p>
			<p>Çıkmak üzere arkamı dönmüştüm ki, kaygıyla çınlayan sesini duydum: “Gerald ne zaman dönecekmiş? Maureen herhangi bir şey söyledi mi? Gerald işlerinin ne kadar süreceğine dair hiçbir şey demedi mi yani?”</p>
			<p>Eve dönünce, pencereden Gerald’ın yanında bir kızla, muhtemelen Maureen’le kaldırıma geldiğini gördüm; kimisi onun evinden olan, kimisi olmayan, küçük çocuklar her zamanki gibi etrafını sarıverdi. Burada böyle saatlerce oyalanmayı bir tür vazife mi sayıyordu? Bence evet. Hepimizin yaptığı gibi, bilgi toplama, ev halkına ekleyeceği yeni adayları çekmek için – iyi ama, başvurular eve alabileceğinden daha çoktu zaten; belki de yalnızca kendini göstermek, niteliklerini gösterip doğal liderler olan diğer dört-beş delikanlının arasından sivrilmek istiyordu – kadınlar ev işleriyle meşgulken erkeklerin avlanmaya çıkmasının karşılığı mıydı bu? Yanımdaki Hugo’yla birlikte dışarıyı, o salaş kılığıyla diğerlerinin arasında göze çarpan, etrafı onunla göz göze gelmeye çalışan, konuşabilmek için bekleyen bir sürü genç kızla sarılı genç adamı seyrederken aklımdan geçenler bunlardı... Bayat toplumsal şablonlara dayanan, bildik düşünceler. Ancak kanımıza işlemişlerdi, asla ölmüyorlardı. Nasıl ki şablonlar kendilerini sürekli tekrarlıyor, gidişat her türlü yeni deneyime, sapmaya ya da mutasyona müsaitmiş gibi göründüğü zaman bile kendilerini yeniliyorsa, bu şablonlara oturan eski düşünceler de öyleydi. Gerald büyük bir olasılıkla, bir yerlerden erzak bulmak için bir keşif gezisi tasarlarken (her şey bir yana, kimse onu beceriksizlikle ya da tembellikle suçlayamazdı), kadınlık rolüne soyunan ve küçük çocukların kafalarındaki biti, sirkeyi tarayan Emily’nin tiz, aşırı baskı altındaki sesi kulaklarımda çınladı: “Gerald nerede, nerede o?”</p>
			<p>Delikanlı daha sonra kaldırımdan ayrıldı; Maureen de öyle. Az sonra da Emily eve döndü. Çok yorgundu ve saklamaya çalışmıyordu. Hemen gidip hayvanın yanına çöktü, dinlendi; bu arada ben de yemeği hazırladım. Sofraya getirdim; o hâlâ dinlenirken, bulaşıkları yıkadım. Öteki evi ziyaret etmem ve kızın orada ne kadar çok işi olduğunu görmem, sanırım Emily’ye benim yanımda nihayet kendini bırakma, gevşeme, yemeğin önüne getirilmesini bekleme rahatlığı sağlamıştı. Bulaşıkları bitirince, ikimize de çay yaptım, o yaz akşamının alacakaranlığında Hugosunun yanına bitkince çökmüş olan kızla birlikte oturdum.</p>
			<p>Dışarıda, rengârenk bir günbatımında kaldırımın gürültüsü ve şamatası. İçerisi sessiz; yumuşacık bir ışık, Emily’nin kolunun ön kısmını yalayan hayvanın mırıltısı. İçeride, titiz burun çekişlerle, yutkunmalarla bir çocuk gibi ağlayan bir kızın sesi. Ağladığını görmemi istemiyordu, ama içeri kaçacak kadar da aldırmıyordu.</p>
			<p>Duvar açıldı. Arkasında masmavi bir gökyüzü vardı; müthiş duru ve soğuk, doğada asla bulunmayan bir maviydi bu. Gök bir ufuktan ötekine, kesintisizce maviydi; hiçbir yerinde gözün tefekkür ya da ferahlama gayesiyle içeriye dönmesine neden olan şu derinlikten, ışığa göre değişen mavilikten eser yoktu. Hayır; bütünlüklü, kendi kendine yeten, değişmesi de yansıtması da mümkün olmayan bir gökyüzüydü. Yüksek, belirgin, kırık duvarlar göğe doğru yükseliyordu; onlara bakmak, pürüzlü ama sert, dayanıklı yüzeylerini hissetmeye yeterliydi; eski yağlıboya tablolardaki çizgileri, büyütülmüş tabakaları andıran bu duvar çatlakları beyaz beyaz ışıldıyordu: tehditkâr, katılaşmış bir dünya.</p>
			<p>Emily görüntüye girdi; asık yüzü önündeki işe eğilmişti. Uçuk mavi, önlük benzeri bir elbise giymişti, eski usul bir çocuk odasındaki bir geçmiş zaman çocuğu gibi; elinde bahçelerde kullanılan çalı süpürgelerinden vardı, bu kırık dökük evin zeminini kaplayan otları, her yana dökülmüş olan yaprakları süpürüyor, öbekler halinde topluyordu. Ama o süpürür, yığınlar oluştururken, ayaklarının dibinde yeniden yapraklar birikiyordu. Hızlı, daha hızlı süpürmeye başladı; yüzü kıpkırmızı, çaresizdi. Rüzgâr onları yeniden sağa sola dağıtamasın diye, evi yapraklardan temizlemeye uğraşıyordu. Odalardan biri temizlendi, sonra bir başkası; ama dışarıda biriken kuru yapraklar dizlerine kadar çıkıyordu; korkunç gökten kar tanelerinin hızıyla yağan yapraklar bütün dünyayı tıka basa doldurmuştu. Dünya kuru yapraklara gömülüp boğulmak üzereydi. Kız temizlediği odaların durumunu görmek için, içgüdüsel bir panikle arkasına döndü: Oluşturduğu kümeler çoktan yaprakların altında kalmıştı bile. Çatısız odaları telaşla, deli gibi dolaşmaya koyuldu; şurada, şurada ya da şurada üstü hâlâ kapalı, korunaklı bir yer, bu boğucu ölü bitki sağanağına karşı hâlâ güvenli bir alan kalıp kalmadığına bakıyordu. Beni görmedi. Sabit, açılmış, korku dolu gözleri üstümden kayıp geçti. Gözü bir tek, onu koruyamayan, ıslıklı tipiyi engelleyemeyen yıkık duvarları görüyordu. Sırtını duvara verdi, hiçbir işe yaramayan küçük süpürgesine yaslandı, hışırdayan, bir çürüyüş fırtınasıyla tepesine, etrafına ve bütün dünyaya yağan yaprakları seyretmeye başladı. Gözden yok oldu; gözünü kırpmadan bakan, küçük bir karaltı, parlak renkli, ufak tefek bir kız; bir vitrin dolabını ya da bir rafı süsleyen, boyalı bir porselen biblo, bembeyaz boyanın üzerinde capcanlı bir renk pıhtısı, ebeveyn odasından açılan çocuk odasının iğrenç beyazlıktaki dünyası, kalın perdelerin öteki yanında uzanan yaz ya da fırtına, belki de karlar âlemi.</p>
			<p>Beyaz. Beyaz şallar, battaniyeler, çarşaflar, yastıklar. Kesintisiz, apak bir düzlükte, gömüldüğü yerde yatan, kollarını kurtarmayı beceremeyen bir bebek. Gözleri beyaz bir tavana dikili. Başını çevirince, bir tarafta beyaz bir duvar, öteki tarafta beyaz bir komodinin köşesini görüyor. Beyaz emaye. Beyaz duvarlar. Beyaz ahşap.</p>
			<p>Çocuk yalnız değil; odada gezinen bir şey var, okkalı adımlarla dolaşan, ağır bir yaratık; attığı her adım bebek karyolasını sarsıyor. Güm, güm diye yeri dövüyor ağır ayaklar; taşa çarpan metalin sesi duyuluyor. Bebek başını kaldırdı ama göremiyor; başını nemli, ılık yastıktan yukarıda tutmak için kendini zorladıysa da az sonra kendini bıraktı, başı yumuşak ısıya geri düştü. Bir daha asla şu andaki kadar âciz olmayacaktı; ta ki ölüm döşeğinde çaresizce, eli kolu tutmaz, gözlerinin gerisindeki bilinci dışında her şeyini yitirmiş bir halde yatacağı güne kadar. Odada gezinip duran dev boyutlu yaratık, yeri göğü inleterek yatağa yaklaşınca karyolanın demir parmaklıkları sallandı, takırdadı; kocaman surat üstüne eğilirken, küçük kız da sıcak beyazlıktan çıkarıldı, çalkalanarak kaldırıldı; soluğu kesilmiş, kaburgalarına bastıran ellerin kıskacında kalmıştı. Pislenmişti. Daha şimdiden. Pis! Sözcük ayıplama, iğrenme, hoşnutsuzlukla tınlıyordu. Ve bir kez daha kundaklanma anlamına geliyordu; itip kakan, hoyrat ellerin arasında yoğrulmak, bir o yana bir bu yana çevrilmek; kesme tahtasının üzerinde filetosu çıkarılan bir balık ya da içi doldurulan bir tavuk gibi.</p>
			<p>Pis, pis... Sözcüğün gaddar, soğuk tınısı sahneyi seyretmekte olan bana “özel” yaşamın, bu dünyanın değiştirilemez yasalarının havasını taşımıştı. İplerin ucundaki kuklaların sıçrayıp durduğu bir beyazlık tufanı havayı bastırır, giderek azaltırken, sadece beyazlık, tek bir sözcükten yayılan tiksinti, buz gibi bir soğukluk, nefes alamama, boğulma duygusu... <em>Varsayın ki barajlar buzla dolmuş ve kar sürekli, durmaksızın yağıyor, gökten ebedî bir beyazlık inmekte; farz edin ki odalar soğuk tozla dolmuş, hiç su kalmamış, tamamı billurlaşmış; kuru, serin hava olanca ısıyı hapsedip ciğerleri donduruyor, açlıktan öldürüyor... </em>Anneyle babanın yatak odasından bir görüntü; perdeler, beyaz benekli muslin katmanları açık. Bunların gerisinde, yine beyaz fonda beyaz kar, çünkü gökyüzü silinip gitmiş. Yukarıya, yukarıya doğru, boğucu, beyaz tavanın yarısına kadar yükselen görkemli yatakların ikisi de dolu. Birinde anne yatıyor, diğerinde baba. Odada yeni bir nesne var, bir bebek karyolası; yine bembeyaz, buz gibi, ışıltılı bir aklıkta. Yüksekçe bir karyola bu; heybetli insanların yattığı şu muazzam yataklar kadar olmasa da, yetişilemeyecek kadar yüksek. Beyazlı bir figür bir telaş içeri dalıyor; göğsü tastamam bir bayır, bir o kadar da sert. Karyoladan bir bohça kaldırılıyor. Yatmakta olan iki kişi yüreklendirircesine gülümserken, bu bohça uzatılıyor, küçük kızın suratına dayanıyor. Kundak kokuyor, fena kokuyor: Bu kokular keskin ve tehlikeli; tıpkı makas gibi ya da sert, acıtan eller gibi. Kızın şu an hissettiği kimsesizliği, yapayalnızlığı dünyadaki hiç kimse (dünyadaki herkes hariç) hissetmemiştir; acısı öyle şiddetli ki, orada öylece durup koklamaktan, önce bohçaya, sonra beyazlara bürünmüş dadıya, en sonunda da yattıkları yerden gülümseyen anneyle babaya bakmaktan başka hiçbir şey yapamıyor.</p>
			<p>Yere yığılabilir, yerin dibine geçip şu gülümseyen suratların, ılık, boğucu odalarında yükseğe tünemiş, sırtını tavana vermiş azametli insanların görüş açısından çıkabilirdi; kırmızı ve beyaz, beyaz ve kırmızı, kırmızı halı, şöminede itişip kakışan, kırmızı alevler. Bütün bunlar çok fazla, çok yüksek, çok büyük, çok güçlü; kızın tek istediği sürünerek sıvışmak, bir yere saklanmak ve bütün bunların kayıp gitmesi, ondan uzaklaşması. Oysa o kokulu bohça habire burnuna burnuna uzatılmakta.</p>
			<p>İriyarı kadının yatağından gülümseyen ama buyurgan bir ses geliyor: “Hadi bakalım, Emily, bu bebek senin. O senin bebeğin, Emily.”</p>
			<p>Bu yalan kızın aklını karıştırıyor. Bu tıpkı babasının onu “gıdıkladığı” zaman yaptığı gibi gülmesi, karşı çıkması gereken bir oyun, bir şaka mı; daha sonra, yıllarca karabasanlarda canlanacak olan bir işkence mi? Şimdi gülmeli, itiraz etmeli, kıvranmalı mı? Etrafındaki yüzlere bakıyor; anne, baba, dadı, hepsi de onu kandırdı, aldattı. Bu onun bebeği değil, bal gibi biliyorlar, öyleyse neden... Ama üst üste yineliyorlar: “Bu senin bebeğin, Emily, onu sevmek zorundasın.”</p>
			<p>Bohça ona doğru itiliyor, kollarını uzatıp onu alması bekleniyordu. İşte bir kandırmaca daha, çünkü Emily onu hiçbir zaman tutmamıştı, hep dadı tutardı. Oysa şimdi, hep birlikte gülümsüyor, o şeyi ona, onun kollarına emanet ediyorlardı. Bütün bunlar öyle fazlaydı ki; yalanlar çok fazla, sevgi çok fazlaydı. Emily’ye göre hepsi de fazla güçlüydü. Sonra, bebeği tuttu: Zaten sürekli ona doğru indiriliyor, uzatılıyor, itiliyordu. Bebeği kollarına aldı ve ona tutkulu, şiddetli, korumacı bir sevgi duydu; merkezinde bir hilenin, bir ihanetin yattığı bir sevgiydi bu; tam yüreğinde buz olan bir ateş...</p>
			<p>Şimdi yine, şu kırmızı kadife perdeli odadayız; çiçekli bir elbise giymiş, küçük, dört yaşlarında bir kız, halının üzerine serilmiş bir muşamba parçasında gevşekçe oturan, ağzı açık bebeğin tepesine dikilmiş.</p>
			<p>“Hayır, öyle değil, böyle,” diye emrediyor; bu güçlü ve zeki akıl hocasını hayranlıkla süzen küçük oğlansa tahta küpün üzerine bir başkasını koymaya çalışıyor. Küpler devriliyor. Kız, “İşte <em>şöyle,</em>” diye bağırarak hararetle diz çöküyor, tahta küpleri büyük bir hızla, ustaca üst üste dizmeye koyuluyor. Kendini önündeki işe kaptırmış; bunu yapmak, başarıyla tamamlamak, yapabildiğini göstermek, yapabildiğini kendisine kanıtlamak zorunluluğuyla, her bir zerresiyle işe koyulmuş. Sevimli bebek oturmuş onu izliyor, fazlasıyla etkilenmiş, ama bunu yapmak çok önemli, evet, başarmak, küpleri üst üste yığmak, kusursuzca, uç uca, kenar kenara dizmek: “Hayır, öyle değil, bak, <em>böyle!</em>” Sözcükler odada çınlıyor, yan odada, alt kattaki odalarda, bahçede çın çın ötüyor. “İşte <em>böyle,</em> Bebek, görmüyor musun? Aynen <em>böyle.</em>”</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text"> . (İngilizcesi, <em>underground</em>) İngiltere’de hem “yeraltı” hem de “metro” anlamında kullanılan sözcük.</span></div>
			</div>
  </body>
</html>