<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Hayatta Kalma Güncesi</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p>Bir sonraki gelişme, June oldu.</p>
			<p>Bir öğleden sonra, bütün günü ve geceyi benimle ve Hugo’yla geçirmiş olan, müşterek eve hiç gitmeyen Emily’yle birlikte otururken, küçük bir kız kapıyı çaldı, onu sordu. Evet, “küçük kız” derken, çağrıştırdığı tazeliği, vaat ettiklerini filan düşününce, kullandığım deyişin saçmalığının, yersizliğinin bilincindeyim. Ama sonuçta, öyleydi: güçlü, fırlak kemikleri olan, son derece zayıf, çelimsiz bir çocuk. Gözleri uçuk maviydi. Omuzlarına dökülen, ufak, sevimli suratını yarı örten, açık renk saçları kirli gibiydi. Yaşına göre küçüktü, sekiz ya da dokuz gösteriyordu, gerçekte on bir yaşındaydı. Bir başka deyişle, bizzat kralın, Gerald’ın –keyfî, istikrarsız bir biçimde olsa da– sevdiği, genç bir kadın olan Emily’den yalnızca iki yaş küçüktü. Ama göğüsleri bir çift topluiğne başıydı; bedeni henüz kozasını parçalamamıştı.</p>
			<p>“Emily nerde?” diye sordu. Sesi, konuşması... Burada yalnızca, bir zamanlar duyurularda, haberlerde ya da resmî görevlilerce kullanılan “iyi İngilizce”den fersah fersah uzakta olduğunu söylemekle yetineceğim. Aksanı öyle bozuktu ki, onu zar zor anlayabiliyordum. Kullandığı sözcükleri kastetmiyorum; deşifre etmeyi başardığınızda, oldukça keskin sözcükler, ancak eğitimli bir dilin kıvırabileceği kadar açık seçik ve sağlam fikirleri, anlamları yakalayabilmek için inatçı, azimli hamlelerde bulunan kelimelerdi bunlar. “Emily nerde?” sorusundaki mütehakkim hava kabalıktan değildi; derdini anlatabilmek, böylece bir an önce Emily’ye götürülmek ya da Emily’nin ona getirilmesini sağlamak için harcadığı çabadandı. Bir başka nedeni de, bazı hakları olduğuna inanacak şekilde yetiştirilmemiş olmasıydı. Yine de, kendine hedefler belirliyor, bir şeyleri istiyor, onları elde ediyordu: Emily’sine sözcüklerin, becerilerin, görgü kurallarının yardımı olmadan – bazı şeylere hakkı olmaksızın da ulaşabilirdi. </p>
			<p>“Burada,” dedim. “Lütfen içeri gir.”</p>
			<p>Onu buraya getiren kaskatı kararlılıkla beni izledi. Gözleri fıldır fıldırdı; gördüklerine fiyat biçiyor, diye düşündüm. Daha doğrusu, “fiyat biçme” modası az çok geçmiş bir kavram olduğundan, değerini ölçüyor.</p>
			<p>Bugünkü Emily’yi, pencerenin önündeki iskemlede oturan, çıplak ayaklarını yan yana, ayrılmaz refakatçisi sarı yaratığa dayamış, isteksiz, hüzünlü kadını görünce, çocuğun silme güvene ve sevgiye kesmiş yüzü yürek burkacak kadar tatlı bir gülümsemeyle aydınlanıverdi, hiç düşünmeden öne doğru atıldı. Emily de onu görünce gülümsedi, dertlerini unuttu... Sevda acılarını ve daha Tanrı bilir neleri; ve iki kız Emily’nin küçücük odasına gittiler. Bir tanesi çoktan kadınlaşmış, öteki hâlâ bir çocuk olsa da, bir çocuğun yüzüne ve vücuduna sahip olsa da, tam bir genç kız arkadaşlığıydı. Ancak, daha sonra keşfettiğim gibi, kızın hayalleri hiç de çocuksu değildi, çünkü Gerald’a âşıktı. Bir numaralı gözde Emily yüzünden kıskançlık acısı çektikten, ona önce nefret besleyip çamur attıktan, ardından da ona hararetle, kölece hayranlık besledikten sonra, şimdi, Gerald artık başka bir kız ya da kızlar tarafından sevildiği, kul köle olunduğu için, Emily’nin kardeşi, kader ortağı olmuştu.</p>
			<p>Geldiğinde sabahtı; öğle vakti yatak odasından çıktılar, Emily o hiç aksamayan, kibar, saygılı konuk tavrıyla sordu: “Senin için sakıncası yoksa, June’a bir sandviç filan ikram etmek isterim.”</p>
			<p>İkindiye doğru o boğucu odadan sıkıldılar, oturma odasına geldiler; Hugo’nun iki yanına oturdular, bir yandan hayvanı sevip okşamaya bir yandan da konuşmaya başladılar. June’un tavsiyeye ve her türden gündelik meselede bilgiye ihtiyacı vardı, özellikle de bahçe konusunda, çünkü bahçe Emily’nin sorumluluğundaydı, eh, o bu tür şeylerden anlıyordu tabii.</p>
			<p>Anlıyor muydu? Emily’nin bu yönünden tümüyle habersizdim, benimleyken bırakın bahçeciliğe, saksı bitkilerine bile en küçük bir ilgi göstermemişti.</p>
			<p>Oturup sohbetlerini dinledim, yaşadıkları cemaat yaşamını gözümde canlandırmaya çalıştım... Kentlerimizin dört bir yanında, hâlâ elektrik kullanan, musluklarından akan, parasını ödedikleri sudan yararlanan, çöplerinin toplanmasını bekleyen vatandaşlarla, teknoloji devrimi hiç gerçekleşmemiş gibi yaşayan evlerin yan yana bulunması ne kadar tuhaftı. Yürüyerek on beş dakikalık mesafedeki bu büyük ev, eskiden yaşlı bir çifte aitti. Geniş bir arazisi vardı. Çalılar, çiçek tarhları temizlenmiş, yerlerine salt sebze ekilmişti. Üç-beş kümes hayvanının beslendiği bir kulübesi bile vardı – her yanda sürüp giden, yetkililerin göz yumduğu bir başka yasadışı faaliyet. Ev halkı unu, kuru bakliyatı ve balı dışarıdan alıyor – ya da bir şekilde tedarik ediyordu. Ama bir arı kovanı kurmanın hazırlığı içindeydiler. “Tavuk”, “sığır” ve “kuzu eti” muadillerini de satın alıyor, tatsız tuzsuz yemekler hazırlıyorlardı. Bunlar yalnızca bazılarımız için lezzetsizdi; yaşamları boyunca onlardan başka bir şey yememiş olan gençlerin çoğu bu muadilleri gerçek gıdalara tercih ediyordu. Dediğim gibi, elimizdekiyle yetinmeyi, hatta onlardan hoşlanmayı öğreniriz.</p>
			<p>Ev, küçük atölyelerden oluşmaktaydı: Sabun, mum, dokuma malzemesi yapıyor, sonra da boyuyorlardı; deriyi tabaklıyor, yiyecekleri kurutuyor, turşu kuruyor, mobilyaları ya elden geçiriyor ya da imal ediyorlardı.</p>
			<p>Gerald’ın sayısı artık otuza ulaşmış olan çetesi bu şekilde, sürekli bir genişleme baskısı altında yaşıyordu, çünkü onlara katılmak isteyen çok sayıda kişi vardı, ama kapıdan çevriliyorlardı: Yer yoktu.</p>
			<p>Bütün bunları öğrenmek beni şaşırtmamıştı aslında. Çeşitli biçimlerde hepsini daha önce duymuştum. Örneğin, bir ara pek de uzakta sayılamayacak bir evde yaşayan, ergenlerden ve çocuklardan oluşan bir başka topluluk vardı; su ve kanalizasyon sistemleri bile çalışmıyordu. Bahçeye bir ayakyolu yapmışlardı; bir çukur, üzerine bir eşya sandığı, kokuya ve sineklere karşı da içi kül dolu bir teneke kutu. Suyu kapıdan satın alır ya da becerebildikleri zaman ana şebekeden çalar, yıkanmak için tanıdıklarına yalvarırlardı: Bir ara benim banyomu da kullanmışlardı. Daha sonra bu grup başka bir yere göçtü. Böyle ilkel, günü birlik bir yaşama dönmüş öbeklere kentimizin her yanında rastlanıyordu. Bir evin bir bölümü... Sonra evin tamamı... Birkaç evlik bir küme... Bir sokak... Birkaç sokaklık bir mahalle. Yüksek bir binadan aşağı bakanlar, bu barbarlık tohumunun nasıl tuttuğunu, gelişip yayıldığını gözleriyle görebiliyorlardı. Başta, gözlemciler düşmanlıkla ve korkuyla bilenmişti. Hoşnutsuzluk belirten, doğru yola davet eden nidalar çıkarıyorlardı, ama işin aslı, onlar, yani hâlâ talihli olanlar bu vahşileri, her bir parmağından yeni beceri ve marifet filizleri fışkırtan barbarları izlerken, bir sürü şey öğreniyorlardı. Kentin bazı bölgelerinde, koskoca banliyöler eski çağlara dönmüştü. Hepsi de kendi patateslerini, soğanlarını, havuç ve lahanaları yetiştiren, ürünlerinin başında gece gündüz nöbet tutan, tavuk ve ördek besleyen, lağımını gübreye dönüştüren, suyu alan ya da satan, boş odalarda ya da boş bir evde tavşan hatta domuz yetiştiren insanlarla dolu mahalleler vardı – bunlar artık derli toplu, küçük ailelerde yaşamıyor, yapısı zaruretlerin dayatmasıyla biçimlenen, değişen gruplar ve kabileler halinde bir araya toplanıyorlardı. Bu tür bölgeler geceleri, hiç kimsenin ayak basmaya cesaret edemediği, tehlikeli bir belirsizliğin içine çekilirdi; tek tük lamba sayılmazsa, hiç aydınlatılmayan sokakları, derin çukurlu kaldırımları, delik deşik yolları, minicik mum alevlerinin titreştiği pencereleriyle ya da bir tavana, bir duvara öylesine vuran bir ışığın kof, donuk kızartısıyla. Gündüzleri bile orada yürümek, perdelerin, panjurların arkasından yarım yamalak seçilen, tedirgin yüzleri görmek, çizmeyi aştığınız an yayların, okların, sapanların hatta tabancaların hedefi olacağınızı bilmek demekti – böylesi bir gezinti, yağma amacıyla düşman sahasına ya da insan ırkının geçmişine sefer düzenlemekten farksızdı. </p>
			<p>Öte yandan, bu geç aşamada bile, toplumumuzda çok da önemli –onarılamaz– bir şey olmuyormuş gibi yaşamayı beceren bir kesim vardı. Yönetici sınıf –gerçi bunun artık ölmüş bir terim olduğu söyleniyordu– pekâlâ, öyleyse bir yerleri yöneten, işleten, konseyler ve komitelerde oturup kararlar alan kişiler, diyelim. <em>Konuşan.</em> Bürokrasi. Uluslararası bir bürokrasi. Peki ama, bu ne zaman böyle olmadı ki? Yani bir toplumun belli bir kesiminin aslan payını kendine ayırması, diğerlerinde bir güvenlik, kalıcılık, düzen yanılsaması yarattığı sürece nimetlerden sonuna kadar yararlanması.</p>
			<p>Bana öyle geliyor ki, bunun temelde vicdanla bir ilintisi var; hani şu insanlığın, hâlâ belli bir adalet ya da eşitlik olması gerektiğini savunan, zamanla güdükleşmiş, işlevselliğini yitirmiş organıyla; birileri açlıktan ölürken birilerinin gününü gün etmesi bana dayanılmaz geliyor (bir yerlerde aynı şeyi hisseden, en azından zaman zaman hisseden pek çok insan var, biliyorum). Bu, mekanizmaların en güçlüsü; başlangıçta bir toplumun kurulmasını sağlayan, sonra da altının oyulmasına, çürümesine, çöküşüne yol açan... Evet, elbette yeni bir şey değil, muhtemelen tarihin başlangıcından beri sürüp gitmekte. Ülkemizde, yönetici sınıfın, saygınlığın ya da varlıklılığın sırça köşkünde yaşamadığı, gözlerini dışarıda olup bitene yummadığı bir dönem oldu mu hiç? Bu “yönetici sınıf”ın adalet, adil dövüş, eşitlik, düzen, hatta sosyalizm gibi sözcükleri kullanması ne fark eder, hiç etti mi? Onları kullanıyor, bir süreliğine onlara inanıyorlardı da, ama bu arada, yöneticiler hâlâ, her zamanki gibi en kötüsüne karşı zırhlı, kalkanlı bir şekilde yaşayıp giderken, her şey parçalanmakta, lime lime olmaktaydı; en kötüyü var güçleriyle def etmeye, savuşturmaya, afaroz etmeye çalışıyorlardı, çünkü onu kabullenmeleri demek, kendilerinin yararsız olduğunu kabul etmek, onlara sağlanan, doyasıya yararlandıkları ekstra güvenliğin ise verdikleri hizmete karşılık aldıkları maaş değil, resmen hırsızlık olduğunu itiraf etmek demekti... </p>
			<p>Ancak bu komploda, pek bir şey olmuyormuş oyununda herkes bir biçimde rol almaktaydı – ya da tamam, bir şeyler oluyordu, ama bir gün işler mutlaka tersine dönecekti ve hey <em>presto</em><a class="si-noteref epub-type_noteref" href="#f5" id="ref_f5">5</a>! Yeniden eski, güzel günlerimize kavuşacaktık. İyi de, hangisine? Bu bir mizaç meselesiydi: Hiçbir şeyin yoksa, hayallerden, fantezilerden istediğini beğenebilirsin. Ben oldukça zarif bir feodalizm biçiminin hayalini kuruyordum – savaştan ve haksızlıktan yoksun bir feodalizmin, elbette. Onu hiç tatmamış ya da acısını çekmemiş olan Emily, Bolluk Çağı’nın dönüşüne memnun olurdu herhalde.</p>
			<p>Herkes gibi ben de oyuna katılıyor, suç ortaklığı yapıyordum. Bu dönemde kira kontratımı yeniledim; yedi yıllığına: Bu kadar zamanımız kalmadığını bal gibi biliyordum elbette. Emily ve June’la, perdeleri değiştirmekten söz ettiğimizi anımsıyorum. Emily bir takas dükkânında gördüğü sarı, muslin perdeleri istiyordu. Ben gürültüyü kesmesi için, daha kalın bir kumaştan yanaydım. June, Emily’den yana oldu: Eğer doğru düzgün astarlanırsa (yalnızca üç kilometre uzakta, salt eski astar kumaşı satan bir tezgâh vardı), muslin hem güzel dökülürdü hem de sıcak tutardı. Ayrıca, daha kalın, sözde daha sıcak tutacak bir malzeme kullanırsak, öyle sert, katı dururdu ki, kenarlardan içeri cereyan girebilirdi... Tamam ama bu kalın kumaş bir kez yıkanınca eski sertliğini kaybedecekti... İşte el birliğiyle kotarabildiğimiz sohbet buna benzer bir şeydi: Bir karara varmamız günler, haftalar sürebilirdi. Oysa gerçek kararlar, örneğin elektrikten tümden vazgeçmemiz gerektiği gibi elzem olanlar, muhtemelen kısacık bir tartışmanın ardından alınabilirdi, çünkü bize zorla dayatılmaktaydı – o yaz, elektriğimin kesilmesi için gerekli işlemleri yaptırdım. June’un gelişinden hemen önce. İlk ziyaretini kastediyorum: Kısa bir süre sonra, her gün gelir oldu; genellikle de bizi aydınlanma ve ısınma konulu bir tartışmanın ortasında bulurdu. Otuz kilometre kadar uzaktaki, küçük bir kasabada yaşayan bir adamın, bir zamanlar kamp yapmakta kullanılan bazı malzemeler sattığını söyledi. Hayır, tıpatıp aynıları değildi, ama her türden yeni malzeme geliştirmişti: Kendisi bunların bazılarını görmüştü, biz de edinmeliydik. Emily’yle ikisi bunu konuştular, oraya tek başlarına gitmemeye karar verdiler, Gerald’dan onlara eşlik etmesini istediler. Hep birlikte gittiler, bir akşamüstü, geç vakit, envai çeşit hünerli aletle, ışık ve ısınma için çareyle döndüler. İşte Gerald karşımdaydı, oturma odamda. Genç kabile reisi yakından o kadar da heybetli değildi; bitkin, hatta çaresiz görünüyordu – sürekli Emily’ye yönelttiği bakışlarda endişe okunuyordu; yanımızda olduğu süre boyunca Emily’ye şu ya da bu konuda, sürekli akıl danıştı... Emily de hiç karşılıksız bırakmadı, gerçekten de inanılmayacak kadar işbilir ve makuldü. İlişkilerinin farklı bir yüzünü görmekteydim – demek istediğim, görünürde, yüzeyde olan öteki, belki daha güçsüz olan bağın, Emily’nin ayak uydurduğu ilişkinin altında yatanı; şu neredeyse geleneksel, çete liderine âşık kız tablosunun gerisinde, insan son derece genç bir erkek, taşıdığı yükün, aşırı sorumluluğun altında ezilen, güvensiz, destek arayan, hatta şefkate gereksinen bir delikanlı görüyordu. Kızlarla birlikte gitmesinin nedeni, “Emily’yle arkadaşının kışlık malzeme taşımasına yardım etmek”ti, ama bunu salt iyi kalpliliğinden yapmamıştı –ki delikanlıda ondan da bolca vardı– aynı zamanda da Emily’ye, onu geri istediğini, ev işlerinde onun yardımına gereksindiğini söylemenin bir yoluydu. Bir çeşit ödemeydi, belki; fesatlık edecek olursak, bir rüşvet. Emily nazlanıyor, geri dönüp dönmeyeceğini sürüncemede bırakıyordu. O kadar yükle, onca yolu yürüdükten sonra yorgun ama canlıydı; kıpkırmızı yanakları, güneşten yanmış yüzüyle çok güzel görünüyordu; oğlanla cilveleşiyor, ele geçmezi, zor kadını oynuyordu. Henüz bu oyunu oynama becerisine sahip olmayan June’a gelince; sessiz, fena halde dışlanmış, öylece seyrediyordu. Gerald üzerindeki gücünü hisseden Emily, bunu kullanmaktaydı; gerindi, bedenine zevkle yayıldı; Hugo’nun başıyla, kulaklarıyla oynuyor, Gerald’a gülümsüyordu... Evet, onunla birlikte o eve dönmeliydi, çünkü oğlan bunu, <em>onu</em> çok istiyordu. Bir saat kadar sonra mesele halloldu, hep birlikte gittiler; Emily’yle Gerald önden, June peşlerinden. İnsanda bir ana baba ve çocuk izlenimi bırakıyordu – tahminimce, yarattığı duygu da buydu; en azından June’da.</p>
			<p>Şimdiyse sanırım sorulması ve yanıtlanması gereken soru şu: Emily bir kabile şefi, kendi başına bir lider olmayı neden seçmemişti? Evet, neden olmasın? Evet, bunu kendime sordum elbette. Kadınların kendilerine ve erkeklere karşı takındığı tutum, kendilerine koydukları ölçütler, eşitlik uğruna verdikleri kahramanca mücadele, rollerini, işlevlerini sorguladıkları, yıllardır süren o sancılı, acılı süreç... Bütün bunlar, şimdi kalkıp, “Çünkü Emily âşıktı,” deyip işin içinden sıyrılmamı güçleştiriyor. Neden kendi takımını kurmamış, kendi yiyeceğini yetiştiren, üreten, pişiren, bir ev dolusu gözükara yağmacının, çapulcunun başına geçmemişti? Şunlar neden onun için söylenmiyordu ki? “Şurada bomboş duran bir ev vardı, Emily bir çete kurdu, oraya yerleştiler. Evet, orada her şey yolunda; hadi gidip Emily’ye soralım, bakalım bizi de aralarına alırlar mı?”</p>
			<p>Kızı durduracak hiçbir şey yoktu. Yazılı olsun olmasın, bunu yapamayacağını söyleyen tek bir kanun yoktu; dahası, kapasitesi ve becerileri en az Gerald kadar, daha doğrusu herhangi biri kadar geniş kapsamlıydı. Ama yapmamıştı işte. Bence aklına bile gelmemişti.</p>
			<p>Sorun şuydu ki, Gerald’ı seviyordu; ona, ilgisine, dikkatine duyduğu özlem, ona omuz veren, onu rahatlatan, dünyayla bağlantısını kuran, sağduyusuyla ve sevecenliğiyle onu dengede tutan kişi olma gereksinimi... Bu ihtiyaç, bir topluluğun önderi olabilmesi için gereken inisiyatifi kızın elinden alıyordu. Grup liderinin kadını olmaktan daha fazlasını istemiyordu. Tek kadını, elbette.</p>
			<p>Her şey bir yana, bu bir tarihî anlatı; umarım gerçeğe sadık bir anlatı.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text"> . (İt.) Çabuk!</span></div>
			</div>
  </body>
</html>