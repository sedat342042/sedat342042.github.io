<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Peygamberimiz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_4">Zemzem’de Verilen Söz</h1>
				<p class="normal"><span>A</span>raplar Kâbe’ye putları koyunca kaybolan Zemzem’in kaynağı kumlar altında kurumuş halde duruyordu. Bu yüzden, Kureyş halkı yıllarca sularını uzaktan getirmek zorunda kaldılar. Bir gün Abdulmuttalib su getirmekten çok yorulmuş ve Kâbe’nin yanında uyuyakalmıştı. Rüyasında, kendisine Zemzem’i kazması söylendi. Uyandığında hayretler içinde kaldı, çünkü kaynak o doğmadan yıllar önce kaybolduğundan, Zemzem’in ne olduğunu bilmiyordu. Ertesi gün aynı rüyayı gördü, fakat bu defa kaynağı nerede bulacağı söylendi. </p>
				<p class="normal">Abdulmuttalib’in o zaman bir oğlu vardı, onunla birlikte kazmaya başladılar. Yaptıkları iş o kadar zordu ki, Abdulmuttalib, kendisine yardım edecek ve destek olacak on oğlu olursa, birisini Allah’a kurban edeceğine yemin etti. Üç gün çalıştıktan sonra nihayet Zemzem’in kaynağını buldular. Hacılar o günden beri bu sudan içmekteler.</p>
				<p class="normal">Yıllar geçti ve Abdulmuttalib’in on oğlu oldu. Büyüyüp güzel ve güçlü insanlar oldular. Abdulmuttalib’in verdiği sözü tutma zamanı gelmişti. Oğullarına bu sözünü anlattı, onlar da içlerinden birisini kurban etmesine razı oldular. Kimin kurban edileceğini bulmak için, Kureyşlilerin önemli konularda karar verecekleri zaman yaptıkları gibi, kura çekmeyi kararlaştırdılar. Abdulmuttalib, oğullarından her birinin birer ok alıp üstüne isimlerini yazmalarını, sonra da okları kendisine getirmelerini istedi. Denileni yaptılar. O da okları Kabe’ye, ok atmakla ve aralarında birisini seçmekle görevli bir adama götürdü. Adam bu işi titizce yaptı. Çektiği okun üzerinde Abdulmuttalib’in en küçük ve en sevdiği oğlu Abdullah’ın ismi yazıyordu. Buna rağmen, babası oğlunu Kabe’nin yanına götürdü ve kurban etmeye hazırlandı.</p>
				<p class="normal">Kureyş ileri gelenlerinin çoğu da oradaydılar ve çok kızmışlardı, çünkü Abdullah hem çok küçüktü, hem de herkes tarafından seviliyordu. Onun hayatını kurtarmanın bir yolunu bulmaya çalıştılar. Birisi Yesrib’de oturan yaşlı bir bilge kadının tavsiyesinin alınmasını teklif etti, ve böylece Abdulmuttalib oğlunu alarak kadının neye karar vereceğini görmeye gitti. Mekkelilerden bazıları da onlarla birlikte gitti ve oraya vardıklarında kadın “Sizde bir insanın hayatının bedeli nedir?” diye sordu. </p>
				<p class="normal">“On deve” dediler, çünkü o dönemde bir kimse başkasını öldürürse, ailesi öldürülen adamın ailesine, aralarındaki barışın korunması için, on deve vermek zorundaydı. O zaman kadın onlara Kabe’ye dönmelerini ve Abdullah ile on deve arasında kura çekmelerini söyledi. Eğer develer çıkarsa, onlar kesilecek ve etleri fakirlere verilecekti. Eğer Abdullah çıkarsa, o zaman on deve daha eklenecek ve kura tekrar çekilecek, bu işlem oklar develere çıkıncaya kadar tekrarlanacaktı.</p>
				<p class="normal">Abdulmuttalib, oğluyla ve Mekkelilerle birlikte Kabe’ye döndü. Abdullah ile develer arasında kura çekmeye başladılar. Abdulmuttalib oğlunun hayatını bağışlaması için Allah’a dua etti. Herkes sessizlik içinde sonucu bekliyordu. Çekilen ok Abdullah’a çıkınca babası on deve ekledi. İkincisinde, kura yine Abdullah’a çıktı, onlar da her defasında on deve ekleyerek tekrar tekrar aynı şeyi yaptılar. Sonunda, sayıyı yüz deveye yükselttiler ve ancak o zaman kura develere çıktı.</p>
				<p class="normal">Abdullah kurtulmuştu ve herkes mutluydu. Ancak, Abdulmuttalib bunun doğru sonuç olduğuna kesinlik kazandırmak istediğinden ok çekimini üç defa tekrarladı ve her defasında develer çıktı. Develer kesilerek kurban edildi, tüm şehre, hatta hayvanlara ve kuşlara bile yetecek kadar yemek çıktı.</p>
				<p class="normal">Abdullah büyüdü, serpildi ve yakışıklı bir genç oldu. Ve vakti gelince, babası ona hanım olarak Vehb’in kızı Amine’yi uygun gördü. Bu iyi bir seçimdi, çünkü Amine Kureyş’in en güzel ahlaklı kadını, Abdullah da en iyi erkeğiydi. Karısıyla birkaç ay yaşadı, fakat daha sonra onu bırakıp Suriye’de ticaret yapmak üzere kervanların birisiyle sefere çıkmak zorunda kaldı. Mekke’ye dönerken, Abdullah hastalandı ve iyileşmek için Yesrib’de kaldı. Kervan ise yoluna devam etti ve Mekke’ye onsuz ulaştı. Abdullah’ın hasta olduğunu duyan Abdulmuttalib, onu Mekke’ye getirmesi için başka bir oğlunu, Hâris’i gönderdi; ama gecikmişti. Hâris Yesrib’e vardığında Abdullah ölmüştü.</p>
				<p class="normal">Amine kocasını ve yakında doğuracağı çocuğunun babasını kaybettiği için çok üzüldü. Bu yetim çocuğun bir gün büyük bir peygamber olacağını sadece Allah biliyordu.</p>
				<div class="calibre4" id="calibre_pb_9"/></body>
</html>