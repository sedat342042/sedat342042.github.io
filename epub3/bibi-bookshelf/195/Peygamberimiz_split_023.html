<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Peygamberimiz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_22">Hudeybiye Anlaşması</h1>
				<p class="normal"><span>K</span>ureyşliler İslamiyeti ortadan kaldırmak istemişler, fakat başaramamışlardı. Müslümanların sayısı arttı ve orduları Bedir Savaşında üçyüz, Uhud Savaşında yediyüz iken, Hendek Savaşında üçbine yükseldi.</p>
				<p class="normal">O yılki Ramazan orucundan sonra, Peygamber (sav) Müslümanların hac için Mekke’ye gitmeleri gerektiğini anlatan bir rüya gördü. Bindörtyüz Müslüman, Onunla birlikte, Umre denilen Küçük Hac için hazırlandı. Beyazlar giyindiler ve Kureyşlilere savaşa değil, hacca geldiklerini göstermek için silahlarını yanlarına almadılar. Kureyşliler Peygamber’in (sav) gelmekte olduğunu duyunca, Müslümanların şehre girmesini önlemek için Halid b. Velid’in emrinde asker gönderdiler.</p>
				<p class="normal">Bu küçük orduyla karşılaşmak istemeyen Peygamber (sav) yolunu değiştirdi ve sahabelerini engebeli dağ geçitlerine götürdü. Düzlük bir yere ulaşınca, onlara şunları söyledi: “Deyin ki, biz Allah’ın mağfiretini dileriz ve Ona tevbe ederiz.” Mekke’nin güneyinde, Hudeybiye’de Peygamber’in devesi çöktü ve ileri bir adım bile atmadı. Müslümanlar bunu onun inatçılığına ya da yorgunluğuna verdiler, fakat Peygamber (sav) şöyle dedi: “Fili Mekke’ye girerken durduran aynı güç şimdi bizi durduruyor.” Daha sonra, orada konaklanmasını emretti, sahabeler hep ertesi gün kutsal Kabe’ye gideceklerini ümit etmelerine rağmen, denileni yaptılar.</p>
				<p class="normal">Çadırların kurulmasından sonra, mü’minler kuyuların neredeyse kurumuş olduğunu görünce ümitsizliğe düştüler. Allah Resulü (sav) bunu duyunca, Neciye ismindeki sahabeye, kendisinin içinde abdest almış olduğu leğeni almasını ve birazcık suyun bulunduğu deliklere dökmesini, sonra da oklarıyla karıştırmasını emretti. Neciye söylenileni yaptı ve tap taze su o kadar ansızın fışkırdı ki, suyun önünden güçlükle çekilebildi. </p>
				<p class="normal">Müslümanların yalnızca hacca, Mukaddes Kabe’de Allah’a ibadet etmeye geldiklerini, şehre barış içinde girmek istediklerini söylemeleri için Kureyşlilere elçiler gönderildi. Fakat Kureyşliler hiç umursamadılar. Sonunda Peygamber’in damadı bilgili ve saygın bir kişi olan Hz. Osman b. Affan’ın Mekke’ye gitmesi kararlaştırıldı; Müslümanlar oturup onun getireceği haberleri beklemeye başladılar. Uzun süre bekleyişten sonra, Müslümanlar çok endişelendiler. Nihayet, onun (Hz. Osman’ın) öldürülmüş olduğuna kanaat getirdiler. O sırada, Peygamber’e (sav) vahiy haline benzer bir hal geldi. Müslümanları bir akasya ağacının altına topladı ve kendisine bağlı kalacaklarına yemin etmelerini istedi, Müslümanlar da yemin etti. Kur’an’da bahsedilen bu biat (anlaşma) Rıdvan (Cennet) Biatı olarak bilinegelmiştir. Az sonra Hz. Osman b. Affan döndü ve Müslümanlar onu sağ salim görünce rahatladılar.</p>
				<p class="normal">Birkaç Mekkeli savaşçı Müslümanların kamp yerine saldırmaya çalıştılarsa da yakalandılar ve Peygamber’in (sav) huzuruna çıkarıldılar, o da Müslümanlara artık saldırmayacaklarına söz vermeleri üzerine onları affetti. Kısa süre sonra, Kureyş’ten resmi elçiler geldi ve barışçı bir çözüm için görüşmelere başlandı. Mekkeliler anlaşmayı yapması için Süheyl b. Amr adında bir kişiyi göndermişti. Peygamber (sav) Hz. Ali’ye kağıdın en üstüne “Rahman ve Rahim olan Allah’ın adıyla” diye yazmasını söyleyince, Süheyl itiraz ederek “Sadece ‘Senin isminle ey Allah’ım’ diye yaz” dedi. “Ben Onu Rahman ve Rahim olarak bilmiyorum.”</p>
				<p class="normal"> Peygamber (sav) bunu kabul etti ve devam etti: “Bu, Allah’ın Resulü Muhammed ile Süheyl b. Amr arasında bir anlaşmadır.”</p>
				<p class="normal">“Dur!” diye bağırdı Süheyl, “Ben senin Allah’ın Resulu (Allah’ın elçisi) olduğuna inanmıyorum. Allah’ın Resulü olduğuna inansaydım seninle savaşır mıydım?”</p>
				<p class="normal"> Peygamber (sav) sakin bir şekilde anlaşmada isminin Abdullah’ın oğlu Muhammed olarak geçmesine razı oldu. Müslümanlar buna çok üzüldüler, ve Hz. Ömer öfkeyle haykırdı: “Sen Allah’ın Resulü değil misin? Biz Müslüman değil miyiz? Biz hak üzere, onlar yanlış üzere iken böyle bir anlaşmayı nasıl kabul edebiliriz? Bu, insanları dinimize güldürür!”</p>
				<p class="normal">Fakat Peygamber (sav) en hayırlısının bu olduğunu biliyordu ve böylece Hudeybiye anlaşması imzalandı. </p>
				<p class="normal">Bu anlaşmayla her iki taraf on yıl savaşmamayı kabul ediyordu. Ayrıca Müslümanların hemen Medine’ye dönmeleri, fakat gelecek yıl hacca gelebilmeleri için anlaşmaya varıldı. Bu hac üç gün sürecekti. Ek olarak anlaşma, Müslümanların isterlerse İslâmiyeti terketmelerini ve Mekke’ye dönmelerine; aynı şekilde Mekkelilerin, koruyucularının iznini aldıkları takdirde, (dinlerini) bırakıp Müslüman olmalarını serbest bırakıyordu. Müslümanlar, koruyucusunun iznini almamış Mekkelileri Mekke’ye geri göndermeyi kabul ettiler. </p>
				<p class="normal">Süheyl’in oğlu, Peygamber’e (sav) tabi olma fikriyle babasının yanında gelmiş, fakat anlaşma imzalanınca, ister istemez Mekke’ye dönmek zorunda kalmıştı. Acı acı feryat ediyordu. Peygamber (sav) “Ey Ebu Cendel, sabret ve kendine hakim ol. Allah sana ve senin gibilere ferahlık verecek ve bir kurtuluş yolu bulacaktır” dedi. </p>
				<p class="normal">Müslümanların çoğunluğu, anlaşmanın şartlarını duyunca oldukça hayal kırıklığına uğradılar ve bunun aslında kabul edilmemesi gerektiğini düşündüler. Bu anlaşmanın gerçekte Peygamber (sav) için büyük bir zafer olduğunun farkına varmadılar, ki daha sonra indirilen bir âyetle bu doğrulandı. Anlaşma, ertesi yıl Mekke’ye barış içinde gireceklerini kesinleştiriyordu ve zamanla Müslümanların tüm Arabistan’da güçlenmesini ve saygınlaşmasını sağlayacaktı. Anlaşmanın imzalandığı sırada, Müslümanlar, ertesi yıl Müslüman olmak için Medine’ye gidecek kişilerin sayısının önceki yılların hepsinden daha fazla olacağını tahmin edememişlerdi. </p>
				<p class="normal">Ayrılmadan önce, Müslümanlar Hz. Peygamber’in kurban kesmesini ve tıraş olmasını örnek alıp taklit ettiler. Kutsal mabedi ziyaret edemeyecek denli hasta olsalar bile, gerçek niyetlerini bilen Allah onların haclarını kabul etti.</p>
				<p class="normal">Medine’ye dönüşte, Peygamber’e (sav) Kur’an’ın “Fetih” suresi indirildi. Sure şöyle başlıyor: </p>
				<p class="ayetler">Rahman ve Rahim olan Allah’ın adıyla</p>
				<p class="ayetler">Biz sana apaçık bir fetih yolu açtık,</p>
				<p class="ayetler">Tâ ki Allah senin geçmiş ve gelecek </p>
				<p class="ayetler">günahlarını bağışlasın,</p>
				<p class="ayetler">ve üzerindeki nimetlerini tamamlasın,</p>
				<p class="ayetler">ve seni dosdoğru bir yola iletsin,</p>
				<p class="ayetler">ve Allah sana şerefli bir zaferle yardım etsin.</p>
				<p class="sagdanitaf">(Kur’an XLVIII. 1-3)</p>
				<p class="normal">Koruyucularının iznini almadan, Peygamber’e (sav) katılmak için Mekke’yi terkeden ve anlaşma uyarınca geri gönderilenlerin çoğu aslında Mekke’ye dönmüyor, gruplar halinde deniz kıyısında yaşıyorlardı. Mekke’yi terkeden diğerleri de onlara katıldılar, fakat o gruplar oradan geçen Kureyş kervanlarını tehlikeye sokmaya ve ticaretlerine engel olmaya başladılar. Bu nedenle, Kureyşliler Peygamber’e (sav) bu yeni Müslümanları yanlarına almak isterse, geri gönderilmelerini istemeyeceklerini söylediler. Dolayısıyla gençler Peygamber’e (sav) katıldılar ve Mekke ile Medine’deki insanlar birbirlerini rahat bırakmaya başladılar. Deniz kıyısında yaşayan gençleri, kısa süre içinde, hâlâ Habeşistan’da yaşayan Müslümanlar takip etti ve böylece Medine’deki müminlerin sayısı kısa zamanda birkaç kat arttı. </p>
				<p class="normal">Bu sırada Müslümanları Uhud’da mağlup eden büyük savaşçı Halid b. Velid Mekke’den Medine’ye yola çıkmıştı. Yolda, Müslümanlar Habeşistan’a kaçtıklarında onları takip etmiş olan zeki hatip Amr b. As’la karşılaştı. Habeşistan’da korunma bulmaya çalışan Amr, Necaşi’nin kendisini İslamiyete davet etmesi üzerine, bu ülkeden yeni dönmüştü. Halid’e nereye gittiğini sordu, Halid de şu cevabı verdi: “Doğru yol apaçık belli oldu. Bu zat şüphesiz Peygamber’dir. Vallahi ben hemen gidip Müslüman olacağım. Daha fazla durmanın anlamı var mı?” Amr b. As buna karşılık “Ben de aynı amaçla yoldayım” dedi.</p>
				<p class="normal">Böylece ikisi de Medine’ye, Peygamber’e (sav) tabi olmaya gittiler.</p>
				<p class="normal">Ancak, bu iki adam, geçmişte Müslümanlarla savaştıkları için Peygamber’le (sav) karşılaşmalarından endişeleniyorlardı. Bu yüzden, Amr Resulullah’ın huzuruna gelince, “Ey Peygamber, geçmiş günahlarım affedilecek ve daha önce olanlardan hiç bahsedilmeyecek, değil mi?” diye sordu.</p>
				<p class="normal"> Peygamber şu cevabı verdi: “Ey Amr, hicret gibi, İslâmiyet de daha önce olmuş herşeyi siler, yok eder.”</p>
				<p class="normal">Hudeybiye Antlaşmasının imzalanmasından bir yıl sonra, Peygamber (sav) Umre’ye iki bin Hacıyı götürmeyi başarmıştı. Kureyşliler Mekke’yi boşaltıp yapılan ibadetleri şehrin üzerindeki tepelerden seyrettiler. Anlaşmadaki üç gün geçtikten sonra Müslümanlar Medine’ye döndüler.</p>
				<div class="calibre4" id="calibre_pb_45"/></body>
</html>