<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>AllahinGaribi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<p class="normal">“Eşeğin yorulmuş Francesco Kardeş. Bırak zavallıyı dinlensin de daha uzaklara taşıyabilsin seni.”</p>
		<p class="normal">“Eşeklerimizi keyiflerine bırakmamalıyız, Leo Kardeş. Benimkinin dediğine kulak verecek olaydım, şimdi hâlâ Sior Bernardone’nin evinde yaşıyordum; hâlâ pencere altlarında türkü söylüyordum. Gel, yardım et. Hayvanı kaldıralım.”</p>
		<p class="normal">Francesco’yu koltuk altlarından tutup ayağa kaldırdım, tökezleyerek kapıya doğru yürüdü, ben de arkasından.</p>
		<p class="normal">Dışarıdaki dünya ıslaktı. Taşlar parıldıyordu; yer çamurdu; tepemizdeki gök zifiri karanlıktı. Sellerin dövdüğü çam ağaçlarından bal kokusu gibi bir koku çıkıyordu.</p>
		<p class="normal">“Yine yağacak, Francesco Kardeş.”</p>
		<p class="normal">“Yağsın. Ruh henüz bedenin erimesine izin vermiyor, onun için korkma, Leo Kardeş. Gel!”</p>
		<p class="normal">Ayak bileklerimize kadar çıkan çamur içinde bata çıka yürümeğe başladık. Ayaklarımız kurşun gibi ağırlaştı çok geçmeden; zar zor kaldırabiliyorduk.</p>
		<p class="normal">Bir iki saat geçmişti ki, Francesco yere kapaklandı, yüzü çamura battı. Çaresizlik içinde koştum, boğulmadan kurtarayım diye. Sırtıma aldım ve koşmağa başladım. İçimden onun inatçılığına, kendimin de budalaca bir tutumla yaradılışıma aykırı şeyler yapmak isteyişime lânet edesim geliyordu. Yağmur yine başlamıştı. Yarım saat daha yükümle yürüdüm, sonra - Rabbime şükür - çam ağaçları arasında evler gördüm. Yere düştüm düşecektim, ama evler cesaret verdi, sonunda baştan ayağa çamur içinde oraya ulaştım. Francesco hâlâ baygındı. Sokak kapılarından birini açık bularak içeri girdim. Yaşlı bir köylü koşarak bahçeye çıktı, arkasından da kuru üzüm gibi kurumuş zayıf bir yaratık olan karısı geldi.</p>
		<p class="normal">“Ey iyi Hristiyanlar,” dedim, “arkadaşım yorgunluktan bayıldı. İsa adına bırakın kendine gelinceye kadar kulübenizde yatsın.”</p>
		<p class="normal">Adam homurdandı; hoşuna gitmemişti. Ama yaşlı kadın halimize acıdı. Francesco’nun ayaklarından tuttu, ben de koltukaltlarından tutup içeri çektik. Yatağa yatırdık. Kadın sirke getirip şakaklarını ovdu. Koklasın diye de birazını burnuna tuttu. Francesco gözlerini açtı.</p>
		<p class="normal">“Eviniz sükûn içinde olsun hep kardeşim,” dedi üzerine eğilmekte olan iki köylüye.</p>
		<p class="normal">Adam kolumdan çekti. “Kim bu keşiş? Onu bir yerde görmüştüm.”</p>
		<p class="normal">“Peder Francesco, Assisi’li Francesco.”</p>
		<p class="normal">“Hani şu aziz?”</p>
		<p class="normal">“Evet.”</p>
		<p class="normal">Köylü, Francesco’nun eline yapıştı. “Gerçekten Assis’li Francesco iseniz ve herkesin dediği gibi azizseniz, kendi iyiliğiniz için söyleyeceğim bir sözüm var. Doğruluğunuz ve iyiliğiniz konusundaki ününüze yakışır bir hayat sürün, çünkü sizin doğru ve iyi olduğunuza inanan nice ruhlar, kendilerini elinize teslim etmiş bulunuyor.” 
		</p>
		<p class="normal">Francesco’nun gözleri yaşla doldu.</p>
		<p class="normal">“Kardeşim, söylediğini hiç bir zaman unutmayacağım. Doğru ve iyi olmak için elimden geldiği kadar çalışacağım, öyle ki kendilerini bana emanet etmiş olan bu ruhlar utanmasınlar benden. Tanrı senden razı olsun kardeşim, bana hatırlattığın için bunu.”</p>
		<p class="normal">Bunu söyler söylemez, adamın elini öpmeğe kalktı, ama adam daha önce davranarak Francesco’nun ayağındaki çamuru öptü.</p>
		<p class="normal">Yaşlı köylünün bağlılığını görerek, cesaretlenerek şöyle dedim onlara: “Kardeşim, önümüzde uzun bir yol var. Monte Alvernia’ya gidiyoruz, dostum yürüyecek gibi değil. İsa’nın hatırı için, Peder Francesco’nun binebilmesi için eşeğini veremez misin?”</p>
		<p class="normal">“Sevinirim keşiş; verecek eşeğim olmayaydı, ruhumun kurtulması için sırtımda taşırdım onu. Tahmin edebileceğiniz gibi hayatımda çok günah işledim, şimdi günahlarımı ödeme zamanım geldi.” Yaşlı kadına döndü. “Bir tavuk kes, hanım, hasta keşişe bir çorba yap da başını dik tutabilsin. İlkin yiyeceğiz sonra yola koyulacağız. Ben de seninle geliyorum, keşiş.”</p>
		<p class="normal">Pek sevinmiştim çünkü pilice bayılırdım: Çok geçmeden sıcak, mis kokulu çorbayı içerken ve elimi uzatıp tavuğun beyazından koca bir parça ile birlikte minik karaciğerini aldığımda bayılacaktım. Nasıl anlatayım? Bağışla Rabbim, şimdi bile aklıma geldikçe ağzım sulanıyor. Francesco’nun dediği gibi inşallah Tavuklar da Cennete girer. Öyleyse her pazar birini keseriz, Tanrının ulu adına!</p>
		<p class="normal">Francesco’yu kaldırıp eşeğe bindirdik ve yolumuza koyulduk.</p>
		<p class="normal">“Alvernia uzakta mı?” diye sordum kılavuzumuza.</p>
		<p class="normal">“Şeytanın anasından uzakta! Ne işiniz var kuzum sizin gibilerin o ıssız dağda? İyi ki sizin kalıbınızda değilim! Haydut başı kralın dorukta gizlendiği söyleniyor. Korkmuyor musunuz?”</p>
		<p class="normal">“Neden korkalım kardeşim? Kaybedecek bir şeyimiz yok ki. Biz kutsal yoksulluk düzenindeniz.”</p>
		<p class="normal">“Zavallıcıklar, yanlış düzen seçmişsiniz. Şimdiye kadar aç kaldığınızı sanıyorsanız, acık daha bekleyin hele, daha beteri de var. Ben kutsal rahat yaşama düzenindeyim.”</p>
		<p class="normal">“Öyle ama, aç ve yalınayak olan bizlerin Cennete girme ihtimalimiz var.”</p>
		<p class="normal">“Olabilir, keşiş; olmaz demiyorum. Ama son dakikada kutsanırsam benim de Cennete girme ihtimalim var. İkimiz de ömür boyunca bu avutucu ‘ihtimal’e bağlı olduğumuza göre, yiyip içip, öpüp sonsuz hayat yanında, bu ölümlü hayatı da kaybetmemek daha iyi değil mi? Niye bana öyle bakıyorsun? ‘Ben Cennete girmezsem bir hayat kaybetmiş olurum, oysa siz iki. Hesabım doğrudur sanırım.”</p>
		<p class="normal">Öksürdüm. Söyleyecek sözüm yoktu, çünkü çoğu defa - kaç kez - bu hesabı kendimde yapmıştım. Zavallı Leo Kardeş, ne yapabilirdin? Francesco önde gidiyordu, görevim de onu izlemekti. 
		</p>
		<p class="normal">Gece ininceye dek yol teptik, sonunda bir mağaraya vardık. Kılavuzumuz bir kucak dolusu yabani ot getirip eşeğini besledi; sonra azık torbasını açtı, kalan pilici çıkardı ve bizi besledi. Bir de küçük testi şarap çıkarıp başını arkaya atıp dikti, sonra bana verdi. Bıldırcın gibi gıdıklandığını duydum.</p>
		<p class="normal">“Kusura bakmayın, keşişler,” dedi. “Rahat yaşama düzenini ben seçtim, unutmayın.”</p>
		<p class="normal">Bunu dedikten sonra testiyi yeniden dikip, içini boşalttı. Hemen sonra başı altına yastık yerine bir taş koydu, çabucak istavroz çıkarıp uyudu.</p>
		<p class="normal">Ertesi gün hava pek güzeldi; gökte bulut yoktu, ağaçlar, taşlar üstüne parıl parıldı, güneşin bol sarı saçı vardı. Francesco’yu eşeğin üstüne koyup yola çıktık.</p>
		<p class="normal">“Çok geçmeden adını hatırlayamadığım büyük bir köye geldik. Francesco durup vâz vermek istedi, ama köylünün acelesi vardı.</p>
		<p class="normal">“Vâza kalkar da bu hantal adamları kandırmağa çalışırsan, Tanrının buyruklarını bilsinler, izlesinler diye, kalın kafalarına bir şeyler sokayım diye, Alvernia’ya ne bu yıl varırız, ne gelecek yıl. Kusura bakmayın, bir an önce köyüme dönmem gerek. Sizin gibi keşiş değilim ben, yapacak işim var. Biraz buğday versin de ekmek yapayım diye toprağa biraz akıl katmağa çalışıyorum. İçebilelim, neşelenelim ve Cenabı Hakkı ululuyalım diye, ayakla çiğneyerek şarap yapabileceğimiz üzüm versin diye asmalara yeterince akıl vermek istiyorum.”</p>
		<p class="normal">“Bir kaç dakika...” diye yalvardı Francesco. “İki kelime söyleyeceğim, o kadar, iki kelimecik.”</p>
		<p class="normal">“Tanrı üstüne söylenecek sözlerin sonu gelmez. Beni aldatamazsın! Konuşur durursun, güzel sözlerin seni kendinden geçirir, sonra İncil’i açarsın, sonu gelmez!”</p>
		<p class="normal">Değneğini kaldırıp, eşeğin kıçına indirdi. Hayvan ürktü, sonra başını eğdi ve ok gibi fırladı, sırtındakini yere atmağa ramak kalmıştı. Köylü bana baktı.</p>
		<p class="normal">“Ne diyorsun, haklı değil miyim?” dedi gri bıyığı altından gülerek. “Böyle dediğim için bağışlayın, ama gittiğiniz yolda gitmeğe devam ederseniz, şuna buna kurtul derseniz kendinizi kurtaracak zamanınız kalmaz... Köyde bir komşum var Caroline! Tanrı ondan razı olsun! İri yapılıdır, kalçası yerindedir, bir sürü de çocuğu var. Bir gün bana ne dedi biliyor musun? Gel şöyle eğil de kulağına fısıldayım, aziz işitmesin.”</p>
		<p class="normal">Bu şişman, etine dolgun adam hoşuma gidiyordu, rahat idi, refah içindeydi, damarlarında hâlâ özsu alıyordu.</p>
		<p class="normal">“Ne dedi?” diye sordum eğilerek. “Yavaş konuş.”</p>
		<p class="normal">“Marino - ha evet, adımın Marino olduğunu söylemeyi unuttum - Marino! şunun bunun zevkini yerine getirmekten kocamdan çocuk edinme zamanı bulamadım.”</p>
		<p class="normal">Kahkahayla gülmeğe başladı.</p>
		<p class="normal">“Aynı şey sizin başınıza gelecek zavallılar,” diye sözünü bitirdi.</p>
		<p class="normal">Böylece konuşa konuşa vaktimizi geçirdik. Tanrı da yağmur yağdırmadı. Çamlar kokuyordu, güneş fazla kızgın değildi, ihtiyarın torbasındaki azık da henüz tükenmişti. Ama çok geçmeden silip süpürdük kalanları da.</p>
		<p class="normal">“Rahat hayat burada sona eriyor, Keşiş,” dedi çantanın içini dışına çıkararak. “Adın neydi kuzum senin?”</p>
		<p class="normal">“Leo Kardeş.”</p>
		<p class="normal">“Ya işte, böyle Leo Kardeş, rahat yaşayışımız burada bitiyor. Çok geçmeden sizi dağın eteğinde bırakacağım, siz de yoksulluk düzeninize yeniden kavuşacaksınız. ‘kutsal’ demiştiniz yanılmıyorsam.”</p>
		<p class="normal">“Evet, Kutsal Yoksulluk.”</p>
		<p class="normal">“Kahrolsun, o sözü etmeyin bana, diken diken oluyorum baştan aşağı.” Güneş batmağa başlamıştı. Bir dönemeci döndüğümüzde koskoca bir dağ dikiliverdi karşımıza.</p>
		<p class="normal">“İşte Alvernia,” dedi ihtiyar Marino, dağı göstererek. “İnşallah hayrını görürsünüz!”</p>
		<p class="normal">Francesco istavroz çıkardı, sonra elini kaldırarak dağı kutsadı. “Alvernia hemşire, seni görmek beni sevindirdi,” dedi. “Senin bağrında yanyana taşları, yabani hayvanları selâmlıyorum; çevrende dolaşan kuşlara meleklere selâm! Bak ruhum, Avernia hemşire bu, korkma.”</p>
		<p class="normal">Ben, tek söz söylemeden, vahşi ıssız dağa dehşet içinde bakıyordum. Tek tük çam kütüğü, bir kaç meşeden başka hep kayalıktı. Bir kaya üzerinde tünemiş olan iki atmaca göğe yükseldi ve başımızın üstünde havada çelenkler çizmeğe başladı.</p>
		<p class="normal">“İyi ki tavuk değiliz,” dedi yaşlı adam. “Bizi yerlerdi yoksa; Cennete mennete elveda demiş olurduk!”</p>
		<p class="normal">Ansınız yanımızdan hızla bir köylü geçti, ama Marino ıslık çalınca durdu. Kılavuzumuz adama doğru yürüdü, uzun bir süre yolun ortasında fısıltıyla konuştular. Yanımıza döndüğünde Marino’nun suratı asılmıştı.</p>
		<p class="normal">“Buradan öteye gidemem artık,” dedi. “Bir adım daha atamam ileri!”</p>
		<p class="normal">“Ne var Marino? Tam yokuşun dibine gelmişken, sana en ihtiyacımız olduğu bir sırada böyle şey yapılır mı? Dostun ne dedi ki sana? “Haydut başı Kurt Kaptan ininden çıkmış, dağın eteklerinde kol geziyormuş. Açlıktan ölüyordur.”</p>
		<p class="normal">Francesco’yu eşeğinden indirdi ve çam ağaçları altındaki bir taşın üstüne oturttu.</p>
		<p class="normal">“Hoşça kal Tanrının azizi,” dedi. “Malın mülkün, çoluğun çocuğun yok, haydutlardan korkmazsın sen. Ben senin durumunda değilim.”</p>
		<p class="normal">Döndü ve bana göz kırptı. “Senden ne haber?” diye fısıldadı kulağıma, bir yandan parmağıyla dönüş işaret ediyordu.</p>
		<p class="normal">Francesco’ya bir bakış fırlattım.</p>
		<p class="normal">“Hayır, Marino, yerimden kıpırdamağa niyetim yok. Sen git, Tanrı seni korusun!”</p>
		<p class="normal">Omuz silkti, bir sıçrayışta eşeğine atlayıp uzaklaştı.</p>
		<p class="normal">Francesco’nun yanına oturdum. Hava soğuk değildi, ama ürperiyordum. Durup dururken, birden kanat çırpması ve hışırtısı işittim. Gözlerimi kaldırdım, ne göreyim, çeşit çeşit sürülerle ispinozlar, bir de yalnız başına bir keklik, sanki yuvalarımıza hoş geldiniz der gibi başımızın üstünde uçuşuyorlardı. Gittikçe cesaretlenerek yaklaştılar, en sonunda da Francesco’nun bacakları çevresine çöktüler.”</p>
		<p class="normal">“Kuşlar, hemşirelerim,” diye mırıldandı Francesco heyecan içinde. “Evet, evet, benim, kardeşiniz, garip uzak ülkelerdeki yolculuğumdan döndüm. Geldim işte, artık bu kutsal dağda birlikte yaşayacağız; bir ihtiyacınız olursa bana söyleyin, sizin adınıza Babamız Tanrıdan yakarırım.”</p>
		<p class="normal">Keklik ayakucunda yumuşak bakışlarla onu süzüyordu, insan gibi başını bir yana yatırmış dinliyordu.</p>
		<p class="normal">Mucize karşısında tam kendimizden geçmiştik ki, çığlık çığlığa iki köylü geldi. “Ne oturuyorsunuz burada zavallı deliler!” diye çığırdılar. “Kurt geliyor.”</p>
		<p class="normal">“Nerde?”</p>
		<p class="normal">“İşte, işte orada.”</p>
		<p class="normal">Yüreğim ağzıma gelerek sıçradım.</p>
		<p class="normal">“Kaçalım, Francesco Kardeş, kaçalım!”</p>
		<p class="normal">“Kal olduğun yerde, inancı eksik adam; gidip de bulayım şu Kurt Kaptanı. Korkma: Tanrının her şeye gücü yeter; bu kurdu kuzuya çevirmesi pek muhtemeldir.”</p>
		<p class="normal">Kalktı ve iki köylünün gösterdiği yöne doğru yürümeğe başladı. Başımı hırkamın yeni arkasına saklayıp, yapayalnız beklemeğe başladım. Tanrının herşeye gücü yettiğini biliyordum. Ama yine de güvenim yoktu. Kendisine bağlı olan kaç kişiyi yabani hayvanların yemesine veya puta tapanların öldürmesine bırakmıştı. Yapılacak en iyi iş tabanları yağlamaktı. Atasözünün dediği gibi, Tanrı, kendine yardım edene yardım ederdi.</p>
		<p class="normal">Oradan geçen bir çoban çocuğunun bir tas süt vermesi yüreğimi yerine yerleştirdi. Utanmıştım, tehlike anında yalnız bırakmamak için Francesco’nun arkasından gitmeğe karar verdim. Ama tam ayağa kalkacakken, caydım. Burası daha emin dedim kendi kendime.</p>
		<p class="normal">Francesco beni çağırırsa duyabileyim diye, elimi kulağıma götürdüm. Ses yoktu, her taraf sakindi. Karanlık, ovadan yükselmeğe başlamıştı. Amansız bir şekilde yükseliyor, dağa doğru yöneliyordu; dünya kat kat kayboluyordu.</p>
		<p class="normal">Birden başımın üstündeki kayalardan vahşi bir ses duyuldu. Ses gittikçe yaklaşıyordu. Derken bu sesin iki sesten meydana geldiğinin farkına vardım. Birincisi kaba ve yabaniydi, ötekisi yumuşak ve zayıf. Francesco’nun türkü söylediğini duyarak ayağa sıçradım.</p>
		<p class="normal">Sesler yaklaştıkça türkünün sözlerini işitmeğe başladım. “İsa dirildi. Ölüm ile Ölümü ezdi,” ilâhisiydi. Buluştular, diyordum kendi kendime, buluşup dost oldular, şimdi ikisi de Tanrının ağılına geri geliyorlar. Nitekim Francesco’nun alacakaranlıkta vahşi görünüşlü biriyle geldiğini gördüm, adam baştanbaşa sakal, bıyık ve kıldı. Bana başlarıyla işaret ederek kol kola yürüyorlardı.</p>
		<p class="normal">“İşte Kurt Kaptan,” diye bağırdı Francesco kıvanç içinde. “Kurt değil kuzu artık.”</p>
		<p class="normal">“Kuzu ama Kardeşim, kurt yiyen kuzu,” diye homurdandı haydut başı. “Mesleğimi unutmamam gerek.”</p>
		<p class="normal">“İlkin öyleydin. Ama yakında Tanrıya daha yaklaşacaksın ve kurt yemeği de bırakacaksın.”</p>
		<p class="normal">Francesco birden sustu. Kurt Kaptanın geniş kıllı göğsünde bir muska görmüştü. Muskanın üstünde bir kaç kelime vardı, ama gözleri okumasına izin vermiyordu.</p>
		<p class="normal">“O ne Kardeşim? Üstünde taşıdığın o sözler nedir?”</p>
		<p class="normal">Haydutbaşı utancından kızardı. Birden boynundan çekip kopardı. “Eski günahlar. Okuma!” dedi ve çalılara atmak istedi.</p>
		<p class="normal">“Dur. Kuzu Kardeş. Okumak istiyorum. Bütün günahların affolundu. Kurt öldü. yaşasın kuzu...”</p>
		<p class="normal">Muskayı gözlerine yaklaştırdı ve okudu: “Tanrının ve insanın düşmanı.”</p>
		<p class="normal">Kurt Kaptan onu Francesco’nun ellerinden alıp ezdi ve fırlatıp attı. “Tanrının ve insanın dostu!” diye bağırdı. “Başka bir muska ısmarlayacağım üstüne de, Tanrının ve insanın dostu, diye yazdıracağım. Şimdilik Allahaısmarladık, yarın görüşürüz. Kontun sana vermiş olduğu dağa tırmanmağa başla. Yarın ilk işim gelip sizlere dal ve bıçaktan iki evcik yapmak olacak. Sonra aşağı inip nöbet bekleyeceğim. İznim olmadan çalışana vah!”</p>
		<p class="normal">Bir an düşündü.</p>
		<p class="normal">“Durun! Şimdi sizinle geleyim daha iyi. Yol gösteririm. Dağda iz miz yoktur, kaybolabilirsiniz.”</p>
		<p class="normal">Francesco’yu etli kollarıyla yakaladı, bebek gibi havaya kaldırdı.</p>
		<p class="normal">“Yürüyün,” dedi. “Eşeğe ihtiyacımız yok. Francesco Kardeş.”</p>
		<p class="normal">Bir saat sonra düz açık bir alana geldik. Ortada sık yapraklı koca bir meşe vardı. Francesco kılavuzumuza şöyle dedi: “Kuzu Kardeş - bundan böyle seni böyle çağıracağım - Kuzu Kardeş, yarın kulübeni kurarken şu meşenin altını seç, olur mu? Leo Kardeşinkini de uzağa kur, öyle ki ben seslenince sesimi duyamasın. Bu dağda tamamiyle yalnız kalmak istiyorum.”</p>
		<p class="normal">“Olur, Peder Francesco. Yarın sana ekmek, zeytin, ve daha ne bulursam getiririm. İkinizin de açlıktan ölmesini istemiyorum, çünkü ölülerin dua ettiğini hiç işitmedim. Bu yüzden nalları dikmeyesiniz diye arasıra bir şeyler getireceğim. Zenginden çalıp yoksulu besleyeceğim. Olmaz mı yani? Doğru değil mi? Niçin başını sallıyorsun Peder Francesco? Bu dünyadaki malları dağıtan Tanrı değildi herhalde, Şeytandı. Haksız dağıtımın sebebi bu. Ben sadece her şeyi yerli yerince koyacağım.”</p>
		<p class="normal">Böyle diyerek, Francesco’nun elini öptü ve gece içinde kayboldu.</p>
		<p class="normal">Monte Alvernia’da yaşadığımız günleri hatırladıkça, hem dehşet hem de dile getirelemeyecek bir sevinç duyuyorum - günler kimbilir, belki de yıllar sürdü - Zaman bir atmaca gibi başımızın üstünde dönüp duruyordu, kanatlarını öyle çabuk çırpıyordu ki, sanki hiç hareket etmiyordu. Ay doğup batıyordu, bazen bir orak, kimi zaman da gümüş bir tepsi gibi. Zaman zaman, karlar eridikçe, Francesco’nun duaları gibi sularda Alvernia bayırlarından aşağı akıyor ve ovayı verimli kılıyordu; karın yağıp, sabahleyin pembe, gün ortasında parlak beyaz, akşamları da mavimsi yığıldığı da oluyordu. Sessiz sessiz yağıyor, iki kulübemizi de sımsıkı sarıyordu. Her sabah, Francesco beyaz battaniyenin üstüne çıkıyor, açlıktan ölmemiz için Kuzu Kardeşin (Tanrı ondan razı olsun) muntazaman getirdiği ekmek kırıntılarını saçıyordu. Kuşlar buna alışmışlardı. Şafak sökerken Francesco’nun kulübesinin çevresinde toplanıyor, onu dışarı çıkmağa zorluyorlardı. Aralarından bir şahin cesareti ele almıştı: her sabah kulübenin çevresinde çember çiziyor, Francesco’yu uyandırmak için çığlıklar atıyordu.</p>
		<p class="normal">Feci bir soğuk vardı. Hırkalarımız çoktan paramparça olmuştu, rüzgâr içine işliyor, derimizi mora çeviriyordu. Görünmeyen melekler korosuna katılmadan bu durumda sağ kalabilmem, olağanüstü bir şeyi gerçekten! Francesco, Tanrıyı düşünen kişi, kışın sıcak, yarın serin kalır demekte haklıydı belki de. Bu insandışı dağda Tanrı zihnimden çıkmıyordu ya, gürül gürül yanan bir ateş üstünde kaynayan tencereyi de düşünmüyor değildim. Yanında da, şöyle insanın iliklerini ısıtacak bol baharlı ve biberli sıcak şarap ve kurulmuş bir sofra, her yeri, kızarmış domuz kokusu sarmış... O zaman kimin umurunda olurdu, tepende karın yığılı olup olmaması? Kapı sürgülendi mi, ne soğuk, ne kar, ne açlık girebilirdi içeri. Güven! Güven! Tanrı da unutulmazdı, çünkü yeyip içip karnını tıkabasa doyurduktan sonra kollarını evin içinde güven altında tavana kaldırır; ateşi, domuzu, kapıyı yapan o Her Şeye Gücü Yeten’e dua ederdik.</p>
		<p class="normal">Francesco’ya gelince, onun soğuktan veya açlıktan yakındığı yoktu; çünkü Tanrı, bitip tükenmeyen bir ateş gibi gece gündüz içinde yanıyordu çünkü melekler, ekmeği, sımsıcak, bembeyaz ve mis kokulu o ekmek, hep dudakları önündeydi. Yine de zaman zaman kaygılanıyordum onun için, kulübemden ayrılıyor, ona uğruyordum. Her zamanki dua yeri olan kara mağaraya, sabah, öğle, akşam gidişini seyrediyordum. Ne mucizeydi gördüğüm! Tanrıyla konuşmağa çıktığı zaman ki duruşu ve yürüyüşü, işini bitirip kulübesine dönerkenkinden bambaşkaydı. Yola çıkarken iki büklüm, kambur ve yorgundu, karda tökezliyor, ikide bir düşüyor, derken sürünerek yeniden ayağa kalkıyordu. Ama duasını bitirip dönerken o ne haşmetti o! Kara mağaradan çıkan o ne büyük şeydi o! Dimdik yürüyüşüyle karda uçar gibi gidiyor, başı üstünde, boyundan on misli yüksek, ateşten bir sütun yükseliyordu.</p>
		<p class="normal">Bağışla beni Rabbim, onu böyle görüp de gıpta ettiğim için. Neden yapılmıştı bu adam, katıksız çelikten mi? Katıksız ruhtan mı? Nasıl oluyordu da açlığa, susuzluğa dayanabiliyordu, nasıl da “Yeter artık!” demiyordu? Ben, gece gündüz tir tir titriyor, açlıktan ölüyordum, dua etmek ne içimden geliyordu, ne de dua etmeğe gücüm vardı - küstahlık da etmiyordum, çünkü gözlerimi ve kollarımı göğe kaldırmış da olsam, düşüncelerim yeryüzünde kalacaktı çok aşağılarda; Tanrıya söyleyeceğim sözler de, hava dolu renkli habbeciklerden başka bir şey olmayacaktı.</p>
		<p class="normal">Ellerimi göğe kaldıralı üç dört gün olmuştu. Kuzu Kardeş her zamanki gibi gelip sadakamızı bırakmıştı, ekmek, zeytin, keçi peyniri ve daha ne bulduysa getiriyordu.</p>
		<p class="normal">“Ateş yakayım mı?” diye sordu.</p>
		<p class="normal">“Hayır,” dedim içimi çekerek. “Francesco Kardeş ateşe izin vermiyor.”</p>
		<p class="normal">“Niçin?”</p>
		<p class="normal">“Dışarısı soğukmuş da onun için.”</p>
		<p class="normal">“Ama ateş soğukta yakılmaz mı budala adam?”</p>
		<p class="normal">“Bu yüzden istemiyoruz ya.”</p>
		<p class="normal">“Peki nasıl ısınıyorsunuz?”</p>
		<p class="normal">“Tanrıyla.”</p>
		<p class="normal">Kurt Kaptan omuz silkti.</p>
		<p class="normal">“İsterseniz her şeyin altını üstüne getirin, sizin bileceğiniz bir iş. Bana gelince, ben mağarama dönüyorum. Orada ocakta alev alev yanıp duran kalın odun kütükleri var. Tencere de üstünde, Leo Kardeş. Dün iki keklik vurdum, pilav da pişiriyorum. Gel de bir lokma ye, iliğin kemiğin ısınsın zavallıcık!”</p>
		<p class="normal">Ağzım sulanmağa başlamıştı.</p>
		<p class="normal">“Sevinerek gelirdim Kardeşim, Francesco Kardeşten korkmasaydım.”</p>
		<p class="normal">“Haberi olmaz.”</p>
		<p class="normal">“Ona söylemeden edemem.”</p>
		<p class="normal">“Söyle, ne yapar sana yani?”</p>
		<p class="normal">“Hiç. İçini çeker o kadar - benim de yüreğim cız eder.”</p>
		<p class="normal">“Nasıl istersen, Leo Kardeş. Neyse, keklikler aklında kalsında senin - keklik, âlâ buharı tüten pilâv, bol şarap, gürül gürül yanan ateş - belki gelirsin o zaman. Beklerim...”</p>
		<p class="normal">Ellerini birbirine örttü ve ayaklarını ısıtmak için tepindi.</p>
		<p class="normal">“Tanrıdan korkmuyor musun, Kardeşim?” diye sordum.</p>
		<p class="normal">“İnsanlardan korkarım, Tanrıdan nasıl korkayım?”</p>
		<p class="normal">İnmeğe başladı, dağ kahkahasıyla yankılanıyordu.</p>
		<p class="normal">Yalnız kalmıştım. Issızlık ve yalnızlığım hiç bu kadar dayanılmaz olmamıştı. Keklik, buharı tüten pilav, bol şarap, gürül gürül yanan ateş... Kalktım, kapıya kadar uzandım ve durdum. “Utan, rezil Leo! Francesco Kardeş öğrenirse o âhına nasıl dayanırsın? Kulübende dur, otur. Kuru ekmek de iyi, soğuk da. Varsın başkaları tıka basa doyursunlar kendilerini. Isınsınlar, sen karışma! Senin payına başka şey düşüyor.” Ne gibi mi? “Ne gibi olacak, başkalarına kurtuluş yolunu göstereceksin.” “Ya ölürsem?” “Daha iyi ya. Bu durumda ölümünle başkalarına kurtuluş yolunu göstermiş olursun. Melek giysisi olan hırkanı giydin. Artık insan değilsin, melek de değilsin: ortada duruyorsun.” “Duruyorsun mu dedim? Hayır durmuyorsun, melek olmağa doğru ilerliyorsun, ağır ağır yaptığın her iki hareketle. “Henüz bir insanım, nitekim insanlaşıyordum gibi de. Bu kerecik bana izin ver, sonra melek olurum, gerçek bir melek, yemin sana!” “Dilediğin gibi yap! Serbestsin, canın istiyorsa Cehenneme kadar yolun var, engel olacak değilim. Uğurlar ola!”</p>
		<p class="normal">Başım dönerek kulübenin içine girdim ve yere çöktüm. Hüngür hüngür ağlayacaktım nerdeyse. Ama birden öfkeye kapıldım. Melek demişti, melek! “İnsanda karın olmazsa melek olmak kolay, ama karın varsa görürüz! Hadi bakalım! Karşısında, burnunun dibinde iki keklik haşlamasından buhar tüterken ağzın sulanır mı sulanmaz mı? Tecrübesizlik vazâ bayılır! Ben bir insanım; Kurt Kaptan beni yemeğe çağırdı, ben de gidiyorum!”</p>
		<p class="normal">Ne mutluluktu, ne Cennet! Tanrı bağışlasın ya, Francesco ne derse desin, ben Cenneti böyle düşünüyordum. Evet, Sultan haklıydı.</p>
		<p class="normal">Hava kararmağa başlamıştı. Karşımda sevgili haydutumuzun iri kemikli yüzünü görüyordum; ateşte kıpkırmızı, parlıyordu. Şarabı fazla kaçırmıştım, arasıra - Rabbim bağışlasın - alnındaki boynuzu görüyordum; burma, parlak iki boynuz havayı dürtüklüyordu. Bir ara aklıma gelen düşünce korkudan titretti beni, belki de Ayartıcı, Kurt Kaptan’ın kılığına girmişti. Belki de karşımdaki şu adam Şeytanın ta kendisiydi; keklikle beni baştan çıkarmış olabilirdi. Ben de karşısında ağa tutulmuş duruyordum. İki kuşu da halledip, Tanrısal şarap testisini boşalttıktan sonra, ateşe yeni kütükler attık. Göğün yedinci katına çıkmıştım, “İsa dirildi” ilâhisini söylüyordum, Kurt Kaptan da el çırparak tempo tutuyordu. Arasıra mağarada yankılanan o vahşi gür sesiyle o da katılıyordu.</p>
		<p class="normal">“Kardeşim! Kardeşim!” diye sarıldı bana sevgi içinde. “Sana bir şey diyeceğim, ama yanlış anlama sakın. Yediğim şu keklikler üstüne yemin ederim ki, şarap, İncil’den daha çok insanları birbirine yaklaştırıyor ve kardeş yapıyor. Böyle düşündüğüm için bağışla beni. Ama bak, bir yudum şarapla gözlerim açıldı ve seni kardeşim olarak gördüm.”</p>
		<p class="normal">Sarılıp sarılıp öpüyordu beni.</p>
		<p class="normal">“Benim istediğim, Kurt Kardeş, senin, şarabın yardımı olmadan, bütün insanların kardeşlerin olduğunu farkedebilmen. Çünkü ayrılır ayrılmaz ne oluyor? Herkes yeniden düşmanın kesiliyor ve kardeşlik duygusu da uçup gidiyor.”</p>
		<p class="normal">“Öyleyse ömrümüz boyunca sarhoş olsak keşke!” diye bağırdı Kurt Kaptan testiden son yudumu dikerek.</p>
		<p class="normal">“Kabul, Kuzu Kurt Kardeş! Ah gücüm yeteydi de kendi mucizemi görebileydim bir: öyle bir düzen kurardım ki, her sabah kardeşler koca bir şişe şarap içerler ve vâz etmek üzere dehşet içinde köylere kentlere koşarlardı. Düşün bir, karşılaştıkları kimselere nasıl sarılır öperlerdi, hiç bir tehlikeden korkmazlardı, Tanrıyı ululamak için türkü söyler, oynarlardı! Yükselişleri hem basit, hem de baştanbaşa eğlenceli olurdu. Şaraptan doğan heyecanın sıcaklığıyla Tanrıdan gelen heyecana geçerler, oradan da dosdoğru Cennet mutluluğuna!”</p>
		<p class="normal">“Beni de kat düzenine Leo Kardeş!” diye güldü Kurt Kaptan heyecan içinde sırtıma bir yumruk indirerek. “Ne dersin, şöyle kangal kangal sucuk ile bir testi şarap alıp, gitsek Francesco’yu bulsak ve ona Yeni düzeni anlatsak.”</p>
		<p class="normal">Birden korktum. Dönüp, mağaranın ağzına baktım. Sanki Francesco’nun gölgesi dört bir yanımı sarmıştı da, havada ah çekiyordu. Yerimden kalktım.</p>
		<p class="normal">“Gitme zamanım geldi. Francesco kulübeme gelir de beni bulamaz sonra.”</p>
		<p class="normal">“Dua ediyorum dersin. Gerçekten de Yeni Düzene uygun olarak keklik, pilav, ateş Tanrıya dua değildir de nedir? Doğruyu söyle, bu geceki kadar Tanrıya yaklaştığın oldu mu hiç? İşte budur duanın anlamı! Öyle değil mi?”</p>
		<p class="normal">Hiç bir zaman anlamamıştım ki duanın ne olduğunu, tutup da hayduta anlatayım.</p>
		<p class="normal">Kurt Kaptan yarı yola kadar geçerdi beni. Keyfi yerindeydi, gevezeliği tutmuştu.</p>
		<p class="normal">“Bir keresinde, haydutken (hâlâ haydutum ya, ama Francesco’ya söyleme, tedirgin edebilir onu, ne de olsa safdil biraz, bilirsin); ha ne diyordum, bir keresinde haydutken zavallı bir rahip günah çıkarmamı istedi. ‘Dua eder misin?’ diye sordu. ‘Elbette, ama kendime göre’ dedim. ‘Yani...’ ‘Çalarak.’ ‘Hiç tövbekar olmağa niyetin yok mu sefil adam?’ ‘Vakit çok daha. Yaşım otuz beş henüz. Yaşlı, aksakallı bir piri fani olup, ayaklarım tutmaz olduğu zaman tövbe ederim. Her şeyin bir zamanı var dostum. Gençken çal, yaşlanınca tövbe et.’ Rahip kudurdu. ‘Boş ver moruk,’ dedim ona, ‘Sen mi?’ ‘Ben ya, İsa’nın sağında çarmıha gerilen hırsız benim.’”</p>
		<p class="normal">“İşin püf noktası işte burada Leo Kardeş, unutma sakın! Son anda, ölüm yaklaşırken, bir yolunu bulup İsa’nın sol değil de sağ yanına geçebilmekte. Sağına, zavallı Leo Kardeşçik, yoksa hapı yuttun demektir.”</p>
		<p class="normal">Dışarı fırladım. Kar durmuştu. Bulutlar parçalanıyordu, gök aradan parlatılmış bakır parçaları gibi görünüyordu. Gözlerimi Kurt Kaptanın koca koca derin ayak izlerinden ayırmadan, o izleri takip ederek yürümeğe başladım. Yürümüyor, koşuyordum. Ayağımın müsaade ettiği kadar çabuk gidiyordum. Acelemden bir iki kere düştüm, sakalım kara battı. Sonunda yeni kardeşimizin mağarasına vardım. Soluk soluğa çömeldim. Ateş alev alev yanıyordu; kızarmış keklik kokusu sarmıştı havayı, Kurt Kaptan kömürlerin başına oturmuş, tencereyi karıştırıyordu.</p>
		<p class="normal">“Merhaba!” diye bağırdım kapıdan.</p>
		<p class="normal">Döndü. “Hoş geldin, keşiş!” dedi gülerek. “Gel, buyur hele. Yemek hazır. Kemerini gevşet bakalım.”</p>
		<p class="normal">Girdim, düğümlü ipimi çözdüm. Ya Rabbim ne zevkti! Tanrıya bu denli şükranlık, bu denli aşk, böyle zevkli dua etme ve ona Baba diye hitap etme ihtiyacı duyduğumu hatırlamıyorum. Gerçekten de kim daha bir babadır: ağızlarında bir lokma ekmek, sırtlarına giyecek bir şey vermeden çocuklarını kapı dışarı eden mi, yoksa onlar için ateş yakıp üzerinde tencere kaynatıp yemek veren mi?</p>
		<p class="normal">Ellerimizi karla yıkadı, ocağın önüne yere bir post serdik ve tencereyi ortasına koyduk, derken koca koca ekmek dilimleri kesip, tövbekâr haydutbaşıyla - Tanrının sözüm ona arslanı - karşı karşıya bağdaş kurup oturduk. Pençelerimizi uzattık. Kurt Kaptan kekliğin birini, ben ötekini aldık, uzun süre çenelerimizin takırtısından ve tahta şarap kabındaki guruldayan sesten başka çıt çıkmadı mağarada.</p>
		<p class="normal">Hayduttan bir an önce kaçmağa can atıyordum. İçimdeki bir cin onun ağzından çıkan sözlerden keyifleniyordu. Tanrı, Şeytan, Francesco, rahat hayat içimde kaynaşıp duruyordu. Ne zaman kendime gelecektim de her şeyi yerli yerine koyacaktım?</p>
		<p class="normal">“Allahaısmarladık Kardeşim. Tanrı razı olsun, bana yaptığın iyilik için, kötülük için de bağışlasın.”</p>
		<p class="normal">Kırarcasına elimi sıktı. “Yeni düzeni yazmayı unutma,” diye seslendi ardımdan. “Unutma; kendi iyiliğin için olduğunu unutma!”</p>
		<p class="normal">Geri dönerken, bütün yol boyunca konuştum, acayip hareketler yaptım. Kulübeme vardığımda vakit geceydi. Ya Rabbim, ne kadar soğuktu içerisi! Ne kadar ıssız! Cennetten kaçıp Cehenneme dönmüştüm. Hırkama sımsıkı sarılıp yattım. Dışarıda rüzgâr ağaçlar arasında ıslık çalıyordu; uzaklarda kurtlar uluyordu. Gözlerimi kapamağa imkân yoktu, dua edecek kadar saf da bulmuyordum yüreğimi. Sonunda, tan ağarırken kâbus dolu ağır bir uyku üstün geldi. Gözlerim karanlıklarla dolar dolmaz, düş görmeğe başladım. Mısır’da Teb şehrindeydim, ulu çöl keşişlerinin kulübelerini kurduğu yerde. Ben de bir keşişi olmuştum - adım Arenius idi - diz çökmüş dua ederken ve babam Nilus’u düşünürken, manastırı yüz mil ötede olan yüzlük bir pîri fanî keşiş bana doğru koşarak geldi. “Koş, Arsenius,” diye bağırdı. “Pederin seni çağırıyor. Ölüyor, hakkını helâl etsin diye çabuk gelmeni istiyor.” Ayağa sıçradığım gibi ağlayarak yola koyuldum. Güneş korkunçtu. Uzaklarda bir deve kervanı ana yol boyunca ilerliyordu, devecilerin acıklı ve yeknesak türküleri duyuluyordu. Sonunda, öğleye doğru pederimin evine ulaştım. Bir de baktım, kum üzerine serilmiş yatıyor, çevresinde beş altı keşişi bir yandan ilâhi okuyarak onu yıkıyorlar. Biri dönüp bana: “Ruhunu az önce Tanrıya teslim etti.” dedi. “Adını çağırıp durdu senin, geç kaldın,” dedi başka birisi. Onlar konuşadursun, ölü, sözleri işitmiş gibi kıpırdadı. Keşişler korku içinde tabanlarını yağladılar. Pederin dudakları oynadı, gözlerini açıp bana baktı. “Eğil oğlum,” diye fısıldadı, “bizi duyan yok ya?” Gözleri korku doluydu; sakalı, kulakları, dudakları saçı baştanbaşa toprakla kaplıydı.</p>
		<p class="normal">“Kimse yok Peder, yalnızız.”</p>
		<p class="normal">“Eğil. Sana dehşetli bir sır açıklayacağım. Daha eğil hele.” Eğildim, ağzını kulağıma dayadı. Sesi zayıftı, titrekti, sanki çok uzaklardan geliyordu, ya da derin boş bir kuyudan yükseliyordu: “Arsenius, oğlum, aldatıldık! Artık çok geç! Ne Cennet varmış, ne Cehennem.”</p>
		<p class="normal">“Ne var o halde – karmaşa mı?”</p>
		<p class="normal">“Hayır, karmaşa da yok. O bile yok.”</p>
		<p class="normal">“Ne peki, ne var?”</p>
		<p class="normal">“Hiçlik.”</p>
		<p class="normal">Doğrularak boynuma sarıldı, nerdeyse boğacaktı beni. Derken birdenbire kumun üstüne yuvarlandı.</p>
		<p class="normal">Çığlıkla uyandım, başımı ellerimin arasına aldım, çatlayacak gibiydi. Zahidin dudakları hâlâ kulağımdaydı, sözleri bütün uzuvlarımda dolaşıyordu: yüreğimden böbreklerime, böbreklerimden ciğerime, ciğerlerimden de gırtlağıma yükseliyor, beni boğuyordu. “Aldatıldık...” Doğruysa , ne olacaktı? “Francesco Kardeş,” diye seslendim. “Francesco Kardeş! Yetiş! İmdat!”</p>
		<p class="normal">Kalktım, kapıya gittim, durup, dışarısını seyre başladım. Her yer karla kaplıydı. Tan ağarıyordu; kar üstünde el yordamıyla ilerliyordu, bazen kayboluyor, insan gibi tökezleyip düşüyor, derken yeniden doğruluyordu; sönük ışıklı bir lamba içinde gün ışığını tutmuş dünyayı aydınlatmağa çalışıyordu. Bakmağa tahammül edemiyordum; yüreğim burkuluyordu. Yere çökerek, zıp zıp zıplayan bir top gibi başımı taştan taşa vurmağa başladım. Yüzümden kan akıyordu, ama acı çekeceğime içim yatışıyordu sanki. Kalktım. Bir belirti görünür herhalde diyordum kendi kendime, o zaman anlarım; Tanrıdan bir işaret: bir kuş, bir gökgürültüsü, bir ses - ne bileyim? Tanrının dili zengin ve çeşitliydi. Bana hitap eder, acımı açıklardı.</p>
		<p class="normal">Francesco’yu görmeyeli günler geçmişti, kulübesine gitmek üzere yola çıktım. Yokuşu tırmanmağa başladım, çıplak ayaklarım kara bata çıka ilerliyordum. Lânet savurmamak için kendimi zor tutuyordum. Bu da yaşamak mı diye bağırdım kendi kendime. Yabani hayvanların bile bir şeyi, sırtını örtecek bir postu vardı. Ya biz kabuğunu yitirmiş iki sümüklüböcekten başka neyiz ki? Böylece, Francesco’nun kulübesi görününceye kadar tırmandım ve tepeye vardım. Dört bir yanıma baktım. Birden Francesco’yu yüksek bir kayanın üstünde, kollarını iki yana açmış durur gördüm, karlar arasında, kayaya çivilenmiş kara bir çarmıhı andırıyordu sanki. Orada soğuktan donar diye korkarak, elimden geldiği kadar hızla kayaya tırmanmağa başladım, alıp kulübesine gidecektim - istesin istemesin - canlandırmak için ateş yakacaktım. Kayalığın yarısına varmadan, çığlık attım. Francesco kayanın üzerinde yerden bir kol boyu havada duruyordu, haç gibi açmıştı kollarını. Uçacak diye korktum, var gücümle doruğa ulaştım ve hırkanın ucuna yapışabildim. Ama o hiç bir şey olmamış gibi indi ve kayanın üstüne oturdu.</p>
		<p class="normal">Kim olduğumu bilmiyormuş, insan gördüğüme şaşırmış gibi aval aval bakıyordu. Kollarıma aldım, kayadan inmeğe başladık, ikide bir düşüyor, derken bitkin, yeniden doğruluyordum. Ama evine varabildik. Ateş yaktım, Francesco’yu ocağın başına yatırdım, kanı donmasın diye sıkı sıkı ovmağa başladım. Yavaş yavaş hayata geri geldi. Gözlerini açtı, beni tanıdı.</p>
		<p class="normal">“Beni niye indirdin, Leo Kardeş,” diye mırıldandı. “Yukarısı daha iyiydi.”</p>
		<p class="normal">“Bağışla beni, Franceco Kardeş, ama ölecektin.”</p>
		<p class="normal">“Ama havada nasıl yükseldiğimi görmedin mi? Ölmeğe başlamıştım. Niye beni çektin aşağı?”</p>
		<p class="normal">Avuçlarına ve şişik, kanlı ayaklarına baktı.</p>
		<p class="normal">“Acıyor!” diye mırıldandı soluk soluğa, beni kucaklayarak. “Sızlıyor, Leo Kardeş. Ellerim ve ayaklarım, sanki bir çivi sokmuş gibi acıyor. Geceleri gözlerimi kapayamıyorum. Öylesine acıyor.”</p>
		<p class="normal">Bir ara sustuktan sonra devam etti.</p>
		<p class="normal">“Bağışla beni, ey benim sadık eşeğim. Çekeceğin işkenceler henüz sona ermedi. Henüz gelmedik, ama yaklaşıyoruz. Bizi takip et- cesaretin kırılmasın!”</p>
		<p class="normal">Elini başımın üstüne koydu.</p>
		<p class="normal">“Tanrı senden razı olsun. Tanrının küçük arslanı. Kulübene git artık. Yalnız başıma kalmak istiyorum.”</p>
		<p class="normal">Evime döndüm, ne düşüneceğimi bilemiyordum. Tanrıdan beklediğim işaret bu mu acaba diyordum. Bu muydu? Francesco’nun havaya yükselmesi miydi? Evet, Tanrı’nın dili pek zengindi, bu görüntü ile konuşmuştu benimle. Tanrı beni bir gece düşümde sarmıştı; ertesi gün de beni yatıştırmak için bu görüntüyü göndermişti. Çocuklarına acı çekmeyi, sevmeyi ve katlanmayı öğretmek isteyen bir baba gibi bizimle oynuyor. Issız, buz gibi soğuk olan kulübeme girdiğimde zihnim yatışmıştı.</p>
		<p class="normal">Ne var ki, yüreğimde bir günah duygusu duyuyordum. Ağır basmakta devam eden bir duygu: keklik, ateş, pilav. İstavroz çıkardım ve sabahleyin Francesco’ya gidip yükümden kurtulmak için itirafta bulunmağa kara verdim. Kışın bitmesine az kalmıştı, yeni bir ilkbahara kaygısız dertsiz, saf, yüreğim kırlangıçlarla dolu girecektim.</p>
		<p class="normal">Ertesi gün Francesco’nun ayaklarına kapandım. Ona işlediğim günahı anlattım ve ayakları önünde alnımı yere koyup bekledim. Francesco konuşmadı, içini çekmedi. Hiç bir değişiklik görmüyordum, sadece ayaklarının her birinin başparmağı titriyordu. Bekledim, bekledim. Sonunda sessizliğe dayanamaz oldum.</p>
		<p class="normal">“Pekiyi, ne diyorsun Francesco Kardeş?” diye sordum. “Bana ne ceza vereceksin?”</p>
		<p class="normal">“Günahın ağır yavrum. Üç gün üç gece ağzıma ne ekmek, ne su hiç bir şey koymayacağım.”</p>
		<p class="normal">“Ama günahı işleyen sen değilsin ki,” diye bağırdım. “Cezalandırılacak olan benim!”</p>
		<p class="normal">“Ne farkeder, Leo Kardeş? Hepimiz bir değil miyiz? Seninle birlikte günah işledim, sen benimle birlikte perhiz ettin. O kadar uzun birlikte yaşadık ki: bunu nasıl oluyor da anlamıyorsun? Haydi git, şimdi. Tanrı seni korusun!”</p>
		<p class="normal">Kalkmak için eğildi. Elini öptüm. Yaşlarımı tutamadım. “Yemin ediyorum, Francesco Kardeş. Bir daha...”</p>
		<p class="normal">“Sana bir keresinden demiştim, ‘bir daha’, ‘daima’, ‘hiç bir zaman’ gibi sözler Tanrıya yakışır. Ancak o söyleyebilir o sözleri. Git şimdi. Dikkat et, Tanrı kuzusu: az kalsın kurt yutuverecekmiş seni.”</p>
		<p class="normal">Karlar erimeğe başlamıştı. Gök açıldı; karın altında dereler akmağa, ovalara doğru inmeğe başladı. Çalılar başlarını kaldırıp, ışığa çıktılar; her meltem esişinde, dallardaki kar toprağın üstüne düşüyordu. Ormandan guguk kuşlarının, bağırarak kışı uğurlayan sesleri geliyordu. İnsanın yüreği de kardeşi guguk kuşunu duyuyor, tâ derinlerden sevinç içinde ona cevap veriyordu. İkisinin de aynı düzende, Bahar düzeninden olduğu belliydi.</p>
		<p class="normal">Gök de, yer de nazikleşti, insanlığa kibar davranmağa başladı; bazen Francesco’nun kulübesinin dışına, günlük ekmek rızkını koyarken Francesco’nun soluk dudaklarında belli belirsiz bir gülümseme görür gibi oluyordum.</p>
		<p class="normal">“Bahar yaklaşıyor, Leo Kardeş,” diyordu bana sevinç içinde, “bahar, yeryüzünün nezaket dolu kutsal sevgilisi. Bak ayağını koyduğu yerde, kar eriyip gidiyor.”</p>
		<p class="normal">“Badem ağaçları ovada açmış olmalı,” dedim ona bir gün. 
		</p>
		<p class="normal">“Duamı almanı istiyorsan, Leo Kardeş, çiçek açan badem ağaçlarında konuşma, çünkü Ayartıcı dallar arasına gizlenmiş bizi gözler. Sen gözlerini içine çevir ve içindeki badem ağacına - ruhuna - çiçeklenen ocağa bak.”</p>
		<p class="normal">Kulübemin kapısında saatlerce oturuyor, baharın gelişini seyrediyordum: bunun, böyle oturuşun dilsiz bir dua, Tanrıya şükran dolu bir dua olduğunu duyuyordum. Havadaki değişiklikle dağın eteğine inmeğe, sepet örmek için kamış ve saz kesmeğe başlamıştım. Gün boyunca saatlerce örer dururdum, böyle çalışırken düşüncelerimin Tanrıya yöneldiğini görüyordum, sırf dua etmek için diz çöktüğüm zamandan daha çabuk ve kesin bir şekilde yöneliyordu düşüncelerim. Bu halde el işini duaya katabildiğim için seviniyordum.</p>
		<p class="normal">Bir gün kulübemin dışına oturmuş sepet örerken, soluk soluğa birinin kayalar üstünde tepindiğini işittim. Kurt Kardeş olamazdı, çünkü o hiç bir zaman soluk soluğa kalmazdı, ve ses çıkarmadan yanaşırdı. Kalktım, sese doğru koştum. Kimi görsem beğenirsiniz, Peder Silvestro değil mi?</p>
		<p class="normal">“Hoş geldin! Hoş geldin!” diye bağırdım.</p>
		<p class="normal">Bunca aydan sonra kardeşlerden birini görmek yüreğimi coşturmuştu.</p>
		<p class="normal">“Sana ikram edecek hiç bir şey yok Kardeşim. Sadece ekmek ve su.”</p>
		<p class="normal">Ama Peder Silvestro’nun aklı yemekte değildi. “Francesco Kardeş nasıl?” diye sordu kaygı içinde.</p>
		<p class="normal">“Yaşıyor ve eziyet çekiyor. Tanıyamazsın görünce, oruç ve dua yedi bitirdi onu. Her sabah, tan ağarmadan önce, bir kaç dakika uyumak üzere yatacakken bir atmaca gelip uyandırıyor onu. Tanrı kuşlara bile ona eziyet çektirmesini buyurmuş sanki.”</p>
		<p class="normal">“Babası ölüm yatağında, Leo Kardeş; ölmeden görebilsin diye Francesco’yu çağırmam için gönderdi beni buraya. Yaptığı şeylere pişman olmuş gibi. Belki de oğlunun bağışlamasını dileyecek.”</p>
		<p class="normal">Ayaklarımızdan dünyanın tozunu silkip de Tanrının ateşi içine atladığımız o yüce ruhlu günler geldi hatırıma. Kaç yıl Rabbim, nice çağlar geçti o günden bu yana!</p>
		<p class="normal">“Evi nerde ola, Leo Kardeş?”</p>
		<p class="normal">“Göstereyim,” dedim. “Ta orada, kayaların içinde. İnşallah dua etmiyordur, yoksa konuşmaz bizimle.”</p>
		<p class="normal">Kulübeye doğru tırmandık, içi boştu.</p>
		<p class="normal">“Mağarasında dua ediyor olmalı,” dedim. “Oraya gidelim, ama ses etmeden. Tedirgin etmemeliyiz onu.”</p>
		<p class="normal">Mağaranın ağzında durduk. İlkin karanlıkta hiç bir şey görmedik, ah eden, yalvaran bir ses işitiyorduk: “Ey zavallı çarmıha gerilen ümidim, zavallı çarmıha gerilen Sevgim! Ey İsa!” Bir an durduktan sonra ses daha yakarır, ümitsiz bir durumda tekrarlıyordu: “Ey zavallı çarmıha gerilen ümidim, zavallı çarmıha gerilen Sevgim! Ey İsa!”</p>
		<p class="normal">Peder Silvestro içeri girmek üzere davrandı, ama eteğine yapıştım. “Tanrını seviyorsan, yanaşma ona,” diye fısıldadım kulağına. “Dua ederken ona dokunamam, adını çağırmayayım diye kesin emir verdi. ‘Dokunursan bana, ‘ dedi, ‘binlerce parçaya ayrılırım’”</p>
		<p class="normal">Mağaranın dışında, birimiz giriş yerinin sağında, ötekimiz solunda durup, duasını bitirip çıksın da konuşalım diye bekledik. Güneş en yüksek noktasına çıktı, derken, inmeğe, batmağa başladı, ama Francesco, eğilmiş, kıpırdamadan kolları iki yana açılmış bir durumda yakarmasına devam ediyor, aynı sözleri defalarca tekrarlıyordu. Sonunda, alacakaranlıkta, derin, umutsuz bir ah duyduk. Francesco kalktı dışarı çıktı, gözleri yaşla kıpkırmızı, sarhoş gibi sendeliyordu. Ona doğru elimizi uzattık, ama, o görmedi bizi- gözbebekleri içeri kaçmıştı; karnına doğru bakıyordu. İkide bir tökezleyerek bir kaç adım attı. Derken durdu; kulübesini bulabilmek için hangi yöne gitmesi gerektiğini düşünür gibiydi. Ellerini şakaklarına doğru götürdü; başı döner gibi oldu. Ama hemen kendine geldi ve yeniden yürümeğe başladı.</p>
		<p class="normal">Onu korkutmamak için arkasından ayakucuna basa basa gidiyorduk. Ama kulübesine yaklaştığında, ayağımızın altında kayan bir taşın sesini duydu. Döndü. İlkin bizi tanımadı, ama biz yaklaşınca dudakları titredi, gülümsedi. Kollarını uzattı; Peder Silvestro koşup sarıldı.</p>
		<p class="normal">“Francesco Kardeş, Francesco Kardeş. Nasıl özledim seni, bilemezsin nasıl sevindim seni gördüğüme!”</p>
		<p class="normal">Francesco bir şey demedi. Sallanmağa başladı. Koltuklarında tutarak onu içeri aldık ve Kurt Kaptan’ın onun için getirmiş olduğu postun üstüne bıraktık.</p>
		<p class="normal">Peder Silvestro başını önüne eğerek sustu.</p>
		<p class="normal">“Ne haber kardeşlerden?” diye tekrarladı kaygı içinde rahibin eline sarılarak. “Acıma bana, Peder Silvestro, doğruyu söyle!”</p>
		<p class="normal">“Yol değiştirdiler, Francesco Kardeş. Sürünü verimli otlaklarda otlatmak için ovaya indiler.”</p>
		<p class="normal">“Kutsal yoksulluktan ne haber?”</p>
		<p class="normal">“Onu giydirmek, beslemek, semirtmek ve ayaklarına ayakkabı giydirmek istiyorlar. Portiuncula onlar için yaşanmayacak derecede aşağılık ve hor geliyor. Köy kent dolaşıp altın tıopladılar, Elias Kardeş de üç katlı kocaman bir kilisenin temelini attı ve içini süslemeleri için de, zanaatçı ve ressamları çağırttı. Kutsal Yoksulluk sarayda oturmalıdır diyor, bu yapıyı onun için kuruyor.”</p>
		<p class="normal">“Ya kutsal Sevgi?”</p>
		<p class="normal">“Kardeşler dağıldı, kimi bu yana kimi o yana. Başlangıçtaki ilk kardeşler yeni çobanları dinlemek istemiyorlar; yenileri onlarla karşılaşınca yolda, onların yırtık pırtık üstlerini ve yalınayaklarını görerek alay ediyorlar; onlara kardeş gibi hitap edeceklerine ‘Baldırıçıplaklar’ diyorlar.”</p>
		<p class="normal">“Ya kutsal saflık?”</p>
		<p class="normal">“O da öldü, Francesco Kardeş. Yeni okullar açtılar. Kimi Bologna’ya, kimi Paris’e gitti, bir pireye nal geçirebilecek kadar usta oluncaya kadar okuyorlar. Koca koca ciltli kitaplar topluyorlar, kürsüye çıkıp nutuklar çekiyorlar, İsa’nın Tanrı olduğunu, çarmıha gerildiğini, üçüncü gün de dirildiğini ispatlamak için didinip duruyorlar. Her şeyi öyle birbirine karıştırıyorlar ki, kafa alt üst oluyor, yürekse buz kesiyor. Bilgelerin konuşmağa başladığı gün, İsa’nın dirildiği son gündü.”</p>
		<p class="normal">Birden - biz engel olamadan - Francesco yüzükoyun yere düştü. Konuşmadan uzun süre öyle kaldı, arasıra mırıltısı geliyordu sadece: “Tanrım, Tanrım, niçin? Niçin? Suç benim!” Sonra susuyor, alnını yere vurmağa başlıyordu. Zorla yerden kaldırdık. Çevresine baktı.</p>
		<p class="normal">“Leo Kardeş!”</p>
		<p class="normal">“Buyur Francesco Kardeş, emret!”</p>
		<p class="normal">“İncili aç, parmağını gelişigüzel bir ayetin üstüne koy ve oku.”</p>
		<p class="normal">İncili aldım, açtım ve parmağımı sayfanın ortasına koydum. Derken daha aydınlık olan kapıya gittim.</p>
		<p class="normal">“Oku!”</p>
		<p class="normal">Eğilerek okudum: <span class="ideitalik">“Saat yaklaşıyor, geldi bile, dağılacağınız, herkesin kendi yuvasına döneceği, beni yalnız bırakacağı saat.”</span></p>
		<p class="normal">“Devam et!” diye buyurdu Francesco kaygılı bir sesle. “Başka ne diyor?”</p>
		<p class="normal"><span class="ideitalik">“Ama yalnız değilim ben, çünkü Babam benimle.”</span></p>
		<p class="normal">“Yeter!”</p>
		<p class="normal">Peder Silvestro’nun elini tuttu.</p>
		<p class="normal">“İsa’nın sesini duydum, kardeşim. Kardeşler dağılmış olsa da, üzülme. Ben kendim de bir an üzüntüye kapılacak oldum; ama görüyorsun ya, yalnız değiliz. Babamız bizimle, neden korkalım? Koyunlarını gerisin geri yokuş yukarı tırmandırır o; bir kez daha açlıkla besler sürüsünü.”</p>
		<p class="normal">Uzun bir sessizlik oldu. Francesco umutsuzluk içindeydi, bir yandan ümit de ediyordu ama. Bizden çok uzakta, ta gelecekte olduğunu duyuyorduk. Arasıra derin sessizliğe katılan sesler çıkıyordu ağzından, yeryüzünün uzak bir köşesinden havlayan köpek seslerine benziyordu. Sanki, o, sürüsüne havlayan, yeniden toplayıp ağılına döndürmek isteyen bir çoban köpeğiydi. Çok geçmeden, bir ara uyur gibi oldu, ama hemen gözlerini açtı ve bize bakarak gülümsedi.</p>
		<p class="normal">“Tuhaf mı tuhaf bir düş gördüm, kardeşlerim. Dinleyin bakın: Kardeşler Portiuncula’da toplanmışlardı, Elias da dünyayı aralarında paylaştırıyordu. Üstü başı yırtık pırtık, yalınayaklı bir keşiş çıkageldi. Onları görerek durdu ve iki yana başını salladı. Kardeşlerden biri öfkelendi. ‘Ne yapıyorsun orada, durmuş bize bakıyor, başını niye sallıyorsun öyle?’ diye seslendi. ‘Nedir bu haşin, yalınayak yırtık pırtık hırkanla, berber yüzü görmemiş saçlarınla, çamur içindeki pis vücudunla? Bilmiyor musun ki, bizim yeni başbuğumuz yoksulluğu düzenden çıkardı? Git manastırına, yıkan, pabuçlarını giy, temiz hırkanı kuşan da bizleri utandırma.’ ‘Olmaz!’ ‘Olmaz mı?’ diye bağırdı Elias, ayağa sıçrayarak’ ‘Kırbaç yersen görürsün şimdi kırk kırbaç buna!’ ‘Ne duruyorsun.’ ‘Adın ne senin?’ ‘İlkin kırk kırbacı vur hele, ondan sonra.’ Üstü başı yırtık pırtık olan keşiş kırbaçlandıktan ve kanı akmağa başladıktan sonra Elias tekrarladı. ‘Söyle bakalım şimdi adın.’ ‘Francesco’ dedi öteki. ‘Assisi’li Francesco.’”</p>
		<p class="normal">Bize baktı. Yüzündeki gülümseme uçtu.</p>
		<p class="normal">“Uykumda bile beni kırbaçlıyorlar, kovuyorlar beni,” diye mırıldandı. Sonra da ekledi: “Tanrıya şükürler olsun.”</p>
		<p class="normal">Gözlerini kapadı. Çoktan uzaklaştığının bizden çok daha uzaklara gittiğinin farkına vardık.</p>
		<p class="normal">Peder Silvestro bana doğru bakıyordu, sanki ona Francesco ile konuşabilmesi için cesaret vermemi bekliyordu.</p>
		<p class="normal">“Francesco Kardeş,” dedim. “Her neredeysen, gel geri, gel de dinle. Peder Silvestro’nun sana üzücü bir haberi var. Buyur da konuşsun.”</p>
		<p class="normal">Francesco kulaklarını dikti; beni işitebilmek için çaba gösteriyordu.</p>
		<p class="normal">“Ne dedin Leo Kardeş? Haber mi? Ne haberi?”</p>
		<p class="normal">“Peder Silvestro’ya sor. O verecek sana haberi.”</p>
		<p class="normal">“Silvestro Kardeşim,” dedi rahibin elini tutarak. “Vereceğin haber ne olursa olsun, yüreğim dayanır. Söyle bakalım haberini? Kimden?”</p>
		<p class="normal">“Babandan, Francesco Kardeş, sior Bernardone’den.”</p>
		<p class="normal">Francesco kollarını kavuşturdu, başını önüne eğdi, ağzını açmadı. “Ruhunu Tanrıya teslim etmeden seni görebilsin, seninle konuşabilsin diye seni çağırmam için gönderdi beni.”</p>
		<p class="normal">Francesco kıpırdamadan duruyordu.</p>
		<p class="normal">“Annen bir türlü teselli bulamıyor. Yastığına kapanmış ağlayıp duruyor. Seni bekliyor, sadece seni, Francesco Kardeş; seni görsün, içi rahatlasın diye bekliyor... Gel!”</p>
		<p class="normal">Francesco ne bir şey söylüyor, ne yerinden oynuyordu.</p>
		<p class="normal">“İşitmedin mi? Ne cevap vereyim?”</p>
		<p class="normal">Francesco birden kalktı, kollarını Assisi’ye doğru uzattı ve havaya haç çizdi.</p>
		<p class="normal">“Elveda baba,” diye mırıldandı. “Bağışla beni!”</p>
		<p class="normal">Silvestro’ya döndü: “Ölmeden varırsan yanına, dağdan ayrılamadığımı söyle kendisine. Nasıl bir arslan, tavşanı tutar da yere çalar, oynarsa, Tanrı da beni öyle yakalamış durumda. Kaçamıyorum; Tanrının pençeleri altında kıvranıyorum da kaçamıyorum. Babama söyle yine görüşeceğimizi!”</p>
		<p class="normal">“Annene ne diyeyim?”</p>
		<p class="normal">“Ona da aynı şeyi söyle, görüşeceğimizi söyle!”</p>
		<p class="normal">“Acımıyor musun onlara?” diye sordu Peder Silvestro duraksıyarak. “Anan baban onlar! Tanrıdan izin istesen. İyiliği sonsuzdur; ricanı geri çevirmez.”</p>
		<p class="normal">“İstemedim değil.”</p>
		<p class="normal">“Ne dedi?”</p>
		<p class="normal">“’Anan baban benim senin’; bu oldu cevabı.”</p>
		<p class="normal">Peder Silvestro eğildi ve Francesco Kardeşin elini öptü. 
		</p>
		<p class="normal">“Allahaısmarladık, Francesco Kardeş. Tanrı nasıl diyorsa öyle yap.”</p>
		<p class="normal">“Yine görüşürüz Kardeşim,” diye cevap verdi Francesco ve gözünü kapadı.</p>
		<p class="normal">Yalnız kalmak istiyordu. İkimiz de ayrılıp kulübeme gittik, Peder Silvestro, bir ara durup bakındı. Yerde bütün gördüğü, taşlar, koca koca kaya parçaları, kuru çalıçırpıydı; gökteyse iki atmaca çember çizip duruyordu.</p>
		<p class="normal">“Tanrı, orada başka kılığa bürünüyor,” diye mırıldandı. “Bu tepede Yahve barınıyor; İsa aşağılarda, yaşıyor, tarlalarda, geziniyor. Nasıl dayanabiliyorsun bu hayata, Leo Kardeş?”</p>
		<p class="normal">“Dayanamıyorum, ama Francesco ikimiz için de dayanıyor,” diye cevap verdim. Derken kulübeme girip ekmek getirdim.</p>
		<p class="normal">“Yolda yersin. Acıkırsın.”</p>
		<p class="normal">Kucaklaştık.</p>
		<p class="normal">“Francesco’ya dikkat et,” diye payladı beni. “Tanrı onu paramparça edip yiyecek, görmüyor musun, yara içindeki iki gözünden başka canlı yanı yok- o kadar. Onlar da öldü mü, Leo Kardeş, ışık kalmayacak dünyada.</p>
		<p class="normal">Ay bir kez daha doğdu, bir kez battı, derken yeniden doğdu, yeniden battı. İlkin bahar, sonra yaz gelip geçti. Bulunduğumuz yükseklikten yeryüzünün üstündeki değişikliği seyrediyorduk.</p>
		<p class="normal">Ovadaki yeşil buğday sarardı, biçildi; kara kütükler halindeki asmalar yapraklandı, tomurcuklandı, üzüm salkımları yere değdi ve bağ bozumu yapıldı. Bütün bu süre içinde dağımızda bir değişiklik olmadı: çiçeksiz ve ıssız. Eylül geldi, derken güz: Francesco’nun sevdiği bayram günü yaklaşıyordu: bir lokma ekmek, bir yudum sudan başka şey koymuyordu ağzına artık. Gerçek çarmıh uğruna perhize girmişti. Bu tapınma yoluna yıllarca önce girmişti, kendi eliyle yazmıştı düzenini: “Sana taparız Rabbim, seni ulularız, çünkü kutsal çarmıhınla dünyayı günahlardan arıtmaya tenezzül buyurdun.” Şimdi de çarmıhı ululama bayramı olan 14 Eylül yaklaştıkça, Francesco bir istavroz önündeki eriyip giden mum gibi soluyordu. Hiç uyuyamaz olmuştu artık. Şimşeklerle melek kanatları arasında üç kez kutsal simgenin görünmesini bekler gibi gözlerini gece gündüz gökten ayırmıyordu. bir keresinde, elimden tuttu ve göğü gösterdi.</p>
		<p class="normal">“Sen de bak, Leo Kardeş. Belki sen görürsün. Kursal kitabın dediğine göre Haç, Rab yargılamak için geldiğinde göklerde parlayacaktır. Öyle geliyor ki bana, Leo Kardeş, sanki Rab şimdi yargılamağa geliyor.”</p>
		<p class="normal">Ellerine ve ayaklarına göz attı. </p>
		<p class="normal">“İsa’nın vücudu bir çarmıh, Leo Kardeş. Kollarını aç, görürsün. Tanrı çarmıha bu haç üstünde gerilmişti.”</p>
		<p class="normal">Kollarını göğe doğru kaldırdı.</p>
		<p class="normal">“İsa, sevgilim,” diye mırıldandı, “senden bir tek lütuf rica ediyorum, sonra ölebilirim. Bedenimde ve ruhumda senin çektiklerini duyayım, hem de mümkün olduğu kadar günahkâr bir fâni gibi duyayım... Çektiklerin, Rabbim...” diye cinnet içinde tekrarlayıp duruyordu.</p>
		<p class="normal">Ellerini ve ayaklarını hırkasıyla sardı.</p>
		<p class="normal">“Acıyor,” diye fısıldadı. “Git Leo Kardeş. Acımla başbaşa bırak beni. Duam seninledir.”</p>
		<p class="normal">Alabildiğine tedirgin bir durumda yola çıktım. Ya Rabbim, alevi, onu küle çevirmeden nasıl söndürecekti! Haç bayramı yaklaştıkça, sevinç, kaygı ve acının onu nasıl günden güne eritip bitirdiğini görüyordum. Duyduğu acıları saklamağa çalışıyordu ama, elleriyle ayaklarındaki acıların dayanılamayacak cinsten olduğunu duyuyordum, zayıf, bitkin vücuduyla İsa’nın çarmıhta çektiklerini yeniden yaşamağa, insan üstü acısına katlanmağa çalışıyordu. İnsan bedeni bu acıya dayanabilir miydi?</p>
		<p class="normal">Kaygım beni her gün kulübenin karşısına götürüp, onu gizlice seyretmeğe dürtüyordu. Görülmeden görüyordum yaptıklarını. Artık mağarasına gitmiyordu, evinin dışındaki kayanın üstüne çıkıyor, bütün gün orada kollarını açıyor ve taş gibi kıpırdamadan dilsiz duasını ediyordu. Akşama doğru yüzünün çizgilerini ihtişam kaplıyordu, başındaki saç ise alev alev yanıyordu.</p>
		<p class="normal">Haç ululama bayramının arifesinde uyuyamaz oldum. Gece yarısından önce dua etmek için diz çöktüm, ama Francesco’yu aklımdan çıkaramıyordum. Ortalık yanık kokuyordu, sanki korkunç bir yıldırım düşmüştü Francesco’nun başına. Kalkıp dışarı çıktım. Başımın üstündeki gök ateş almıştı. Yıldızları kıvılcımlar gibi saçıyor ve yeryüzüne doğru dalıyorlardı. Samanyolu pırıl pırıldı; gece saydamdı, kayalar ışıl ışıldı. Gece kuşları vahşi çığlıklar atarak ağaçtan ağaca uçuşuyorlardı; ılık tatlı bir meltem, tomurcukları açan bir bahar meltemi esiyordu. Bu tatlılığın ve sükûnun nerden geldiğini kavrayamadan durmuş bakınıyordum. Gök kılıçlarla dolmuştu, aşağıdaki toprak ise uysal bir ev kadını gibi boyun eğmişti, merhametliydi.</p>
		<p class="normal">Francesco’nun kulübesine yaklaştıkça, yüreğim daha bir çarpıyordu; göklerin kudurduğu, yerin boyun eğdiği, şimdiki gibi tatlı bir bahar melteminin estiği bu gibi gecelerde mucizeler yer alırdı. Kayanın arkasına saklanıp baktım. Francesco kulübesinin önünde diz çökmüş, kendisini duaya vermişti. Yüzünü ve ellerini titrek bir nur halkası yalıyordu. Çakan şimşeklerin parıltısında ellerinin ve ayaklarının yandığını görüyordum!</p>
		<p class="normal">Kayanın arkasına sinmiş durumda uzun bir süre seyrettim onu. Meltem durmuştu; yaprak kımıldamıyorudu. Doğuda gök mavisi bir beyazlık içinde parlıyordu. Büyük yıldızlar hâlâ parlıyor ve gökte oynuyordu. Uzak bir ağaçta ilk kuş türküsüne başladı. Gece, yıldızlarını ve karanlığı toplamış, gitmeğe hazırlanırken, göğü birden kıpkızıl müthiş bir şimşek yardı. Gözlerimi kaldırdım. Altı ateş kanadı olan bir melek iniyordu gökten; ateşin ortasında da, tüylere sarılı çarmıhtaki İsa vardı. Kanatlarının ikisi başını, ikisi vücudunu, ikisi de her bir tarafında kollarını sarmıştı. Alvernia’yı çeviren alev çemberi aşağıdaki ovayı aydınlatıyordu. Çarmıha gerilenin kanatlı şekli, hışırtı çıkartarak inip, bir şimşek çakmasından geçen an kadar Francesco’ya dokundu. Francesco çivi çakılıyormuş gibi yürekler parçalayıcı bir çığlık attı ve kollarını açarak havada çarmıha gerilmiş gibi kaldı. Derken altı meleğin kuş gibi ona, melodik, çabuk çabuk birtakım sözler söylediğini işittim. Bu sözlerin ne olduğunu çıkaramadım, ama Francesco’nun “Daha! Daha istiyorum!” dediğini, Tanrısal sesinse, “Dahasını isteme. Burada Çarmıha Gerildikten sonra İsa’nın yüksekliği son buluyor,” dediğini duydum. Francesco ümitsizlik içinde “Dahasını dahasını istiyorum– Dirilişi!” diye bağırıyordu. İsa’nın sesiyse, melek kanatları arasından cevap veriyordu. “Sevgili Francesco, gözlerini aç da bak! Çarmıha gerilişle, Diriliş aynı şeydir.” “Ya Cennet?” diye bağırdı Francesco. “Çarmıh, Diriliş, Cennet hep aynı şeyler,” dedi ses, bu son sözleri söylerken, sanki başka ses, bu görüntüyü Tanrının bağrına yeniden çekmek istermiş gibi, buyuran göklerde bir gökgürültüsü duyuldu; birdenbire altı kanatlı yangın, kırmızı yeşil bir şimşek hışırtı çıkararak göğe ağdı.</p>
		<p class="normal">Francesco şimdi yüzükoyun yere yatmış, kasılmalar içinde kıvranıyordu. Kayamın arkasından fırladım ve ona doğru koştum. Elleri ve ayakları kan içindeydi. Kaldırdım, hırkasını açtım, böğründe derin açılmış bir yaradan kan aktığını gördüm, bir mızrak yarasıydı sanki.</p>
		<p class="normal">“Francesco Kardeş. Sevgili Francesco Kardeş,” diye mırıldandım, ayıltmak için üstüne su serperek. Artık ona ‘Kardeş’ diye hitap edemiyordum. Cesaretim yoktu, artık kardeşlerin, bütün insanlığın üstündeydi.</p>
		<p class="normal">Öylesine kendinden geçmişti ki, beni işitmiyordu. Sadece yüzü dehşet içinde büzülüyor, kıvranmağa devam ediyordu.</p>
		<p class="normal">Yaralarını yıkadım, ama yaralar yeniden açılıyor, kan yeniden akmağa başlıyordu. Ağlıyordum. Kan akıp gidecek, kupkuru bir ceset kalacak diye düşünüyordum, kanı tükenecek, ölüp gidecek. Tanrı fena çullandı üstüne. Tanrısal esirgeyicilik aşırıydı. Ölecek...</p>
		<p class="normal">Birden gözlerini açtı ve beni tanıdı.</p>
		<p class="normal">“Bir şey gördün mü, Leo Kardeş?” diye sordu soluk soluğa.</p>
		<p class="normal">“Gördüm, Peder.”</p>
		<p class="normal">“Bir şey duydun mu?”</p>
		<p class="normal">“Duydum.”</p>
		<p class="normal">Kimseye bir şey söyleme emi Leo Kardeş. Yemin et!”</p>
		<p class="normal">“Yemin ediyorum. Nasıl hissettin kendini, Peder Francesco?”</p>
		<p class="normal">“Korktum!”</p>
		<p class="normal">“Ya sevinç, o altüst etmedi mi seni?”</p>
		<p class="normal">“Hayır. Sadece korktum.”</p>
		<p class="normal">Omuzuma dokundu. “Hazırlan, gidiyoruz, Leo Kardeş. Yolculuğumuz sona erdi; Portiuncula’ya döneceğiz. Doğduğum yerde öleceğim.”</p>
		<p class="normal">“Ölümden söz etme, Peder Francesco.”</p>
		<p class="normal">“Ya neden edeyim, Leo Kardeş? Hayattan mı? Sakin ol, ağlama. Bir an için ayrılacağız Kardeşim, ama sonradan sonsuzlukta yeniden buluşacağız. Tanrı, Ölüm Kardeşten razı olsun!”</p>
		<p class="normal">Yatırdım onu, hırkamdan kopardığım kumaş parçalarıyla yaralarını sardım. Elleri ve ayakları önünde secdeye vardıktan sonra, ağlayarak ayrıldım. Tan ağarmak üzereydi.</p>
		<p class="normal">Kulübenin önünde oturdum, ağlayıp duruyordum. Yolculuk bitti, diye mırıldanıyordum kendi kendime. Yolculuk bitti. Francesco yukarı çıkamaz. Artık bedenine ihtiyacı yok. Vardı varacağı yere, iniyor; vardı, ya ben, ben ne yapacağım şimdi? Nereye gideceğim? Mahvoldum!</p>
		<p class="normal">Kurt Kardeş günlük rızkımızla çıkageldi. Beni ağlar görünce şaşırdı.</p>
		<p class="normal">“Ne oldu?” diye sordu.</p>
		<p class="normal">“Francesco doğduğu yere dönmek istiyor, korkarım kardeşim orada ölecek.”</p>
		<p class="normal">Kurt Kaptanın yüzü gölgelendi. “Kötü bir belirti bu, kötü bir belirti. Bildiğim bir koyun cinsi vardır, ölümün yaklaştığını sezince, iplerini koparır, ağılın duvarından atlayıp doğru yere koşar... Zavallı Francesco Kardeş!”</p>
		<p class="normal">“Üzülme kardeşim, Francesco’nun ölümden korktuğu yok ki. Ölümün son değil bir başlangıç olduğunu söylüyor, insanoğlunun gerçek hayatı ise, ancak öldükten sonra başlıyormuş.”</p>
		<p class="normal">“Onun için başlangıç olabilir, ama benim için sondur. Barınağınıza tek tük ekmek kırıntısı getirmeğe alışmıştım. Beni mutlu kılıyordu, iyi bir iş yapıyormuşum gibi geliyordu bana. Ama şimdi...”</p>
		<p class="normal">Gözlerini sildi.</p>
		<p class="normal">“Pekâlâ,” dedi yutkunarak, “gidip bir eşek bulayım da binsin, semer hırpalamasın diye de bir battaniye uydurayım, birazdan gelirim!”</p>
		<p class="normal">Fırdönüp dağdan aşağı inmeğe başladı. Uzun süre ayağının altından taşların gürültüsünü işittim.</p>
		<p class="normal">Bir saat sonra Francesco’nun kulübesi önünde eşek duruyordu. Kalın, kırmızı bir semer vardı eşeğin üstünde. Francesco büyük acı çekiyordu, ihtimamla kaldırıp üstüne oturttuk. Sargılarından sızan kanı akıp duruyordu.</p>
		<p class="normal">“Kuzu Kardeş,” dedi, elini haydutun başına koyarak, “Dilerim Tanrı bir gün seni de, eşeğini de ve beni zedelemesin diye koyduğun şu kırmızı batteniyeyi de Cennete koysun.”</p>
		<p class="normal">Ağır ağır inmeğe başladık. Yarı yola varınca, Francesco, Kurt Kaptanın durması için işaret etti. Derken dönüp, kollarını kaldırdı ve Monte Alvernia’ya elveda dedi.</p>
		<p class="normal">“Sevgili dağ, Tanrının gezindiği dağ, bana yaptığın iyilik için, açtığın yaralar için, uykusuz geçen geceler için, dehşetler ve kan için teşekkür sana! Derler ki İsa çarmıha gerildiğinde, bütün dağlar arasında yalnız sen, sarsılmış ve yüreğini parçalamışsın. Kardeşlerin keklikler tüylerini yolmuşlar, ölüm ezgisiyle bilemişler, gözleri Kudüs’e doğru çevrilmiş. Benim yüreğim de başka bir keklik; o da inildemeğe, sızlamağa başladı. Kayaların üzerinde çarmıha gerilen İsa bana gizli bir haber getirdi ve yola çıktım. Gidiyorum, Sevgili Alvernia. Elveda! Elveda sevgilim. Bir daha görüşemeyeceğiz birbirimizle. Elveda!”</p>
		<p class="normal">Sessizce inmeğe devam ettik. Kurt Kaptanın bile gözleri yaşla dolmuştum, ikide bir tökezliyordu.</p>
		<p class="normal">Bu arada, civar köylerde şafakta görünen parıltıyla ürkmüş köylüler yataklarından sıçramışlardı. Çanlar çalmağa başlamıştı. Herkes Alvernia’nın tutuşmuş olduğunu görmüştü. Bağırışıyorlardı.</p>
		<p class="normal">“Francesco aziz oldu. Francesco aziz oldu!” Kadın erkek, çoluk çocuk onu bulmağa çıkmışlardı, birlikte hastalarını sakatlarını da almışlar, dokunup iyi etsin diye götürüyorlardı.</p>
		<p class="normal">Yaklaşmakta olan bizleri görür görmez, hepsi birden Francesco’nun eline, ayağına ve dizine dokunmak için ileri atıldı. Ama o elini ayağını sımsıkı sarmıştı hırkasına, yaralarını göstermek istemiyordu.</p>
		<p class="normal">“Dokun bize, Kutsal Peder,” diye uluyordu hastalar. “Bize bak, elini uzat ve iyi et.!”</p>
		<p class="normal">Francesco bir ara kendini unutup, kalabalığı kutsamak üzere elini uzattı. Halk yarayı görünce çılgınlar gibi böğürdü. Kadınlar akan kan damlalarını toplamak için entarilerinin önünü kaldırdılar; erkekler de bu kanla yüzlerini meshettiler. Köylülerin yüzleri de ruhları da vahşileşti. Herkes bir lokma et kapmak için kutsal kuzuyu paramparça etmek istiyordu, onu kendi içlerine almak istiyorlardı, böylece azizle bir olacaklar ve kutsanacaklardı. Kudurganlık sarmıştı hepsini; gözleri dönmüştü, dudakları köpük köpüktü.</p>
		<p class="normal">Tehlikeyi sezerek ileri atıldım.</p>
		<p class="normal">“Tanrı adına Hristiyan kardeşler!” diye bağırdım, “Yolumuza devam edelim. Aziz doğduğu yere bir an önce dönmek ister. Hayır duasını almak istiyorsanız bir an önce yol açın.”</p>
		<p class="normal">“Hayır, gitmeyecek! Bırakmayacağız!” diye öfkeyle bağırıyorlardı dört bir yandan. “Kemiklerini burada bırakacak– böylece köyümüz kutsanmış olacak.”</p>
		<p class="normal">“Ona bir de kilise yaparız, dünyanın dört bir yanından ziyarete gelirler!”</p>
		<p class="normal">“Tutun! Bırakmayın. Bizimdir o, bizim! Bizim!”</p>
		<p class="normal">Kurt Kaptana döndüm.</p>
		<p class="normal">“Kardeşim, korkuyorum. Onu bizden almak istiyorlar. Yardım et!”</p>
		<p class="normal">Francesco Kardeş, elini yeniden hırkasının içine gizlenmişti. Başı önüne eğik, alnında ter akarak bekliyordu. Gözleri yeniden, iki akan yara haline gelmişti.</p>
		<p class="normal">“Acıyın ona!” diye bağırdım. “Görmüyor musunuz, yaraları kanıyor.”</p>
		<p class="normal">Ama kan, kalabalığı daha bir coşturmağa yaradı.</p>
		<p class="normal">“Bizim o! Bizim! Bizim!”</p>
		<p class="normal">“Köyümüze hiç aziz gelmemişti. İşte onu bize Tanrı gönderdi, bırakır mıyız hiç?”</p>
		<p class="normal">“İp getirin, bağlayın!”</p>
		<p class="normal">Kurt Kaptanın sabrı tükendi. İhtiyarlardan birinden değnek alıp, eşeğin yularını tuttu, ilerlemeğe başladı.</p>
		<p class="normal">“Savulun! Savulun!” diye böğürüyordu, “Savulun, yoksa kafanızı parçalarım! Unutmayın, Kurt . Kaptanım ben! Çekilin!”</p>
		<p class="normal">Erkekler korkup yol açtılar, ama kadınlar Francesco’ya çullanıyorlardı. Ağızları köpürerek hırkasından çekiştirmeğe başladılar, hırka yırtıldı ve yara bere dolu iskeletimsi gövdesi açığa çıktı.</p>
		<p class="normal">“Yavrularım, yavrularım,” diye mırıldanarak ağlıyordu Francesco.</p>
		<p class="normal">Küçük eşek titreyen ön ayaklarını ileri doğru atıp, dizleri üstüne çökmeğe başladı. Tam düşmek üzereyken Kurt Kaptanın değneği indirmesiyle dikilmesi bir oldu. Halk saldırıyordu ama o değneğini sağa sola savurup duruyordu: kafatası parçalanır gibi bir ses duyuldu.</p>
		<p class="normal">“Çekilin kâfir hırsızlar!” diye bağırdı ve değneğini yukarı aşağı sallayarak yol açtı.</p>
		<p class="normal">Hastalarla sakatlar azizin gitmekte olduğunu görerek bağırışıp ağlamağa başladılar.</p>
		<p class="normal">“Bizi nasıl bırakıp gidebilirsin böyle, Tanrının azizi? Acımıyor musun? Bağırırsın ‘Sev! Sev!’ diye. Hani nerde o sevgi? Dokun bize de iyileşelim.”</p>
		<p class="normal">Francesco başını onlara doğru çevirmişti. Gözlerinden kan ve yaş aka aka bakıyordu. “Tanrım... Tanrım...” diye mırıldanıp duruyor, başka bir şey söylemiyordu.</p>
		<p class="normal">Sonunda Tanrını izniyle aralarından kaçabildik. Ovaya vardık ve rahat soluk almağa başladık.</p>
		<p class="normal">“Seni canlı yutmak istiyorlardı Francesco Kardeş,” dedi Kurt Kaptan gülerek. “Ama şu kutsal değnek sayesinden yutamadılar. Tanrı ondan razı olsun. İzin verirsen, Cennete giderken onu da yanıma alayım.”</p>
		<p class="normal">Sonunda bir köye vardık, mola vermek için durduk. Francesco’nun yaralarını sarmam, sarmak için de temiz bez bulmam gerekti. Köyün ortasında bir çeşme vardı. Kurt Kaptan dilenmeğe çıktı, ben de Francesco’ya ihtimama başladım. Çok geçmeden bir bez parçası bulup getirdi. Yırtıp Francesco’nun elini ayağını ve sağ böğrünü sardım.</p>
		<p class="normal">“Bir yerin acıyor mu, Francesco Kardeş?” </p>
		<p class="normal">Şaşkın şaşkın baktı bana. “Acı mı?” diye sordu, “Ne acısı? Ne diyorsun, Leo Kardeş.”</p>
		<p class="normal">Gerçekten de - ilk kez farkına varıyordum - yüzü tamamiyle değişmişti. Durgundu, Tanrısal bir mutluluk içinde parlıyordu. Saçı çevresinde bir hâle vardı, ellerinden ve ayaklarından kıvılcım saçılıyordu.</p>
		<p class="normal">Çeşmenin kenarına oturdum; Francesco’nun, dönüp bana bakmadan uzaklaştığını gördüm. Artık sadece Tanrı, Tanrı vardı yüreğinde. Benim yolculuğum da sona ermişti, bitmişti! Yarı yolda tek başıma kalmıştım. Ona hiç bir zaman erişemeyecektim. Artık hiç buluşamayacaktık; birlikte yolculuk edemeyecektim artık.</p>
		<p class="normal">İçimi çektim. Francesco dönüp uzun uzun bana baktı, dudakları kenarında acı bir gülümseme dolaşıyordu.</p>
		<p class="normal">“Leo Kardeş,” dedi sonunda, “bir kâğıt parçasıyla kalem bulabilir misin?”</p>
		<p class="normal">Köy rahibine koştum ve kalem kâğıtla döndüm.</p>
		<p class="normal">“Getirdim Francesco Kardeş.”</p>
		<p class="normal">“Yaz!”</p>
		<p class="normal">Kağıdın üstüne eğilip, kalem elimde, bekledim.</p>
		<p class="normal">“Hazır mısın, Leo Kardeş?”</p>
		<p class="normal">“Hazırım!”</p>
		<p class="normal">“Yaz o halde!”</p>
		<p class="normal"><span class="ideitalik">Kutsalsın Rabbim. Tanrıların Tanrısı, biricik mucize yaratan.</span></p>
		<p class="normal"><span class="ideitalik">Güçlüsün, büyüksün, ulusun!</span></p>
		<p class="normal"><span class="ideitalik">İyisin, her şeysin, en üstün iyisin.</span></p>
		<p class="normal"><span class="ideitalik">Sevgi, bilgelik, alçakgönüllülük, sabır, hep sensin.</span></p>
		<p class="normal"><span class="ideitalik">Güzellik, kesinlik, barış, kıvançsın.</span></p>
		<p class="normal"><span class="ideitalik">Ümitsin, haksın, varımız yoğumuzsun.</span></p>
		<p class="normal"><span class="ideitalik">Koruyucumuzsun, bekçimiz ve savunucumuzsun.</span></p>
		<p class="normal"><span class="ideitalik">Ruhlarımızın büyük tatlılığı sensin.</span></p>
		<p class="normal">Bana yazdırttıkça coşuyordu. İlkin elleriyle, ayaklarıyla tempo tutmağa başladı; derken ayağa kalkıp oynayım dedi. Ama dizleri koyuverdi, gerisin geri oturdu.</p>
		<p class="normal">“Bu ne kıvanç, bu ne mutluluk!” diye seslendi. “Gökler yere inmiş. Çevremdeki şu yaratıklar insan değil, yıldız hep... Bütün söylediklerimi yazdın ya, Leo Kardeş?”</p>
		<p class="normal">“Yazdım, Francesco Kardeş, bir bir yazdım,” diye cevap verdim, bunu derken yüreğimi bir yılanın ısırdığını duydum. Ruhum acılaşmıştı, sözünü ettiği mutluluğu paylaşamıyordum. Bakındım, kimseyi göremedim. Francesco bile koyup gitmişti, uzaklara, sonsuza.</p>
		<p class="normal">“Şunu da yaz, Leo Kardeş, büyük harflerle yaz:</p>
		<p class="normal">“Rabbim, yüzünü sana çevirsin de, senin yüzün de arınsın, parıldasın, Leo Kardeş - Rabbim elini yüreğinin üstüne koysun Leo Kardeş - ve sükûna kavuştursun.</p>
		<p class="normal">“Yazdın mı?”</p>
		<p class="normal">“Yazdım Peder Francesco,” dedim, yaş dolu gözlerle.</p>
		<p class="normal">“Kâğıdı kalemi ver. Kendim bir şey daha ekleyeceğim.”</p>
		<p class="normal">Kalemi tutmak istedi, elini kapatamadı. Kâğıdın altına büyük çabayla bir kafatası çizdi, üstüne de çarmıh, çarmıhın üstünde de bir yıldız vardı.</p>
		<p class="normal">“Bunu al, yanından ayırma. Sıkıntıya kapıldın mı, hırkanın altından çıkar, oku ve beni hatırla, seni ne kadar sevdiğimi hatırla.”</p>
		<p class="normal">Doğduğumuz toprağa doğru yol aldığımız o günleri hatırladıkça, Giles’a daha bir hak veriyorum: azizin insanların can evine işleyen bir koku çıkardığı doğruydu. Dağlara ve ormanlara sinerek herkesi şaşırtıyor, korku ve kaygıyla dolduruyordu içlerini. Bütün günahları zihninde yüzeye çıkıyordu insanın; bütün korkaklıkları, alçaklıkları, unutuğunu sandığı zamanın sildiğini düşündüğü bütün ruh zayıflıkları meydana konuyordu. Ayakları altında birden Cehennemin çene kemikleri açılmışken, yüreği karmaşa içinde havayı kokluyor, yüzünü kokunun geldiği yöne çeviriyor ve titrek adımlarla kaynağına doğru gidiyordu.</p>
		<p class="normal">Kardeşler - bağlı kalanların hepsi - Portiuncula’ya koştular. Francesco hemen hemen bütün kanını kaybetmişti. Kulübesinde yere yatırdık, kardeşler çevresini aldı, ikide bir öpüyorlar, yaralarını nasıl aldığını, kanatlara çakılı İsa’nın görünümünün parlaklığını, Tanrını oğlunun ona söylediği gizli sözlerin neler olduğunu aman vermeden sorup duruyorlardı. Ellerini ve ayaklarını saklayan Francesco sevinçten bir ağlıyor, bir gülüyordu. Acıyı yenmişti: birinin ama kendisinin değil, başka birisinin acı çektiğini duyuyordu. Bu dünyadan çoktan ayrılmıştı bile, bizlere acıyarak bakıyordu.</p>
		<p class="normal">Büyük kentlerden ve uzak köylerden ziyaretçiler akıp duruyordu, azizlik kokusu getiriyordu onları kulübemize. Kiminin derdi ruhundandı, ayaklarını öpüyorlar, o da basit, ama sevgi, dostluk, alçakgönüllülük, ümit ve yoksulluk gibi unutulmuş sözlerle onlara hitap ediyordu. Bütün bu basit sözler, dudaklarında çıkar çıkmaz, ilk olarak esrar ve kesinlik dolu derin bir anlam kazanıyordu. Halkın içi rahatlıyordu. Göksel mutluluğun ne kadar kolay, onlara ne kadar yakın olduğunu görerek şaşkına dönüyorlar, evlerine değişmiş, tatlılaşmış olarak döndüklerinde aileleri onları tanıyamıyordu. Böylece azizin ağzından akan âbı hayattan bir damla içmek için sürülerle koşup geliyorlardı.</p>
		<p class="normal">Günün birinde Francesco gözlerini kapadı: yorulmuştu. Hava çok sıcaktı. Ben, karşısında bağdaş kurmuş, çınar yapraklarında yaptığım bir yelpazeyle onu yelpazelerken, yaşlı, soylu kılıklı bir hanım, Francesco’yu tedirgin etmemek için ayakucuna basarak yaklaştı. Yanına diz çöktü ve bir şey demeden, eğilip, ellerini ve ayaklarını öptü; sonra da ter içindeki saçını yumuşak yumuşak okşadı. Öyle yavaş okşamıştık ki, kara peçesi altında gizlenmiş bu haşmetli kadının kim olduğunu anlamak için başımı kaldırıp baktım. Gözünü ayırmadan Francesco’ya bakıyordu. Birden dudaklarını araladı:</p>
		<p class="normal">“Yavrum...” diye katıla katıla ağlamağa başladı.</p>
		<p class="normal">Ayağa sıçradım. Anlamıştım.</p>
		<p class="normal">“Madam Pica, Soylu Madam Pica,” diye fısıldadım.</p>
		<p class="normal">Hafifçe peçesini aralayınca, yüzünü gördüm. Yaşlanmıştı, buruş buruştu, ölü gibi uçup gitmişti rengi. Başını sallıyordu.</p>
		<p class="normal">“Leo Kardeş, oğluma bakasın diye onu sana emanet etmiştim, şimdi bak nasıl geri veriyorsun bana!”</p>
		<p class="normal">“Veren ben değilim, Tanrı. Madam Pica.”</p>
		<p class="normal">Başını eğdi. “Öyle,” diye mırıldandı, “Tanrı...” Yaşlı gözlerini yeniden oğluna dikti.</p>
		<p class="normal">Gerçekten de bu oğul, bu sevgili oğul bir paçavra parçasından başka bir şey değildi: bir kan havuzu içinde yerde yatan koca bir yaraydı.</p>
		<p class="normal">Bu mu benim oğlum?” diye fısıldadı. “Francesco’m bu mu benim?” Gözyaşları arasından bakarak tanımağa çalışıyordu onu.</p>
		<p class="normal">Francesco fısıltısını duydu. Gözlerini açarak annesini görüp tanıdı.</p>
		<p class="normal">“Anne! Anne!” Ellerini ona uzattı.</p>
		<p class="normal">“Yavrum, babam - sana ne diyeceğimi bilemiyorum - Tanrının sana vermiş olduğu beş yarayı öpüyorum. Senden bir lütûf istemeğe geldim. Mememden emdiğin sütü hatırla da, reddetme beni.”</p>
		<p class="normal">“Hatırlıyorum, hatırlıyorum, anne; her şeyi hatırlıyorum; her şeyi; bütün anlılarımı birlikte alıp Tanrıya götüreceğim, onları saklasın diye. Nedir benden istediğin lütûf?”</p>
		<p class="normal">“Saçımı kes ve bana Pica Hemşire de, San Damiano’ya kaçıp kurtulayım. Kocamı kaybettim, oğlumu kaybettim; dünyadan bana ne artık.”</p>
		<p class="normal">“Dünyaya ihtiyacın kalmaması yetmez anne. Tanrı ihtiyacı duymalısın. Şöyle demelisin: ‘Kocamı kaybettim, oğlumu kaybettim, şükür Rabbime! Ama Tanrımı yitirmedim ki; demek ki her şeyim var; San Damiano’ya girmek isteyişim, dünyadan nefret ettiğimden değil. Her Şeye Gücü Yeten Tanrı’yı sevdiğimden.’”</p>
		<p class="normal">“San Damiano’ya girmek isteyişim Her Şeye Gücü Yeten Tanrı’yı sevdiğimden,” diye tekrarladı Madam Pica, hıçkırıklarını tutmağa çalışarak. “Kutsa beni, Peder Francesco!”</p>
		<p class="normal">Francesco acı çekerek doğruldu. Yardımımla, yastık diye kullandığı taşa dayandı.</p>
		<p class="normal">Varlığını yoksullara dağıttın mı? Söyle, Yoksulluk hanımımızın önünde eğilip secdeye vardın mı? Ağır bir hastalıktan kurtulmuş gibi kıvanç ve ferahlık içinde o muhteşem evini terkettin mi? Her şeyinden vazgeçtin mi?”</p>
		<p class="normal">“Her şeyimden! Her şeyimden!”</p>
		<p class="normal">“O halde hayır duam seninledir, Pica Hemşire,” dedi, elini annesinin başı üstüne koyarak. “Clara Hemşire’ye git; saçını kessin, cübbe versin sana. Elveda! Bir daha görüşmeyebiliriz.”</p>
		<p class="normal">Madam Pica gözyaşları içinde oğlunun göğsüne doğru atılıp saygıyla öptü. Kollarını açarak, Francesco’yu kaldırdı, bebekmiş gibi, yavaşçacık bağrına bastı. Derken yeniden siyah örtüsüne büründü ve San Damiano’ya yola çıktı.</p>
		<p class="normal">Francesco bana göz attı.</p>
		<p class="normal">“Leo Kardeş. Tanrıya inanmayanlar nasıl olur da annelerini bırakır, yüreklerini parçalamadan sonsuzca bırakır? O ayrılış üzüntüsüne dayanılmaz acıya nasıl göğüs gerebilir? Titreyip sönmek üzere olan bir mum bile insanın yüreğini cızlatıyor. Ne dersin, Leo Kardeş?”</p>
		<p class="normal">Alt üst olmuştum, ne diyebilirdim. Tanrıyı seven, başka hiç bir şeyi sevmez, dünyada ki hiç bir şeye acımaz; ruhu yanmaktadır, annesi, babası, kız ve erkek kardeşleri de tutuşmuş, sevinç, acı çekme, servet ve her şey gibi yanıp tükeniyor mu deseydim?”</p>
		<p class="normal">“Assisi’de ele geçirdiğimiz anları hatırlıyorum,” dedim cevap olarak. “Hani gece bekçisi ‘Yangın var!’ diye bağırmıştı. Gece yarısıydı. Çanlar çalıyordu; yarı çıplak halk sokaklara uğramıştı. Ama yanan ateş değil, ruhundu. Senin ruhundu Peder Francesco, ve bütün yaradılış onun içinde tüketiliyordu. Bak annen nasıl küle çevrilmiş.”</p>
		<p class="normal">Bir şey demedi. Rengi uçmuş ellerine ayaklarına bakıyor, dudaklarını ısırıyordu.</p>
		<p class="normal">“Acı çekiyor musun, Francesco Kardeş?”</p>
		<p class="normal">“Acı çeken biri var, Leo Kardeş,” diye cevap verdi.</p>
		<p class="normal">Var gücüyle doğruldu.</p>
		<p class="normal">“Çeksin varsın, ateşler içinde inildesin varsın. Ama biz başımızı eğmeyeceğiz. Babil zorba hakanının ocağa attığı Hananiah, Michelle ve Azaria adlı üç çocuğun türküsünü hatırlar mısın? Hazır mısın Tanrının küçük arslanı, el çırpıp biz de okuyalım o türküyü. Ayağa kalkıp oynayabileydim ah! Haydi, sen tempo tut.”</p>
		<p class="normal">Elini çırparak kendinden emin, kıvanç dolu bir sesle türkü söylemeğe başladı.</p>
		<p class="normal"><span class="ideitalik">Siz ey Rabbin eserleri, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey göklerin üstündeki sular ve siz ey Rabbin güçleri, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey göğün güneşi ve ayı ve yıldızları, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey aydınlık ve karanlık ve siz ey gece ve gündüz, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey yağmur ve çiğ ve siz Tanrının tüm ruhları, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey ateş ve sıcaklık ve siz ey soğuk ve ılılık, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey şebnem ve yağan kar ve siz ey buz ve soğuk, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Siz ey kırağı ve kar ve siz ey şimşek ve bulutlar, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Kutsasın yeryüzü Tanrıyı, övsün, ululasın onu.</span></p>
		<p class="normal"><span class="ideitalik">Ve siz ey dağlar, tepeler ve yeryüzünden fışkıran şeyler, kutsayın Tanrınızı: sonsuzca övün, ululayın onu.</span></p>
		<p class="normal"><span class="ideitalik">Ve siz ey pınarlar, denizler, ırmaklar, balinalar ve suda hareket eden bütün canlılar, kutsayın Tanrınızı: sonsuzca övün, ululayın onu.</span></p>
		<p class="normal">El çırpıyordu; titreyen ayakları kendiliğinden ileri geri sallanıp duruyordu. Oynamak istiyordu, olmuyordu. Francesco’yu bu kadar mutlu görmemiştim hiç. Yüzünü yalayıp yutan alev nura çevrilmişti. Göksel İsa üstüne indiğinden beri yükünden kurtulmuş gibiydi, yüreği güvenle dolup taşıyordu artık.</p>
		<p class="normal">Gece gündüz yanından ayrılmıyordum. Bir sabah<span class="ideitalik">
		</span>tan ağarırken gözlerimi açtığımda taş yastığına dayanmış, gülümsemekte olduğunu gördüm.</p>
		<p class="normal">“Yüzün pırıl pırıl Francesco Kardeş. Hoş bir düş mü gördün yoksa?”</p>
		<p class="normal">“Bedenimden böyle kan akıp dururken nasıl beklersin benden, gülümsetecek düşler görmemi? Şu ana kadar ağladım, göğsümü dövdüm, günahlarımı çığırdım Tanrıya. Şimdi anlıyorum ama. Tanrının elinde bir sünger var. Tanrının seven esirgeyiciliğini resmet deseler bana, elinde sünger tutan bir Tanrı çizerdim... Bütün günahlar silinecek Leo Kardeş; bütün günahkârlar bağışlanacak. Şeytanın kendi bile, Leo Kardeş; çünkü Cehennem, Cennetin giriş kapısından başka bir şey değil”</p>
		<p class="normal">“O halde,” diye başladım.</p>
		<p class="normal">Ama Francesco elini uzatıp ağzımı kapattı.</p>
		<p class="normal">“Susss!” dedi. “Tanrının ululuğunu küçültme.”</p>
		<p class="normal">Çarkıfelek dönmekte devam ediyordu. Yağmurlar başladı, Francesco da, yeryüzüne inen gök sularını dinlemek için gözlerini kapadı. Yüzü yağmurla yıkanmış taş gibi avuçlarını uzatıp, yağmur damlalarını duyabilmesi için kapıya kadar götürmemi rica etti.</p>
		<p class="normal">“Dileneceğim son sadaka da bu olacak,” dedi avuçlarının suyla doluşuna bakarak. Eğilip, sevinç içinde, teşekkür ederek sudan içti.</p>
		<p class="normal">Kesiksiz devam eden bu kıvanç içinde bedeni gittikçe eriyordu, her gün vücudunun yarısı toprağa gömülürken, öteki yarısı göğe yükseliyordu. Onu meydana getirmiş olan iki unsurun ayrılmakta olduğu apaçık görülüyordu.</p>
		<p class="normal">“Daha bırakma bizi Peder Francesco,” diye seslendim ona bir sabah. “Çemberin henüz tamamlanmadı. Kutsal mezarda tapınmak isterdin hep, kısmet olmadı.”</p>
		<p class="normal">Francesco gülümsedi. “Evet, Leo Kardeş, Kutsal Mezara gitmeğe lâyık görülmedim. Ziyanı yok ama, çünkü kutsal mezar bana gelecek, sefil ve günahkâr olan bana.”</p>
		<p class="normal">Eski, sevgili kardeşler efendilerine elveda demek üzere her yönden akın ediyorlar ve sevgiyle yoksulluğu vâz etmek için gittikleri ülkelerden haber getiriyorlardı. Almanya’nın vahşi ormanlarında işkenceyle öldürülen ve şehit olan nice kardeşler vardı. Fransa’da zındık olarak kabul edilmiş, amansız bir şekilde kırbaçlanmışlardı. Macaristan’da çobanların köpeklerini salmışlardı üzerlerine, köylüler ise üvendire ile dürtmüşlerdi. Çırılçıplak soyulup karda donmaya bırakıldıkları yerler de olmuştu.</p>
		<p class="normal">Francesco yüzü parıldayarak dinliyordu bütün bunları. İşkencenin tadını ve insanlığın hor görüşünü yaşamış olan kardeşleri sanki daha bir kutsal gibi görünüyordu.</p>
		<p class="normal">“Cennete giden iyi yol hangisidir?” diye sorup duruyordu. “İnsanlığın horgörüsü. En kısası mı? Ölüm.”</p>
		<p class="normal">Bernardo, Peder Silvestro, Maseo, Juniper, Sior Pietro, Ruffino, Angelo, Pacifico hep geldiler. Clara Hemşire bir mektup gönderdi: “Peder Francesco, Tanrının bütün rahmeti üstüne inmiş bulunuyor. İzin ver, geleyim ve vücudunda bırakmış olduğu izlere tapayım.”</p>
		<p class="normal">Francesco cevap verdi: “Clara Hemşire. İnanman için görmeğe veya dokunmağa hiç ihtiyacın yok. Gözlerini kapa, beni görürsün.”</p>
		<p class="normal">“Niye gelmesine izin vermedin?” diye sordum. “Acımıyor musun ona? Çok iyilik etmiş olurdun oysaki.”</p>
		<p class="normal">“Acıyorum, gelmesini istemememin nedeni de bu. Beni gövdesiz görmeğe alışmalı Leo Kardeş, sen de, bütün beni sevenler de.”</p>
		<p class="normal">Gözyaşlarımı görmesin diye, gözlerimi başka tarafa çevirdim. Görünmeyen varlıklar yetmiyordu bana: Francesco’yu görmez olursam, mahvoldum demekti.</p>
		<p class="normal">Düşündüklerimi sezmişti galiba. Ağzını açmış, beni avutucu bir şeyler söylemek üzereyken, kardeşler arasında en son görünen Elias elvedaya geldi. Büyük miktarda altın toplamış olduğu uzun bir turneden dönmüş bulunuyordu. Assisi’de büyük bir manastırın temelleri atılmıştı, bu muazzam kilisede, resimler, gümüş lâmbalar, ince oymalı sıralar, bir hücre çemberi ve kardeşlerin okuyabileceği, tartışabileceği ve konferans verebileceği büyük bir kitaplık olacaktı.</p>
		<p class="normal">Francesco elini müteşebbis kardeşin başı üstüne koydu.</p>
		<p class="normal">“Tanrı beni bağışlasın böyle dediğim için ama Elias Kardeş, sen Kardeşliğimizi yalnış yola götürdün gibime geliyor.</p>
		<p class="normal">“Bütün hazinemiz yoksulluğu kapı dışarı ettin ve düzenimizin temel taşları olan öteki erdemlere de büyük, tehlikeli serbestlikler tanıdın. Ciddi ve katıksız idiler; kolaylık ve bollukla uzlaşamazlardı. Şimdi işittiğime göre manastır kurmak için para topluyormuşsun; kardeşlerin ayaklarına ayakkabı geçirdin, artık çıplak toprak üstünde yürümüyorlar. Ben Portiuncula’nın dışında havlayan zincirli bir köpek gibi dururken, kurt ağılınıza girmiş bulunuyor. Bizi nereye götürüyorsun, Elias Kardeş?”</p>
		<p class="normal">“Tanrı beni nereye iterse. Sen de bilirsin ki, her şey Tanrının isteğiyle olur. Zaman değişti, birlikte insanın yüreği de değişti, insanın içindeki bu değişiklikle erdemler de değişti. Ama düzene, ruh dünyaya hâkim olacak şekilde kılavuzluk ettiğimden emin olabilirsin. Güven bana. Kardeşlerin kanları dökülmeğe başladı bile: ekmekte olduğumuz tohumu sulamakta.”</p>
		<p class="normal">“Tanrıya güveniyorum, başka avuntumuz yok. Ben aptalın biriyim Elias Kardeş. Bilgisizim; ömrümü boyuna ağlamak, zıplayıp oynamak ve Tanrıyı övmekle geçirdim. Şimdi o bile elimden gelmiyor. Şimdiyse dediğim gibi düzenimizin dışında zincirle bağlı havlayan bir köpekten başka bir şey değilim. Tanrı araya girse de her şeyi yeniden düzene koysa. Rahatım ve senden korkmuyorum, Elias Kardeş. Çünkü Tanrı dediğim gibi yapacaktır.”</p>
		<p class="normal">Elias, Francesco’nun elini öptü ve yeni manastırı kurmakta olan duvarcılara nezaret etmek üzere hemen gitti. O gider gitmez, orada bulunan ve her şeyi işitmiş olan Pacifico, Francesco’ya yaklaştı ve şöyle dedi: “Peder Francesco, yüreklerimiz geniş, sözler dar, insan duygularını içine alamayacak kadar dar. Konuşmak boşuna. İzin ver de sana lavta çalayım, senin gerçek ağzın bu çünkü: lavta ile konuşman gerek insanlarla. Nasıl çalınır biliyor musun? Dur, öğreteyim sana.”</p>
		<p class="normal">Çömeldi ve telleri gösterdi. Parmakları aşağı gidip geliyor, Francesco da eğilmiş öğretmenini dikkatle dinliyordu.</p>
		<p class="normal">“Her gün gel, bana ders ver Pacifico. Ölmeden son duamı lavtayla yapabileydim ah! Şimdi de neşeli bir parça çal da neşeleneyim.”</p>
		<p class="normal">Pacifico lavtası üzerine eğildi, çalıp söylemeğe başladı. Bir zamanlar sevgilisinin güzelliğini öven türküler bestelemişti; şimdiyse Kutsal Meryem Ana’nın güzelliğini övüyordu. Ezgi aynıydı, övgü sözleri aynıydı: sevgiliden başka değişen yoktu. Francesco da, ezgiyi mırıldanarak dinliyordu. Yüzü çevresindeki ve yanaklarındaki oyuklar alevle doluydu.</p>
		<p class="normal">Günler geçti. Pacifico her sabah geliyordu, Francesco da genç bir öğrenci gibi onu dinliyor ve parmaklarını teller üstünde çalıştırıyordu. İlerlediğini gördükçe seviniyordu: çok geçmeden Tanrıya ve insanlara lavtayla hitap edebilecekti.</p>
		<p class="normal">Günün birinde, bir yaban tavşanı ona doğru koştu ve hırkasının altına girdi. Uzakta bir tilkinin kulak yırtıcı sesi geldiğine göre, korkan hayvanın canını kurtarmak için koştuğunu anladık.</p>
		<p class="normal">Francesco tavşanı okşadı ve öyle yumuşak sesle konuştu ki onunla, şaştım. Şimdiye dek hiç bir insana böyle tatlı konuşmamıştı.</p>
		<p class="normal">“Elini minik yüreği üstüne koy bak Leo Kardeş, bak nasıl tir tir titriyor zavallıcık. Bütün vücudu diken diken olmuş. Kusura bakma ama tilki kardeş, bu tavşanı yedirtmeyeceğim sana. Onu Tanrı, kurtarayım diye gönderdi bana.”</p>
		<p class="normal">O andan sonra tavşan yanından ayrılmadı. Francesco’nun son nefesini verdiği günlerde, ayakları dibine çöktü, yemeden içmeden kıvrandı durdu.</p>
		<p class="normal">Hayvanlar ve kuşlar çok seviyorlardı Francesco’yu, onlar da onun kendilerini nasıl sevdiğini biliyorlardı. Bir gün güzelliğine bakmağa doyamadığı bir sülün armağan edildi ona.</p>
		<p class="normal">“Başını kaldır, Sülün Kardeş, kaldır da seni böyle güzel yaptığı için Tanrıya şükret,” dediğinde sülün kanatlarını açıyor, soylu bir bey gibi güneşte kurum kurum kuruluyordu.</p>
		<p class="normal">Başka bir gün - gözlerimle görmeseydim, dünyada inanmazdım - biz Alvernia meşelikleri arasında gezinirken, kudurmuş bir kurt çıkmıştı karşımıza. Mevsim kıştı, kurt açtı. Francesco ona doğru yürüyerek, bir insan, sevgili bir dostmuş gibi rahat ve tatlı tatlı konuştu onunla.</p>
		<p class="normal">“Kurt Kardeş, ormanın büyük hakanı, izin ver de ağaçlarının altında gezinelim biraz. Titreyen ve seni tanımadığı için korkan dostum Leo Kardeş, ben Assisi’li Francesco’yum, babamız, ve senin de baban olan Tanrıdan söz ediyorduk. Kutsal görüşmemizi kesme, yalvarırım sana.”</p>
		<p class="normal">Kurt, kardeşinin durgun sesini duyunca bir yana çekildi, biz de geçip gittik. Francesco kılını kıpırdatmadan kutsal konuşmasına devam etti.</p>
		<p class="normal">Francesco her şeyden çok ışığı, ateşi ve suyu seviyordu.</p>
		<p class="normal">“Tanrının esirgeyiciliği ne büyük, Leo Kardeş!” derdi bana. “Ne mucizeler var çevremizde! Güneş sabahları doğarak günü getirdiğinde, farkına vardın mı kuşların nasıl mutlu şakıdığının, yüreklerimizin göğüslerimizden dışarı fırlayacakmış gibi olduğunun, taşlarla suların nasıl neşe içinde güldüğünün? Gece gelince, ateş hemşiremiz ne kadar cömertçe hareket ederek gelir. Kimi zaman lâmbamıza çıkar, odamızı aydınlatır; kimi zaman ocakta oturur, yemeğimizi pişirir ve bizi kışın sıcakta tutar. Ya su? O ne büyük mucize Leo Kardeş! Nasıl akıyor ve lıkır lıkır ses çıkarıyor, nasıl dereler, ırmaklar meydana getiriyor ve ummana dökülüyor, şakıyarak! Nasıl da her şeyi yıkıyor, duruluyor, temizliyor! Susadığımız zaman nasıl da içimize girip suluyor bizi! İnsan vücudu ile dünya, insan ruhuyla Tanrı nasıl da birbirlerine bağlı! Bütün bu mucizeleri düşündükçe, konuşmak, yürümek istemiyorum artık; türkü söylemek, oynamak istiyorum.”</p>
		<p class="normal">Büyük bayramlar arasında en çok sevdiği Noel’di. Yılın birinde bayram bir Cumaya rastladı ve Morico adındaki yeni kardeşlerden biri et yemek istemedi. Francesco sofrada yanına oturması için onu çağırdı.</p>
		<p class="normal">“Noel’de,” dedi, “Cuma diye bir şey yoktur. Duvarlar et yiyebileydi, Cuma bile olsa et verirdim, ki İsa’nın doğumunu kutlayabilsinler. Ama et yiyemediklerine göre, ben de etle meshederim onları.”</p>
		<p class="normal">Böyle dedikten sonra bir et parçası aldı, Portiuncula’nın dört duvarını da onunla meshetti. Sonra memnun, masaya oturdu. “Kral dostum olaydı,” dedi, “Noel günü herkes bir avuç darı alıp bahçesine ve sokaklara saçsın, hemşirelerimiz yesin diye buyurmasını rica ederdim, çünkü mevsim kış, toprak karla kaplı ve yiyecek bir şey bulamazlar. Ve öküzü, eşeği veya başka hayvanı olan herkes o gün ılık suyla onları yıkamalı ve ahırdan doğan İsa aşkına iki misli yem vermelidirler. Zenginler bu mevsimde kapılarını açmalı, yesinler diye yoksulları çağırmalı, çünkü İsa’nın doğum günüdür. İsa, kıvanç, zıplayıp oynama, kurtuluş!”</p>
		<p class="normal">Aralık ayı gelmişti; Noel başlıyordu. Francesco günleri, saatleri sayıyor, İsa’yı bebek gibi bir kez daha görebilmek için Hristiyanlığın bu büyük gününü sabırsızlıkla bekliyordu.</p>
		<p class="normal">“Bu benim son Noelim olacak,” deyip duruyordu bana, “Ahırda minik ayaklarını oynatan bebek İsa’yı göreceğim son yıl olacak. Bunun için, bu Noeli büyük bir dini hava içinde geçirmeliyim, sonsuzca elveda demeliyim!”</p>
		<p class="normal">Kentte Sior Belita adında sofu, iyi bir dostu vardı. Onu çağırttı, Belita büyük bir kıvanç içinde gelip, kutsal yaralı eli öptü.</p>
		<p class="normal">“Kardeşim,” dedi Francesco ona. “Noel gecesini bu yıl seninle kutlamak beni pek sevindirecek. Bak dinle, ne geldi aklıma. Orman yakınında büyük bir mağara var. Senden ricam oraya tıpkı Beytüllahim’deki Noel gecesi gibi, bir öküzle küçük bir eşek koyman. Bu benim son Noel’im, İsa’nın insanlığı kurtarmak için ahırda, nasıl alçakgönüllü bir ortamda doğduğunu görmek istiyorum.”</p>
		<p class="normal">“Hayhay, Peder Francesco,” diye cevap verdi dostu. “Her şey dilediğin gibi olacak.”</p>
		<p class="normal">Francesco’nun elini öpüp ayrıldı.</p>
		<p class="normal">“İsa’nın doğumunu göreceğim,” dedi Francesco bana, sevinerek; “sonra çarmıha gerilmeyi ve Dirilişi!”</p>
		<p class="normal">Böylece Francesco bütün acılarını ve dertlerini unutarak Doğuş hazırlıklarına verdi kendini.</p>
		<p class="normal">“Leo Kardeş,” dedi bana, “kıvanç içinde, derin bir sofuluk heyecanıyla son Noel’imi kutlamam için yardım et.”</p>
		<p class="normal">Giles’i çağırttı.</p>
		<p class="normal">“Giles kardeş, sen Yusuf ol. Çenenin altına pamuktan beyaz bir sakal yap, bir de dayanacağın uzun bir asâ bul.”</p>
		<p class="normal">İki çoban bulup getirsin diye de Juniper’i dağa gönderdi. Geldiler, biri kısa boylu yanık, sağlam yapılı bir ihtiyardı, öteki yanakları sarı ayva tüyüyle kaplı bir delikanlıydı.</p>
		<p class="normal">“Çoban Kardeşler,” diye yapacaklarını söylemeğe başladı onlara, “Noel gecesi Sior Belita’nın size göstereceği mağaraya geleceksiniz, kuzularınızı da birlikte getireceksiniz. Korkmayın, bir şey yapacak değilsiniz. Sadece mağaranın ağzında dikilip, asâlarınıza dayanarak içerde olup bitenleri seyredeceksiniz. Bütün işimiz bu. Yeni doğan İsa’yı gören çobanlar olacaksınız.”</p>
		<p class="normal">Clara’ya da bir haber gönderdi: “Agnes Hemşire’yi bana yollayın. Kendisine söyleyeceklerim var.”</p>
		<p class="normal">“Meryem Ana olacak,” dedi bana. “Adı Agnes olduğundan seçtim onu.”</p>
		<p class="normal">Melekleri canlandırmak için yeni rahipler bulup getirmek üzere beni Portiuncula’ya gönderdi. Kundak ve bez taşıyacaklar ve “Ulu Tanrıya hamdolsun, yeryüzünde sükûn olsun, insanlar arasında iyi niyet hüküm sürsün,” diye şarkı söyleyeceklerdi. Pacifico Kardeş onlarla birlikte olacak, lavta çalacaktı. Peder Silvestro’da töreni yönetecekti. 
		</p>
		<p class="normal">Noel gecesi Sior Belita, her şeyin hazır olduğunu, bizi beklediğini bildirdi. Bernardo, Sior Pietro, Masseo ve Peder Silvestro hep birlikte gece yarısı yola çıktı. Pacifico lavtasıyla, Francesco’nun yanında gidiyordu.</p>
		<p class="normal">Gök pırıl pırıldı, dondurucu bir ayaz vardı. Durgundu ortalık, yıldızlar yere değecek kadar alçak görünüyordu. Her birimizin başı üstünde bir yıldız vardı. Francesco oynar gibi adımlar atarak ilerliyordu. Birden döndü:</p>
		<p class="normal">“Bu ne mucize kardeşlerim! Ne büyük mutluluk bahşedilmiş insanlara! Göreceğinizin farkında mısınız acaba? Tanrı bir bebek gibi! Meryem Ana Tanrıyı emziriyor! Melekler yeryüzüne inerek hamd nidaları söylüyorlar! Pacifico Kardeş, duamı almak istiyorsan lavtanı omuzundan indir ve başla söylemeğe: Ulu Tanrı’ya hamdolsun, yeryüzünde sükûn olsun, insanlar arasında iyi niyet.”</p>
		<p class="normal">Kulağıma eğildi. “Leo Kardeş. Sevincimi tutamaz oldum. Bak nasıl yürüyorum, ayaklarım acımıyor artık. Dün gece Meryem Ana’nın çocuğunu kucağıma verdiğini gördüm düşümde.”</p>
		<p class="normal">Bütün civar köylerden köylüler ellerinde meşalelerle gelmişlerdi. Orman baştanbaşa nur içindeydi. Kalabalık bir insan topluluğunun bulunduğu mağaraya vardığımızda Francesco başını eğip içeri girdi, arkasından da Kardeşler girdiler. Ahır, dipte samanla döşenmişti. Bir yanda öküz ve küçük eşek kıpırdamadan duruyordu; yemlerini yemişler geviş getiriyorlardı. Peder Silvestro, ahırın önünde durdu ve minber önündeymiş gibi Mes’i söylemeğe başladı. Francesco kuzu gibi meleyerek ellerini yere koymuş emekliyordu. Peder Silvestro İncil okuyordu: “Ve ilk oğlunu dünyaya getirdi, kundakladı ve ahıra koydu...” Mağaranın duvarına mavimsi bir parlaklık vurmuştu, herkes Francesco’nun yere eğilip kucağına yeni doğmuş bir bebek aldığını gördü.</p>
		<p class="normal">Köylüler böğürüyorlar, cinnet geçiriyormuş gibi meşalelerini sallıyorlardı, mucizeye dayanamayarak hep birlikte secdeye vardık. Başımı bir ara kaldırdığımda bebeğin minik ellerinin Francesco’nun sakalını ve yanağını okşadığını, minnacık ayaklarını oynatarak ona gülümsediğini gördüm. Francesco çocuğu başının üstüne kaldırıp, yanan meşalelerin önünde tutarak seslendi: “Kardeşlerim, dünyanın kurtarıcısına bakın!”</p>
		<p class="normal">Köylüler ne yapacaklarını bilemiyorlardı. Kutsal bebeğe değmek için atıldılar, ama birden o mavi parlaklık kayboldu, karanlık sardı ahırı, Francesco görünmez oldu. Bebeği alıp kaçmıştı.</p>
		<p class="normal">Köylüler meşaleleriyle dışarı fırladılar ve ormana dağıldılar. Aradılar taradılar, hiç bir yerde bulamadılar. Gökler mavimsi bir beyazlıkla parıldamağa başlamıştı; doğu göğünde bir başına duran Sabahyıldızı parıldıyor oynuyordu. Gün başlamıştı.</p>
		<p class="normal">Francesco’yu yüzü Beytüllahim’e çevrili, kulübesi önünde diz çökmüş buldum.</p>
		<p class="normal">Kendisini ertesi gün gördüğümde korkmuştum. Gördüğüm şey vücut sayılmazdı, yırtık pırtık bir hırkanın sardığı bir kemik yığınıydı.</p>
		<p class="normal">“Peder Francesco,” dedim ona, elini öperek. “Biraz çalı çırpı toplayıp da ateş yakayım sana.”</p>
		<p class="normal">Şöyle cevap verdi: “Git, Leo Kardeş, dünyayı dolaş, her kulübede, her fakirhanede bir ateş bulursan, dön gel benim ocağımı da yak. Dünyada soğuktan titreyen bir tek kişi bile olsa, onunla birlikte ben de titremeliyim.”</p>
		<p class="normal">Zamanla yaraları daha acı vermeğe başladı. İki büklüm tortop olmuş, işkenceye dayanmak için ağzını büzdüğünü görüyordum. Başını kaldırıp bana baktığında yüzündeki aynı tanrısal mutluluk ifadesini görüyordum. 
		</p>
		<p class="normal">“Çok acı çekiyor” diyordu bana, “çok acı çekiyor...”</p>
		<p class="normal">“Kim?”</p>
		<p class="normal">“O,” diyerek kendi göğsünü, ellerini ve ayaklarını gösteriyordu.</p>
		<p class="normal">Ama bir gece bir fare kulübenin kırık dökük kapısından girip, Francesco’nun ayaklarını yalayıp ısırmağa başlayınca, korkuyla sıçradı; çocukla konuşurmuş gibi yumuşak bir sesle şöyle dediğini duydum:” Fare Kardeş! Acı çekiyorum! Tanrı aşkına git! Acı çekiyorum!”</p>
		<p class="normal">Bir sabah ot minderi üstünde tir tir titrediğini gördüm. Çırılçıplaktı.</p>
		<p class="normal">“Feci soğuk, Peder Francesco,” diye bağırdım, “Neden soyundun?”</p>
		<p class="normal">“Dünyadaki soğuktan titreyen kardeşlerimi düşündüm,” dedi dişleri birbirine vurarak. “Onları ısıtamıyorum! Ben de onlara üşüyerek katılayım dedim.”</p>
		<p class="normal">Ertesi gün de şunu dedi: “Vâz etmeğe giden kardeşlerin başına neler geliyor acaba? Gece gündüz aklımdan çıkmıyor. Ormandaki kardeşlerimizden biri olan fare geçen gece geldi ve bir ara düşüncelerimi dağıttı, ama iyi bir fareymiş, git deyince gitti. Şimdi oturmuş bekliyorum burada. Ne mi bekliyorum? Biri gelip bana haber getirsin diye.”</p>
		<p class="normal">Sözünü bitirir bitirmez, yalınayak, yara bere içinde, kıvanç dolu Juniper belirdi eşikte. Kardeşliğin en saf ve sevilen üyelerinden biriydi, ilk kahramanlık dolu yıllarında bizi sık sık güldürürdü. Bir keresinde hastalanan kardeşlerden biri “Ah bir domuz ayağı olsaydı,” diye sayıklamıştı. Juniper bunu duyunca ormana koşmuş, meşe palamutları arasında otlanan bir domuz bulup ayağını kesmişti, sonra Portiuncula’ya gelip ayağı kızartmış, hastaya vermişti. Francesco bunu öğrenince, “Başkalarına ait olan şeylere dokunmaman gerektiğini bilmiyor musun,” diye paylamıştı onu. “Niçin böyle yaptın?”</p>
		<p class="normal">“Domuzun ayağı kardeşimize iyi geldi de. Binlerce domuzun ayağını kesseydim yine de ruhumda yükünü duymazdım.”</p>
		<p class="normal">“Ama zavallı domuz bakıcısı ağlıyor, sızlıyor. Orman içinde suçluyu arayıp duruyor.”</p>
		<p class="normal">“O halde Francesco Kardeş, gidip bulayım onu. Hemen iyi dost olacağımızdan eminim.”</p>
		<p class="normal">Ormana koşup adamı bulmuş ve ona sarılmıştı. “Kardeşim,” demişti, “domuzu tutup ayağını kesen benim. Kızmadan dinle beni. Tanrı, insanlar yesin diye dünyaya domuzları göndermiş. Tanıdığım biri hastalandı ve domuz ayağı yiyemezse hiç bir zaman iyileşemeyeceğini söylemeğe başladı. Adamcağıza acıdım, böylece ayağı kesip kızarttım ve ona götürdüm, yer yemez iyileşti, şimdi o domuz sahibinin ruhu için dua ediyor ve günahlarını bağışlatmak için Tanrı’dan şefaat diliyor. Bu yüzden kızma, gel sarılıp öpüşelim: hepimiz kardeşiz. Tanrının çocuklarıyız. Tanrının hoşuna giden bir şey yaptın - yaşa! - ben de sana yardım ettim. Gel öp beni!” İlkin öfkeden kudurmuş olan köylü, öfkesinin gittikçe azaldığını gördü, çok geçmeden Juniper’e sarılmış öpüşüyorlardı: “Bağışladım seni,” diyordu, “Ama Tanrını seviyorsan bir daha yapma böyle!”</p>
		<p class="normal">Francesco, Juniper’in domuz sahibiyle olan konuşmasını duyunca katıla katıla güldü. “Yazık,” diye seslendi, “keşke bütün ormanlar böyle Juniper’lerle dolu olaydı!”</p>
		<p class="normal">Juniper elinin tersiyle ağzını sildi. Önemli bir haber getiriyor olmalıydı, çünkü minik gözleri kıvılcım saçıyordu. Bakışlarını üstümüzden ayırmadan başladı:</p>
		<p class="normal">“Rimini’den geliyorum, Peder Francesco. Yolda gördüklerimi, katlanmak gereken şeyleri konuşuyor, çevremi alıyor, elimi öpmek için birbirlerini eziyorlardı. İyileşsin diye hastaları getiriyorlardı bana, ben nasıl iyi edebilirdim ki onları? Ben de senin yaptığın gibi, elimi başlarının üstüne koyuyordum, ama düşüncelerim hep başka yerdeydi: yani ‘Yaşasın Aziz!’ diye bağırarak şakaklarımı öpmeye çalışan, böğürerek çevreme üşüşen kalabalıktan nasıl kaçacağımı düşünüyordum. Bir gün parlak bir fikir geldi aklıma, tahmin edebilir misin ne olduğunu? Rimini dışındaki bir köye yaklaşınca yine kalabalığın beni karşılamağa çıktığını öğrendim. Ne mi yaptım? İki gülen çocuk vardı ilerde, bir tahta üstüne bir kereste yerleştirmişler, biri bir yanda öteki öbür yanda tahtıravalli oynuyorlardı. Hemen onlara koştum: ‘Çocuklar ben de öteki yana geçip sizleri aşağı yukarı sallıyayım.’ Böylece üçümüz kahkahalarla gülerek tahtıravallide sallanmağa başladık. Tam bu sırada ziyaretçiler göründü, başlarında yürüyen rahibin bir elinde kutsal su fırçası, ötekisinde de gümüş kaplı İncil vardı. Beni böyle oynar görünce, ifadeleri bozuldu. Sabırla beklemeğe başladılar, onları kutsayayım ve birlikte getirdikleri hasta köylüleri iyi edeyim diye. Bekleşip duruyorlardı, ama ben işimi bıraktım mı sanıyorsun? Ne gezer! ‘Bu adam aziz filan değil, mecnunun teki, diye öfke içinde uludular. ‘Yürüyün gidelim.’ Yürüyüp gittiler, benim de istediğim buydu. Oradan ayrılıp Rimini yoluna yeniden koyuldum.”</p>
		<p class="normal">Francesco güldü. “Hayır duam seninle, Juniper Kardeş,” dedi, “aziz diyeceklerine mecnun desinler daha iyi. Kutsal alçakgönüllülüğün gerçek anlamı budur zaten.”</p>
		<p class="normal">“Peki Rimini’de ne yaptın, Juniper Kardeş?” diye sordum. “Daha çok anlatacağın olmalı bize.”</p>
		<p class="normal">“Var, var kardeşim. Büyük mucize anlatayım size! Kendi gözlerimle görmeseydim inanmazdım. Hatırlar mısın, hani bir zamanlar Portiuncula’da Antonio adında yeni bir öğrenci vardı? Tanrı bağışlasın ya, aziz oldu. Bayağı aziz! Mucizeler yaratıyor. Hatırlar mısın Peder Francesco? Hani kuşlara bir gün vaaz vermiştin? Rimini’de o da aynı şekilde balıklarla konuştu. Gülme, kendi gözlerimle gördüm. Antonio, ırmağın tam denize döküldüğü yerde durdu. Tanımazdın görsen. Uzamış, incelmiş, yanakları çökmüş, gözleri iki kara delik olmuş, insan kör sanıyor. Ya o elleri! Ya Rabbim! Bu kadar ince uzun, çabuk hareket eden eller görmedim. Elinde bir asâ vardı, parmakları iki kere dolanmıştı! Dediğim gibi ırmağın denize aktığı yerde durmuştu, arkasında büyük bir kalabalık vardı, çoğu dinden sapmış kimselerdi. Antonio bunlara kaç kere boş boş şöyle buyurmuştu: Kıyıya doğru arkamdan gelin, orada göreceksiniz, sözünü ettiğim Tanrının biricik gerçek Tanrı olduğunu. Kendi gözlerinizle görüp inanacaksınız.!</p>
		<p class="normal">“O gün ardından gittiler, ben de birlikte. Antonio eğildi, parmaklarını suya sokup havada haç çizdi. sonra diz kapaklarına kadar suya girdi ve yüksek sesle bağırdı, ‘Deniz ve ırmaktaki balık kardeşler, göksel babamızın adına sizleri Gerçek Tanrı kelamını işitmeniz için çağırıyorum!’”</p>
		<p class="normal">“Bu sözleri söyler söylemez, deniz kaynaştı, ırmak kabardı, balıklar da toplanmağa başladılar. Kimi çok uzaklardan gelmişti; kimi dipten çıkmıştı: her türlüsü, tatlı su levreği, dil balığı, pisi balığı, köpek balığı, uçan balık, kılıç balığı, barbunya, böcek, mercan. Bölgenin balıkları, yırtıcı balıklar, nasıl sayayım bir bir! Irmak akmaz oldu, deniz kıpırdamıyordu, balıklar sıralandı, önce küçükler, arkalarında ortaboylular, daha büyükleri de daha derinlerde; hepsi de başlarını suyun yüzeyine doğru kaldırmış bekliyorlardı. Hepsi sırasını alınca, Antonio elini uzatıp onları kutsadı, sonra hemen yüksek sesle vâzına başladı. “Balık kardeşler, sizleri çağırdım ki, göksel babamızı birlikte ululayalım. Size neler verdi neler, kıvanç, armağanlar, servet! Su üç kez soylu bir maddedir, serindir, temizdir, durudur. Güneş parlayınca, deniz durgunken yüzeye çıkarsanız ve cümbüş yaparsanız; fırtına çıkarsa denizin durgun olduğu dibine iner, orada mutlu olursunuz. Tanrı size ne büyük çeviklik, renk ve güzellik vermiş, balık kardeşler! Büyük tufan yer aldığında ve bütün yeryüzü hayvanları boğulduğunda, sizler rahatlık ve güven içinde kabaran sularda yüzmüştünüz. Yunus Peygamber suya düştüğünde ona barınak buldunuz, üç gün sonra da yeniden karaya çıkardınız. Sizler, suyun en parlak süsleri: Tanrı sizi çok seviyor ve soyunuzun ölmesini istemiyor. Bıraktığınız binlerce yumurtaya şükredin. Tanrı sizden razı olsun, şimdi gidin, Tanrı rahmeti üstünüzden esirgemesin.” 
		</p>
		<p class="normal">“Balıklar ağızlarını, açık dudaklarını hareket ettirdi. Belki de benim duyamadığım bir ilâhi okuyorlardı. Kuyruklarını havaya dikip kıvanç içinde kayboldular. Deniz ve ırmak köpük köpük kaynaştı. Halk dehşet içinde Antonio’nun ayaklarına kapandı. ‘Bağışla bizi, Antonio Kardeş,’ diye bağırdılar. ‘Haklısın balıklar bile sesine kulak verdiler; bu durumda biz, insanlar nasıl dinlemeyiz? Önümüze düş, bize yol göster.’ Antonio öne düştü ve bizi sevinç içinde Rimini’ye götürdü, orada büyük bir kiliseye girip Tanrı’ya şükür duası ettik.”</p>
		<p class="normal">Bu konuşma Juniper’i terletmişti. Vücudu baştanbaşa parıldıyordu ve denizden yeni çıkmış bir balık gibi göz kamaştırıyordu.</p>
		<p class="normal">Francesco elini kaldırdı. Pek heyecanlanmıştı.</p>
		<p class="normal">“Tanrıya hamdolsun. Ben ölüyorum; başka biri doğuyor. Tanrının yeryüzündeki tohumu ölümsüz. Ben yoruldum, faydam yok artık; gözlerim iyi görmez oldu; batan güneşim ben, O genç, güçlü kuvvetli, sevinç ve ateş dolu; doğan bir güneş o. Hepiniz onu selâmlamalısınız.”</p>
		<p class="normal">Elini Rimini yönünde salladı.</p>
		<p class="normal">“Hoş geldin Antonio Kardeş. Tanrı senden razı olsun, benim ulaşamadığım yüksekliklere sen ulaşasın.”</p>
		<p class="normal">Sustuk. Gözlerimi kapadım, biri batan, öteki doğan iki güneş gördüm, üzüntü ve mutluluk karışımı bir duygu kapladı içimi. Yeniden gözlerimi açarak dile getirilemeyecek bir yumuşaklıkla Francesco’ya baktım. Başı dizleri arasında kendinden geçmişti, çevresinde olup bitenden habersizdi. Bizden ayrılmıştı.</p>
		<p class="normal">Juniper bana göz kırptı.</p>
		<p class="normal">“Gidip biraz çalı çırpı getirip ateş yakayım,” dedi kulağıma eğilip.</p>
		<p class="normal">“Ateş istemiyor, Juniper Kardeş. Şu son günlerde vücudunun ısınmasını istemiyor. Ateş yakarsan paylar bizi.”</p>
		<p class="normal">“Paylasın varsın. O arada iliği kemiği ısınmış olur.”</p>
		<p class="normal">Bunu söyler söylemez, dışarı fırladı, çok geçmeden de bir kucak dolusu odunla döndü, ocak başına çöküp odunları çaktı ve yaktı. Francesco ne bir şey duyuyor, ne bir şey görüyordu, tam göksel bir mutluluk içindeydi. Alevler yükseldi; kulübenin dört yanına yansıdı. Ocağa doğru atıldım, ilkin sırtımı, sonra da karnımı ateşe tuttum. Derken ellerimi, ayaklarımı uzattım, iliğime kadar ıslandım. Sonra Juniper ile ikimiz ateşin önüne oturup kıs kıs güldük. Keyfimiz iyice yerine gelmişti, ama ikide bir Francesco’ya göz atıyor, sıcaklığı duyup duymadığına, bizi azarlayıp azarlamayacağına bakıyorduk.</p>
		<p class="normal">“Biraz zorlaman gerek onu, Leo Kardeş,” diye akıl verdi bana. “Yemeğe zorla. Anlamıyormuş gibi yap, uyurken ateş yak. Gözleri başka yere bakarken, hırkasını onar. Ölmesine bırakma. Farkında değil misin ki bizi doğrudan Cennete götürebilecek böyle bir kılavuz elimize bir daha geçmez.”</p>
		<p class="normal">“Olmaz Juniper Kardeş. Yapamam. İzin vermez. Ben de onunla birlikte donuyorum ve açlıktan ölüyorum.”</p>
		<p class="normal">“Böyle çetin bir hayatı onunla paylaştığın için sana hayranım Leo Kardeş. İnsan gücünün ötesinde olan bir şey bu. Nasıl katlanabiliyorsun?”</p>
		<p class="normal">“Katlanamıyorum, Juniper Kardeş. Yapabileceğimden daha fazlasını yapıyorum ama gururumdan. Sofuluk değil, gururdan. Bu noktaya gelmişken dönmeğe utanıyorum.”</p>
		<p class="normal">“Kimden utanıyorsun?”</p>
		<p class="normal">“Herkesten; Tanrı’dan, Francesco’dan, çevremdekilerden, kendimden.”</p>
		<p class="normal">“Arasıra, bayramlarda örneğin, şöyle zengin bir sofrada yemek istemiyor mu canın! Ya da şarap yudumlamak veya yumuşak bir döşekte uyumak? Biliyorsun Tanrı bütün şeyleri insan için yapmış, kabul etmek günah değil ki. Bana gelince... (Niye açık konuşmayayım?) Rahatım yerinde, bu yüzden Tanrı’ya şükürler olsun. Duam, sadece yüreğimden değil, aynı zamanda karnımda, sıcak ellerim ve ayaklarımdan, bütün vücudumdan çıkıyor. Bütün sır burada, Leo Kardeş; iyi ile kendi çıkarın olan şeyi karıştırabilmek.”</p>
		<p class="normal">Gülümsedim.</p>
		<p class="normal">“Kılavuzumuz sen olaydın, vaydı halimize, Juniper Kardeş! Hepimiz besili olarak Cehennemi boylardık.”</p>
		<p class="normal">Juniper cevap vermek için ağzını açmak üzereyken Francesco durumunu değiştirdi. Yüreklerimiz çarparak, soluğumuzu tuttuk. Francesco döndü.</p>
		<p class="normal">Ateşi görür görmez, “Bu da ne?” diye bağırdı. “Kim yaktı ateşi? Hemen su getirip söndürün onu.”</p>
		<p class="normal">“Peder Francesco, Sevgi Havarisi,” dedi Juniper, Francesco’nun dizlerine kapanarak, “Ateş hemşiremiz bizim: niçin öldürmek istiyorsun onu? Acımıyor musun ona, sen ki üstünde yürüdüğün şu toprağa bile acıyan? O da Tanrı’nın kızı ve bize yardım etmek istiyor - bu yüzden geldi ve bize yardım etmek istiyor - bu yüzden gelip ocağa oturdu. Bak nasıl sesleniyor, işitmiyor musun? ‘Francesco Kardeş’ diyor. ‘Ben de Tanrı’nın yarattıklarındanım, öldürme beni!’”</p>
		<p class="normal">Francesco sustu. Juniper’in sözleri yüreğine işlemişti.</p>
		<p class="normal">“Juniper Kardeş. Seni eski düzenbaz seni,” dedi sonunda gülerek, “geldin sofu hokkabazlığınla her şeyi alt üst etmek istedin.”</p>
		<p class="normal">Ocağa döndü.</p>
		<p class="normal">“Ateş hemşire, bağışla beni, seni kulübemden kovmuyorum; üstelik, yine gelmeni rica ediyorum.”</p>
		<p class="normal">Bunu dedikten sonra kapıya doğru gitti ve ateşten mümkün olduğu kadar uzağa oturdu.</p>
		<p class="normal">Ertesi sabah erkenden Francesco beni ayağıyla dürttü.</p>
		<p class="normal">“Kalk, Leo Kardeş. Kulübe fazla sıcak; rahatız aşırı. Gel, San Damiano’ya gidelim. Manastırın dışında dallardan yapılmış bir barınak var; orada kalmak istiyorum. Ama senden ne haber? Katlanabilecek misin? Gücünü topla, Leo Kardeş. İstediğin zaman gidebilirsin, kaçabilirsin. Bağışla beni, Tanrı’nın küçük arslanı, sana bu denli işkence çektirdiğim için.”</p>
		<p class="normal">Doğruydu, işkence çektiriyordu, ama bunu bana karşı olan büyük aşkından yapıyordu.</p>
		<p class="normal">“Sen nereye gidersen, ben de oryaya gidiyorum, Peder Francrsco,” diye bağırdım ayağa sıçrayarak. “Ardımdaki köprüleri yaktım; geri dönemem artık.”</p>
		<p class="normal">“O halde yürü bakalım, Leo Kardeş. Ben de yaktım köprüleri. Geri dönme yok! Kolunu belime dola da düşmeyeyim. Henüz iyice aydınlanmadı ortalık.”</p>
		<p class="normal">Yakıcı bir soğuk vardı, gök lâcivertti, bütün yıldız sürüleri, ince sabah aydınlığı içinde boğulmuştu. Hâlâ direnip duran zühre, kendini yok etsin diye güneşi bekliyordu. Kuşlar cıvıldamağa başlamamıştı henüz, ama uzaklarda bir horozun ötüşü duyuldu.</p>
		<p class="normal">“Kuşlar kışın aç,” dedim. “Ötmeyişleri ondan olsa gerek. İnsanlar da öyle mi acaba, Francesco Kardeş? Dua ve türküye çevirebilmek için bir şeyler yememiz gerek mi acaba?”</p>
		<p class="normal">Francesco gülümsedi.</p>
		<p class="normal">“Aklın fikrin yemekte, Leo Kardeş. Söylediğin her şey Tanrı’ya inanmayanlar için doğru. Ama inananlar için bunun tersi doğru: onlar için de dua besiye dönüyor, karınları doymuş oluyor.”</p>
		<p class="normal">Biz konuşurken ortalık daha bir aydınlandı, doğu göğü pembeleşti, sık iğne yapraklı bir çam altına girdiğimizde bir kuş kapalı duran gözkapaklarında bir parlaklık duyarak uyandı ve ötmeğe başladı.</p>
		<p class="normal">“Günaydın, Tarla Kuşu Kardeş!” diye bağırdı Francesco. “San Damiano’ya gidiyoruz. Gel, katıl bize!”</p>
		<p class="normal">Tarla kuşu dalların arasından fırladı, uyuşukluğunu gidermek için silkindi, sevinç içinde öterek göğe ağdı.</p>
		<p class="normal">“Onun San Damiano’su da gök,” dedi Francesco. “Şimdilik Allahaısmarladık.”</p>
		<p class="normal">Manastıra vardığımızda rahibeler henüz sabah duasındaydılar. Kilisenin içindeki lâmbalar yanıyordu. Ayak ucunda ilerleyerek tapınağın küçük penceresine yürüdük ve dışarda durup Tanrı’ya cıvıldayarak hitap eden tiz kadın sesleri duyduk.</p>
		<p class="normal">“Bu ne büyük zevk Leo Kardeş!” dedi Francesco gözleri yaşla dolarak. “Güneş, tarla kuşu, sabah duası, herkesten önce uyanmış. Sevgiliye ilahiler okuyan İsa’nın gelinleri, ne büyük zevk. Clara Hemşire’nin sesi ötekilerden daha belirli.”</p>
		<p class="normal">Dua bitince, rahibeler beyaz cübbelerine sarılmış bir halde avluya üşüştüler. Francesco’yu görür görmez, buğday görmüş güvercinler gibi tiz, mutlu çığlıklar attılar. İlk önce çıkan Clara Hemşire oldu. Francesco’nun kanlı elini tuttu ve onu gözyaşlarına beledi.</p>
		<p class="normal">“Peder Francesco...” diye mırıldandı, sesi heyecandan boğulur gibi, “Peder Francesco...”</p>
		<p class="normal">“Clara Hemşire, senin ve öteki hemşirelerin yanında bir kaç gün kalmak istiyorum. Sizleri selâmlayıp elveda diyeceğim, yola çıkıyorum, Kutsal Baş Rahibe, manastırın dışındaki dallardan yapılmış kulübede kalmak istiyorum.”</p>
		<p class="normal">Clara Hemşire, Francesco’ya bakıyordu, iri gözlerinden yaşlar akıyordu.</p>
		<p class="normal">“Peder Francesco, kulübe, manastır, bütün hemşireler emrinde. Buyruk senin.”</p>
		<p class="normal">Francesco’nun yaşlı annesi göründü. Bir deri bir kemik kalmıştı, uykusuz geçen geceler ve oruçlar renk bırakmamıştı yüzünde, ama yüzü mutlulukla parıldıyordu. O da sırası gelince, oğlunun elini öpmek için eğildi, elini beyaz saçı üstüne koyup onu kutsadı.</p>
		<p class="normal">“Anne,” diye fısıldadı, “Anne... Pica Hemşire.”</p>
		<p class="normal">Hemşirelerden ikisi kulübeye düzen vermek üzere koştular, ama Clara onları tuttu. “Durun, o işi ben yapacağım,” dedi. “Bana bir çalı süpürgesi, bir testi su ve hücremdeki çiçek saksılarını getirin; aynı zamanda bir lâmba ile geçen gün piskoposun vermiş olduğu, içinde saka kuşu olan kafesi de getirin.”</p>
		<p class="normal">Francesco bitkindi. Tapınağın minik penceresi altına yere çöktü ve bekledi. Yüreği acı ve gururla dolu annesi, çekilmiş olduğu avlunun köşesinden ona bakıyordu. Dudakları, ayakları ve elleri soğuktan morarmıştı. Hemşireler onu örtmek üzere kalın bir yün battaniye getirdilerse de onu bir yana fırlatıp ayağa kalkmayı denedi, ama gücünün yetmediğini gördü. İki hemşire ona doğru koştu. Koltuklarından tutarak onu ağır ağır, adım adım kulübeye yürüttüler. Clara onun için bir ot minder sermişti, üstüne de içi bol samanla dolu bir döşek, yumuşak bir de yastık koymuşlardı. Hemşireler onu döşeğin üstüne koyup, ikimizi yeniden yalnız bırakıp gittiler. “Bir istediğin var mı, Peder Francesco?”</p>
		<p class="normal">“Ne isteyebilir ki Leo Kardeş? Daha ne isteyebilirim ki? Her şeyim var.”</p>
		<p class="normal">Gözlerini kapadı, Allahaısmarladık dermiş gibi bana başıyla işaret etti.</p>
		<p class="normal">O gece uyku uyumadı, sayıkladı durdu, alnı, elleri, bütün vücudu ateş saçıyordu. İkindiyin gözlerini açtı.</p>
		<p class="normal">“Leo Kardeş, hemşirelere söyle, beni görmeğe gelmesinler artık. Söyle onlara yalnız kalmak istediğimi, hiç bir şeye ihtiyacım olmadığını. Şimdi bütün dileğim sessizlik. Başka hiç bir şey istemiyorum. Ne ateş, ne yiyecek; sadece sessizlik.”</p>
		<p class="normal">Yastığı kaptığı gibi fırlatıp attı.</p>
		<p class="normal">“Al onu da dışarı at, Leo Kardeş. İçinde şeytan yatıyor; bütün gece uyutmadı beni. Yastık yerine bir taş getir.”</p>
		<p class="normal">Yanan elini avucuna bıraktı: </p>
		<p class="normal">“Leo Kardeş, yolculuk arkadaşım, mücadele arkadaşım: bağışla beni... “ Sonra gözlerin kapadı.</p>
		<p class="normal">Dışarı çıktım, kulübenin önünde oturdum, ağladım için için, boğuk hıçkırıklarla; duymasın diye. Clara Hemşire bana doğru geldi.</p>
		<p class="normal">“Ne yapabiliriz ki, Leo Kardeş? Onu nasıl hayatta tutabiliriz?”</p>
		<p class="normal">“Hayatta kalmak istemiyor ki, Clara Hemşire. Tırmanışın bittiğini söylüyor. Doruğu çarmıhtı, çarmıha da gerildi. Şimdi kalan tek şeyi, sabırsızlıkla bekliyor, Dirilişi bekliyor.”</p>
		<p class="normal">“Ölümü mü demek istiyorsun, Leo Kardeş?”</p>
		<p class="normal">“Ölümü.”</p>
		<p class="normal">Clara Hemşire içini çekip, başını önüne eğdi. Derken bir süre sonra:</p>
		<p class="normal">“Belki saka kuşu onu bir süre daha hayatta tutar. Dün bütün gün öttü mü?”</p>
		<p class="normal">“Hayır, Clara Hemşire. Korktu sanıyorum.”</p>
		<p class="normal">“Korkusunu atlatıp, türküye başlar başlamaz, belki Peder Francesco o kadar çabuk ölmek istemeyebilir.”</p>
		<p class="normal">Bir şey dedim, ama çok iyi biliyordum ki, Francesco, çok daha tatlı bir türküyü, bulutların, yıldızların ötesinden gelen ve onu çağıran bir cıvıltı sesini duyabiliyordu. Ruh çoktan kafesini açmış, uçup kaçmak üzereydi: kaçıp göksel koroya katılacaktı.</p>
		<p class="normal">Üçüncü gün ateşi en yüksek derecesini buldu. Soluk yanakları kızardı; dudakları kurudu. Koma halinde görünmeyen varlıklar gördüğünden, ikide bir yerinden sıçrıyordu. Birden beni çağırdı. Tan atmak üzereydi.</p>
		<p class="normal">“Leo Kardeş, kimsin sen? Göremiyorum seni.”</p>
		<p class="normal">“Yanındayım, Peder Francesco. Buyur.”</p>
		<p class="normal">“Yanında kalemin hokkan var mı?”</p>
		<p class="normal">“Hep yanımda duruyor Peder Francesco. Buyur. Söyle.”</p>
		<p class="normal">“Yaz!”</p>
		<p class="normal">Gözlerini havaya dikmişti, görüntüsü kaybolmadan zamanında yazdırmak için telâştan titremeğe başladı.</p>
		<p class="normal">“Dinliyorum Peder Francesco.”</p>
		<p class="normal">“Yaz: Tanrı’nın rüzgârıyla eğilen bir sazım ben. Bekliyorum o büyük ozan Ölüm gelsin, hasatımı yapsın, delikler açsın da beni neye çevirsin. Böylece dudakları arasına sıkışmış durumda Tanrı’nın ölümsüz saz-yatağında türkü söyleyerek dolaşayım.”</p>
		<p class="normal">Döşeğe yığıldı kaldı, yüzü yukarı bakıyordu, gözleri kapalıydı. Ama kamaşmasın diye lâmbayı söndürmek üzere kalkarken birden yeniden doğruldu.</p>
		<p class="normal">“Leo Kardeş!” diye yeniden bağırdı, imdat istermiş gibi avazı çıktığı kadar. “Leo Kardeş! Yaz!”</p>
		<p class="normal">“Kara başmelek elimden tuttu benim. ‘Nereye?’ diye sordum. ‘Yeryüzünün ardımızda bırakıyoruz’ diye cevap verdi, parmağını dudaklarına götürerek. ‘Gözlerini kapat da görme onu, görüp yaş dökmeğe başlama.’”</p>
		<p class="normal">“Yelken açtım,” diye devam etti Francesco kıpırdamadan. “Ardımda yeşil toprak, önümde sonsuz siyah deniz, yukarımızda göklerde göktaşı gibi fırlayan kuzey yıldızı. Rabbim, yüreğim elinde; sen yol gösteriyorsun, o ilerliyor. Cennetin ilk kuşu göründü bile.”</p>
		<p class="normal">Gözleri yanıyordu, vücudu baştanbaşa nabız gibi atıyordu. Tüykalemi havada tutmuş bekliyordum.</p>
		<p class="normal">“Yaz, nerdesin, Leo Kardeş? Yaz!”</p>
		<p class="normal">“Başmelek Adem ile Havva’yı Cennetten kovduğunda, ikisi de konuşmadan bir toprak yumrusu üstüne oturdular. Güneş battı. Gece dehşet içindeki topraktan yükseldi, dehşet içinde gökten indi; soğuk bir ayaz esmeğe başladı, Havva ısınmak için kocasının göğsüne sokuldu. Kendini daha iyi hisseder hissetmez, yeni doğan minik yumruğunu sıkıp ağzını açtı ve dedi. ‘Buyruğun yerine getirilemeyecek, korkunç ihtiyar!’”</p>
		<p class="normal">Francesco güldü. Herhalde önündeki havada, Havva’nın yeni doğan yumruğunu sıkıp tehdit savurduğu havada, ilk yaratıkları görüyordu. Ama kahkahası gözyaşlarına boğuldu.</p>
		<p class="normal">“Hâlâ burada mısın, Leo Kardeş? Yaz:</p>
		<p class="normal">“Başmelek Cebrail yeryüzüne indiğinde, mevsim bahardı. Gördüğü, korkuttu onu. ‘Yeryüzü son derece güzel, yosma!’ dedi kendi kendine; fazla kalmasam daha iyi burada! Bir marangoz dükkânından dışarı uğradı. ‘Burası Nezaret yavrum,’ dedi. ‘Ne arıyorsun?’ ‘Meryem’in evini?’ Marangoz titremeğe başladı, ‘Ya elinde o çarmıh niye? Ya o çiviler, o kan?’ ‘Bu çarmıh değil, zambak!’ ‘Kim gönderdi seni?’ ‘Tanrı’ Marangozun yüreğinde bir bıçak döndü. Her şey bitti! dedi kendi kendine. Kapıyı açarken; küçük bir avlu, bir kuyu, bir saksıda fesleğen, kuyunun yanında da minik bir bebek entarisi diken bir kız göründü.”</p>
		<p class="normal">Francesco’nun gözleri, başmeleğinkiler gibi yaşla doldu. İçini çekti; yüreği parçalanıyordu.</p>
		<p class="normal">“Zavallı Meryem, zavallı,” diye mırıldandı. “Zavallı tatlı küçük Meryem, sevgili oğlunu ölümün aldığı... Rabbim, insanların tek bir yıl içinde döktüğü yaşlar hep birden akacak olaydı, evini alıp götürürdü senin. Ama her şeyi bilirsin ya sen, tek tek akıtırsın o yaşları.”</p>
		<p class="normal">Bu sözler korkuttu onu, ağzından çıkar çıkmaz ‘yazma’ dedi. “Bunlar şeytanın sözleri. Yazdıysan ne olur sil, Leo Kardeş!”</p>
		<p class="normal">Bir süre sonra devam etti: “Yüreğimde kalan ufacık bir türkü daha var, Leo Kardeş. Birlikte mezara götürmek istemiyorum; kalemini al, yaz:</p>
		<p class="normal">“Tanrı sonunda dünyayı yaratmayı tamamladıktan sonra ve elinin çamurunu yıkadıktan sonra, Cennetteki ağaçların birinin altında durup gözlerini kapadı. ‘Yoruldum’ diye mırıldandı: ‘Bir iki dakika neden dinlenmeyeyim?’ Uykuyu çağırdı, ama o an kırmızı pençeli bir sakakuşu gelip başı üstüne tünedi, ötmeğe başladı. ‘Dinlenme yok, sükûn yok; uyuma! Gece gündüz başının üstünde oturup bağıracağım: dinlenme yok, sükûn yok, uyuma! Uyumana bırakmam seni, ben insan yüreğiyim.’”</p>
		<p class="normal">Francesco soluk soluğa sırtüstü düştü.</p>
		<p class="normal">“Nasıl, hoşuna gitti mi Leo Kardeş?” diye mırıldandı.</p>
		<p class="normal">Ne diyeceğimi bilemedim. Ne diyebilirdim? İnsan yüreği Tanrı’ya nasıl olur da böyle küstahça hitap edebilirdi.</p>
		<p class="normal">“Korkma, Tanrının küçük arslanı. Evet, insanın küstahlığı sonsuz, ama Tanrı böyle yaratmış bizim yüreklerimizi öyle dilemiş, ona karşı çıkmasını, direnmesini!”</p>
		<p class="normal">San Damiano’da geçirdiğimiz o günlerde, vücudu eskisinden çok daha fazla acı çekti; ama ruhu hiç bir zaman bu kadar derin bir mutluluk içinde olmamıştı. Beş yarasından hiç birinin kanamamasına rağmen, acılar içini gittikçe kemirmeğe başlamıştı. Bir kanayan yeri sadece gözleriydi şimdi: gözyaşıyla karışık kan akıyordu.</p>
		<p class="normal">Geceleri ayak dibinde yatıyordum, ben de onun gibi uyumuyordum, henüz bu dünyadan ayrılmasın diye didinip duruyordum. Bir gün kulak uğuldamaları durdu, saka kuşunun sesini duymuştu. Ağzı açık, gözleri kafese dikili, uzun bir süre dinledi durdu. Yüzünden büyük bir mutluluk okunuyordu.</p>
		<p class="normal">“Nedir bu sesini duyduğum kuş, bu ne tanrısal musiki?” diyordu bana. “Cennete mi geldik ola?”</p>
		<p class="normal">Kulağını dikti, yüzü hep o mutluluk içine gömülü dikkatle dinlemeğe devam etti.</p>
		<p class="normal">“Ah bir bilsen ne dediğini Leo Kardeş!” diye bağırdı sevinç içinde, “Minik tüylü bağrında ne büyük mucize gizli!”</p>
		<p class="normal">Saka kuşu bize alışmıştı; her gün tan ağarırken ötmeğe başlıyordu. Gırtlağını şişiriyor, minik yuvarlak gözlerini dışarıdaki aydınlığa dikiyordu; öyle candan söylüyordu ki, gagasından kan damlıyordu. Nitekim, türkü onu sarhoş etmişti. Bazan ansızın duruyor, kafesin çubuklarını gagalıyor, kaçıp kurtulma özlemi duyuyordu: dışarıdaki bir dal üstünde tünemiş duran bir serçe görmüştü, ona katılmak istiyordu. Ama çok geçmeden kafesin ortasında asılı duran saz çubuğa tüneyip yeniden türküsüne başlıyordu.</p>
		<p class="normal">Madam Pica gizlice gelip, girift dallardan meydana gelmiş olan duvarın yarıklarından oğluna bakıyordu. Avucunu ağzına kapamış bir durumda onu uzun uzun seyrettikte sonra, sessizce hücresine dönüyordu. Clara Hemşire ise, kulübenin eşiğinde kaç gece nöbet beklemiş, içeri girmeği göze alamamıştı. Ölmekte olan adamın sevinçli güftelerini dinliyordu, Francesco son zamanlarda kendini türküye vermişti. Ruhu tıpkı saka kuşu gibi neşeliydi, gençliğinde kapalı pencereler altında, dostlarıyla birlikte kenti gezerken söylediği ozan türküleri yeniden dudaklarına gelmişti.</p>
		<p class="normal">“Pacifico Kardeş burada olaydı da bana lavta çalaydı ah!” deyip duruyordu. “Lavta İsa’nın meleksi ağzıdır derken haklıydı, çünkü melekler konuşmak için havada uçarlar ve türküyle sohbet ederler.”</p>
		<p class="normal">Bir gün yatağında doğrulup oturdu ve sevinç içinde elini çırptı. “Bütün gece ne düşündüm, biliyor musun, Leo Kardeş?” diye bağırdı bana. “Odunun her bir parçası bir lavta, bir keman, Rabbi ululayan bir sesi var... Hayır duamı almak istiyorsan bana iki odun parçası getir.”</p>
		<p class="normal">Getirdim. Birisini omuzuna dayadı, ötekini de kemen yayı çeker gibi sürtmeye başladı. Döşeğin üstüne oturmuş halde durmadan çaldı söyledi, kıvanç içinde kendinden geçti. Gözleri kapalıydı, başını arkaya atmıştı: vecd içindeydi.</p>
		<p class="normal">“Odun parçalarını işitiyor musun, türküleri duyuyor musun?” diye sordu bana. “Dinle!”</p>
		<p class="normal">İlkin sürtmekten gıcırdayan iki sopa sesi duydum. Ama yavaş yavaş kulağım ayarlandı, ruhum uyandı ve iki kuru daldan çıkan tatlı mı tatlı bir ezgi duymağa başladım. Francesco’nun ellerinde dilsiz odun keman olup çıkmıştı.</p>
		<p class="normal">“İşitiyor musun, Leo Kardeş? İşitiyor musun? Başka şey düşünme, gönlünü ver, dinle. İnsan Tanrı’ya inandı mu, dilsiz odun parçası diye bir şey yoktur, zevkli yanı olmayan acı yoktur, mucizesiz günlük hayat yoktur!”</p>
		<p class="normal">Bir gün kemanını çalarken yüzü birden rahatladı, sanki koyu bir göle düşmüştü üstüne. Dışarı fırlamış gözlerle kapıdan bakıp bir çığlık attı, bu mutluluk mu, yoksa acı mı ifade ediyordu belli değildi, çünkü o çığlıkla bütün insanlığın neşe ve hüznü vardı. Kimi gördü de çığlık attı, kim sebep oldu diye baktım. Dışarıda kimse yoktu. Issız manastır bahçesinde güçlü rüzgârda, dallardan kopan son yapraklar yere düşüyordu. Rahibeler âyini dinlemek üzere toplanmışlardı. Kuş sürüleri gibiydiler, Tanrıya övgüler okuyan tatlı seslerini duyuyorduk. Ama uzaklarda, her köy evinde korkmuş köpekler havlıyorlardı.</p>
		<p class="normal">“Ne gördün Peder Francesco?” diye sordum. “Ne gördün? Ne diye bağırdın?”</p>
		<p class="normal">Nice sonra verdi cevabını. İki odun parçasını yatağın üstüne bırakmış, hâlâ açık gözlerle dışarıya bakıyordu.</p>
		<p class="normal">“Kimi gördün,” diye sordum yeniden. “Ne gördün?”</p>
		<p class="normal">Dudakları kıpırdadı, “Ölüm Kardeşi... Ölüm Kardeşi...” diye tekrarladı durdu, görüntüyü kucaklamak istermiş gibi kollarını iki yana açmıştı.</p>
		<p class="normal">Bir şey demedim. Anlamıştım: Kara Başmeleği görmüştüm. Köpekler de görmüştü onu; bu denli korkmalarının nedeni buydu. Gözyaşlarımı gizlemek için dışarıya çıktım, kulübenin çevresini dolaştım, ama kimseyi göremedim. Kış güneşi o sabah bulutlardan kurtarmıştı kendisini, ovanın üstündeki çığ örtüsünü kaldırmış, kışı bahar gibi güldürmeğe başlamıştı. Hemşireler kiliseden çıkıp avluda dağıldıktan sonra kahvaltı etmek için - bir lokma ekmek, bir yudum su - yeniden toplandılar. Clara Hemşire beni görür görmez yaklaştı ve tedirgin bir sesle sordu, “Niye ağlıyorsun, Leo Kardeş? Peder Francesco...”</p>
		<p class="normal">“Peder Francesco Kara Meleği gördü. Çığlık attı, sonra da onu kucaklamak için kollarını açtı...”</p>
		<p class="normal">Clara Hemşire gözyaşlarını tutmak için peçesinin kenarını ısırdı.</p>
		<p class="normal">“Ne dedi? Sevindi mi?”</p>
		<p class="normal">“Bilmiyorum, Clara Hemşire, ‘Ölüm Kardeş... Ölüm Kardeş!’ diye mırıldanıyordu sadece.”</p>
		<p class="normal">“Dinle bak. Leo Kardeş,” dedi sesini alçaltarak, “hâlâ korkmakta olduğum bir şey var. Dikkatli olman gerek, çünkü son bir kaç gün içinde, sinsi sinsi bazı kimseler dolaşıyor manastırın çevresinde. Vahşi adamlar! Hemşirelerden biri tanıdı onları: Perugia’lı haydutlarmış. Oradakiler Peder Francesco’nun ağır hasta olduğunu öğrenmiş olmalılar, onu çalıp götürmek için bu haydutları göndermiş olmalılar. Azizi olmak demek, servet bakımından son derece önemlidir bilirsin. Bu bakımdan dikkatli ol, Leo Kardeş!”</p>
		<p class="normal">Yüzünü örterek acele acele ayrıldı ve kiliseye daldı.</p>
		<p class="normal">Piskoposa haber göndersem dedim. Söylerim, Francesco’yu korumak için Assisi’den asker yollar.</p>
		<p class="normal">Kulübeye girdiğimde Francesco’nun sırtı duvara dayalı, döşeğinde oturduğunu gördüm. Yüzü durgun ve mutlu görünüyordu.</p>
		<p class="normal">“Kalemini getir, Leo Kardeş,” dedi, geldiğime sevinerek. “Son sözlerimi yazmanı istiyorum, her nerede olurlarsa olsunlar, bütün kardeşlere ve hemşirelere okunacak bir mektup. Bitirince mührümü basacağım, haçı çizeceğim.”</p>
		<p class="normal">Kalemi alıp yanı başına diz çöktüm. Ağır ağır, durgun sözlerini tarta tarta yazdırmağa başladı.</p>
		<p class="normal">“Kardeşlerim, Hemşirelerim. Bugün Tanrı bana büyük çağrıyı getiren Kara Meleği gönderdi. Ben yola çıkıyorum. Ama ilkin size son sözlerimi söylemeden uzaklaşmak istemedim. Çocuklarım, Yoksulluk, Sevgi, İffet ve İtaat; Tanrı’nın dört büyük kızı, bundan böyle yanınızdan ayrılmasın, dilerim! Bir an unutmayın ki, Kara Melek yanıbaşınızda nöbet bekler, doğduğunuz günden bu yana ayrılmadan bekliyordur! Her an, bu son saatimdir, hazırlıklı olmalıyım demelisiniz... Dikkat edin insana değil, Tanrı’ya güvenin. Vücut hastalanır ölüm yaklaşır. Dostlar ve Akrabalar hastanın üstüne eğilir, ona ‘Evinizi derleyin toplayın, servetinizi dağıtın, çünkü ölüyorsunuz,’ der. Zavallının karısı, çocukları, dostları, komşuları başında toplanır ağlar gibi yaparlar; o da inleyip sızlanmalarına kanarak vargücünü kullanıp şöyle der. ‘Evet, kendimi, ruhumla ve bedenimle, bütün varım ve yoğumla, her şeyimle, sadık ellerinize teslim ediyorum.’ Derken bir an kaybetmeden dostlar ve akrabalar, rahibi çağırır, son duasını yaptırırlar. ‘Günahlarını çıkartmak istiyor musunuz?’ diye sorar Rahip. ‘İstiyorum’ der o da. ‘Ömrüm boyunca kanunsuz olarak ele geçirdiğin şeyleri geri vermek istiyor musun sahiplerine?’ ‘Hayır, veremem’ ‘Niçin?’, ‘Çünkü neyim var, neyim yok, hepsini aileme ve dostlarıma verdim.’ Böylece konuşamaz olur ve günahlarını bağışlatmadan ölür gider. Derken adamın yastığı başında kahkahayla gülerek dönüp durmakta olan Şeytan ruhunu hemen alıp Cehenneme atar ve böbürlendiği bütün erdemleri, iktidarı, zenginliği, güzelliği de onunla birlikte uçuruma yuvarlanır. Bu arada ailesi ve dostları malları bölüşür, ona lânet okurlar, ‘Kemikleri zift ve cehennem taşında yanar inşallah! Biraz daha biriktirseydi bizim için!’ Böylece hem göğü, hem yeri inkâr etmiş olur. Geriye ne kalıyor payına? Cehennem: orada fokur fokur kaynayan ziftte sonsuzca ceza görür.”</p>
		<p class="normal">“Ben, Francesco Kardeş, o naçiz kul, büyük günahkâr, size yalvarıp yakarırım Kardeşlerim, Hemşirelerim, Tanrı’nın kendi olan Sevgi adına, ayaklarınızı öperek İsa’nın sözlerini alçakgönüllülük ve sevgiyle kabul etmenizi dilerim. Bu kutsal sözleri kabul edip onlara uyanlar, böylece başkalarına örnek olanlar sonsuzca kutlu olsunlar!”</p>
		<p class="normal">“Sana da, Leo Kardeş. Yolculuk arkadaşın Francesco Kardeşinden selâm olsun. Duamı almak istersen Kardeşim, yolda ilerlerken söylediğimiz şeyleri unutma. Elinden geldiğince uymaya çalış onlara, kendin nasıl uygun görüyorsan öyle davran, İsa’yı memnun etmeğe, onun ayak izlerinden gitmeğe çalış; Yoksulluk Hanımımızdan, Kutsal İtaatten ayrılma. Bana sormak istediğin bir şey varsa, sor, çekinme, henüz dudaklarım varken, konuşabiliyorken. Allahaısmarladık Kardeşlerim, Hemşirelerim, yavrularım. Elveda Leo Kardeş, yoldaşım, mücadele arkadaşım.”</p>
		<p class="normal">Yorulmuştu. Gözlerini kapatarak döşeğin üstünde tortop oldu. Acısı feci olmalıydı, yüzü allakbullak oluvermişti.</p>
		<p class="normal">“Acı mı çekiyorsun, Francesco Kardeş?” diye sordum.</p>
		<p class="normal">Bir an için gözlerini çatı. “Emin olduğum tek bir şey var, Leo Kardeş! Doğduğum günden beri içimde Tanrı’dan nefret eden biri vardı, şimdiyse, nasıl sevinmem? Kayboldu o.”</p>
		<p class="normal">“Kim Peder Francesco?”</p>
		<p class="normal">“Beden,” diye cevap verdi, bitkin bir halde yeniden gözlerini kapayarak.</p>
		<p class="normal">O gece hep sayıkladı. Başmelekle konuştu durdu. Geciktiği için paylıyordu onu, yıllardır beklediğini söylüyordu ona. Niye bu kadar geç kalmıştı? Yeryüzünün, insanlar için baştan çıkarıcı olduğunu bilmiyor muydu? Bir ot yaprağının, bir saka kuşunun, yanan bir lâmbanın, tatlı bir kokunun, bu toprak dünyayı bırakmak istemeyecek kadar güçlü olduğunu bilmiyor muydu? Francesco paylayarak onu, konuştu durdu, ölüm anlamış olmalı ki, Francesco durgunlaştı, yakınmalarını bıraktı ve gülmeğe başladı.</p>
		<p class="normal">Ertesi sabah şakakları yanıyordu. Büyük atalet içindeydi, gözkapaklarını kaldıramıyordu, vücudu kaskatı kesilmişti. Korkup Clara Hemşire’ye koştum.</p>
		<p class="normal">Mutfaktaydı. “İyi bir Hristiyan bize bir piliç getirdi,” dedi bana. “Francesco’nun hastalığını duymuş, ona göndermiş. Haşladım, gücü kuvveti biraz yerine gelir.”</p>
		<p class="normal">“Paskalya perhizi başladı Clara Hemşire. Ağzına et koymaz.”</p>
		<p class="normal">“Tanrı onu hemen almağa karar vermemişse, Leo Kardeş, bizimle birlikte biraz daha kalması için haşlamayı yer. Bekle de, al götür, Tanrı yardımcımız olsun!”</p>
		<p class="normal">“Peder Francesco,” dedim ona doğru giderek. “Clara Hemşire ayaklarına kapanıyor ve Kutsal Sevgi adına bu çorbayı içmeni, vücudunu hemen terketmemeni rica ediyor... Beni seviyorsan ağzını aç.”</p>
		<p class="normal">“Kutsal Sevgi adına, Kutsal Sevgi adına...” diye fısıldadı.</p>
		<p class="normal">Gözleri kapalı ağzını açtı. Bir yudum aldı, hoşuna gitti, yeniden açtı ağzını, bir yudum daha aldı, derken yavaş yavaş hepsini bitirdi. Biraz etinden de vermeye başladım! Yediğinden habersizdi, karşı koymadan yutuyordu, kafası başka yerdeydi.</p>
		<p class="normal">Ama ben onu beslerken acayip biri girdi, soluk soluğaydı, bir şey arıyormuş gibi bakındı.</p>
		<p class="normal">“Hey, aptal aptal ne bakıyorsun?” diye bağırdım öfkeyle. “Kör müsün! Burada hasta var.”</p>
		<p class="normal">“Özür dilerim, Keşiş Kardeş,” diye cevap verdi. “Burası Kudüs değil mi? Kutsal bir koku duydum, burası Kudüs’tür deyip, dua etmek için girdim. Ama hani nerede? Görmüyorum.”</p>
		<p class="normal">Francesco işitip gözlerini açtı.</p>
		<p class="normal">“Aklını oynatmışsın sen Kardeşim,” dedi gülümseyerek.</p>
		<p class="normal">“Senden daha deli değilim,” diye karşılık verdi garip yolcu; “Cennete girmek isteyip de, perhizde piliç yiyenden daha deli değilim.”</p>
		<p class="normal">Francesco çığlık atıp bayıldı. Edepsiz konuğu kovmak için kalktım, ama sırra kadem basmıştı. Ertesi gün Francesco bana ters ters baktı. “Beni aldattın Leo Kardeş. Bana bağışlanmaz bir günah işlettin.”</p>
		<p class="normal">“Günahımı benim boynuma peder Francesco. Tanrı beni cezalandırsın, seni değil.”</p>
		<p class="normal">“Başkalarının günahını üzerine alamazsın. Ancak Tanrı yapabilir onu. Biz insanlar sadece kendi günahlarımızdan sorumluyuzdur.”</p>
		<p class="normal">“Tanrının seven - esirgeyiciliği büyüktür Peder Francesco,” diye cevap verdim, bir zamanlar bana dediği bir şeyi hatırlayarak. “Tanrının seven - esirgeyiciliği, âdiliğinden büyüktür; bu başımdan ümitlerimizi ona bağlamamamız gerekir.”</p>
		<p class="normal">“Haklısın,” dedi Francesco, “Tanrı’nın seven - esirgeyiciliğine bağlamalıyız ümitlerimizi. Sadece âdil olaydı, vaydı halimize!”</p>
		<p class="normal">Günler gelip geçti, Francesco hayatla ölüm arasında asılı duruyordu. Kardeşler sık sık görmeğe geliyorlardı onu; zaman zaman piskopos, Francesco’nun sağlığı konusunda haber almak için birilerini gönderiyor, bir yandan da Assisi’ye gelmesini rica ediyordu. “Gel yavrum,” diye yazıyordu piskopos. “Gel, benim evimde kal. İnsanın vücudu Tanrı’nın kutsal armağanıdır, ama sen onu öldürüyorsun. Cinayet işliyorsun Francesco yavrum. Tanrının ulu buyruğuna, öldürmeyeceksin dediği buyruğa karşı geliyorsun.”</p>
		<p class="normal">Francesco cevap vermeden piskoposun haberine kulak veriyordu. Ama günün birinde piskoposun sarayında kalacağım. Assisi’yi bir kez daha görmek, elveda demek istiyorum.”</p>
		<p class="normal">Kutsal hafta geldi, Francesco’da kendisini İsa’nın çarmıhta çektiklerini hatırlamağa verdi. Her gün beni yanına oturtuyor, İncil okutuyordu, İsa’nın izlerinden gitmişti, peşi sıra ilerlemişti, ihanet olunmuştu, mahkûm edilmişti, eziyet çekmişti, onunla birlikte çarmıha gerilmişti. Paskalyadan önceki kutsal Cuma günü, uzun zamandır kapanmış bulunan beş yarası yaniden açıldı; kalan birazcık kanı da akmağa başladı. Kutsal Cumartesi sabahı kendine geldi.</p>
		<p class="normal">“Leo Kardeş,” dedi elime yapışarak, “günahkâr nâçiz ben, İncil yazarlarından biri olmağa lâyık görüleydim, yanıma arslanı, öküzü, kartalı veya meleği almazdım. Benim yoldaşım, boynunda kırmızı bir kurdela olan bir kuzu olurdu kurdelanın üzerinde de şu yazardı: “Paskalya ne zaman gelecek Rabbim, ki beni kurban edesin.”</p>
		<p class="normal">Dirilişten sonra ki Paskalya günü, Hemşireler ellerinde yanan mumlar, Francesco’nun elini öpmeğe geldiler. Doğrulup oturdu ve kollarını başları üstünde tutarak onları kutsadı.</p>
		<p class="normal">“Hemşerilerim” diye fısıldıyordu, heyecan içinde. “Hemşirelerim, analarım, bilge bakireler, İsa’nın gelinleri...”</p>
		<p class="normal">Ağlıyordu. Clara Hemşire, Pica Hemşire ve bütün öteki hemşireler de onunla birlikte ağlıyorlardı. Pırıl pırıl aydınlatılmış bulunan kulübe iniltilerle dolmuştu.</p>
		<p class="normal">“Şimdi dirilişi bekliyoruz, Peder Francesco,” dedi Clara Hemşire ona. Ama hüngür hüngür ağladığından duymadı dediğini.</p>
		<p class="normal">Armağanlar, - Rabbime şükür - Assisi’den akıp duruyordu. İyi yedim ve İsa’nın bugün gerçekten dirildiğini duydum. Erkenden çekilip uyudum.</p>
		<p class="normal">“Bu gece lâmbayı söndürme,” demişti Francesco bana. “Bütün gece yansın. İsa’nın Dirilişi için kıvanç duymalı.”</p>
		<p class="normal">Rahat uyuyordum, uykumda da ta işimde Dirilişi yaşamağa devam ediyordum. Öyle geliyordu ki bana, dünyadaki bütün ruhlar kendi yeteneklerine göre İsa’nın izinden gitmeli. 
		</p>
		<p class="normal">Onun çarmıha gerilişi, sonra da Dirilişi paylaşmalıydı; çünkü ölümün son meyvesinin ölümsüzlük olduğunun farkına varmıştım. Francesco ile yaşadıkça bunu daha derinden duymuştum.</p>
		<p class="normal">Tanrı dünyaya ışığı yeniden getirdiğinde ben uyuyordum. Saka uyanmış ötüyordu; ama ben şekerleme yapıyor gözlerimi açamıyordum. Birden Francesco’nun sesini duydum uykumda. Ayağa sıçradım, bir de baktım yatağında oturuyor, iki odun parçası almış keman gibi çalıyor, hatta o muzaffer kıvanç dolu ezgiyi bile, nice yıllar geçti de aradan unutmadım ben; sessiz manastırda oturmuş yaşlı, bitkin bir halde yazdığım şu an, hepsi kulağımda.</p>
		<p class="normal"><span class="ideitalik">Ulu, Her Şeye Gücü Yeten Rabbim</span></p>
		<p class="normal"><span class="ideitalik">Övgü sana, ulusun kutsalsın</span></p>
		<p class="normal"><span class="ideitalik">Ululuk, kutsallık sana yaraşır ancak</span></p>
		<p class="normal"><span class="ideitalik">Kimse lâyık değildir adını ağzına almağa</span></p>
		<p class="normal"><span class="ideitalik">Övgü sana Rabbim, tüm yaratıkların</span></p>
		<p class="normal"><span class="ideitalik">Özellikle güneşin için.</span></p>
		<p class="normal"><span class="ideitalik">Bize günü getiren, ışık veren</span></p>
		<p class="normal"><span class="ideitalik">Büyük ihtişamla yanan güzel güneşin</span></p>
		<p class="normal"><span class="ideitalik">Bize seni anlatır o, en uluyu!</span></p>
		<p class="normal"><span class="ideitalik">Övgü sana Rabbim, ay ve yıldız kardeşler için;</span></p>
		<p class="normal"><span class="ideitalik">Parlak, değerli, güzel gökteki eserlerin için</span></p>
		<p class="normal"><span class="ideitalik">Övgü sana Rabbim rüzgâr için</span></p>
		<p class="normal"><span class="ideitalik">Hava, bulut ve bize bahşettiğin her türlü hava için</span></p>
		<p class="normal"><span class="ideitalik">Övgü sana Rabbim su kardeş için</span></p>
		<p class="normal"><span class="ideitalik">O alçakgönüllü, sevgili ve saf</span></p>
		<p class="normal"><span class="ideitalik">Övgü sana Rabbim ateş kardeş için</span></p>
		<p class="normal"><span class="ideitalik">Geceyi onunla aydınlatırsın</span></p>
		<p class="normal"><span class="ideitalik">“Güzeldir, güçlüdür, kıvançlıdır.</span></p>
		<p class="normal"><span class="ideitalik">Övgü sana Rabbim yeryüzü kardeş için</span></p>
		<p class="normal"><span class="ideitalik">Bizi üstünde tutan, bağrına basan</span></p>
		<p class="normal"><span class="ideitalik">Bol meyve, çiçek, ağaç veren</span></p>
		<p class="normal"><span class="ideitalik">Övgü sana Rabbim, sana şükreder</span></p>
		<p class="normal"><span class="ideitalik">Büyük alçakgönüllülükle boyun eğeriz..</span></p>
		<p class="normal">Beni duyup türküsü kesmesin diye, sürünerek ona doğru yavaşça ilerlemiş, kollarımı bacaklarına dolayıp dinlemiştim. Yukarımızda, saka kuşu bakmasını bırakmış, o da dinlemeğe başlamıştı. Güneş, ay, ateş ve su alçakgönüllü barınağımıza girmiş, Francesco’nun çevresini almış, dinliyorlardı; ölümün de en sonunda onlarla birlikte girdiğini duymuş gibiydim, soluğumu tutmuş dinliyordum. Ama Francesco hiç bir şeyi, hiç kimseyi görmüyordu. Başını arkaya atmış, türkü söylüyordu, hapishane parmaklıkları açılmış, ruhu uçmağa hazırdı.</p>
		<p class="normal">Tanrı bir kez daha ışığı getirdi dünyaya. Doğan gün Francesco’yu dudaklarında bir gülümseme, duvara dayanış buldu. Bitkindi: türkü sanki kanıydı da, son damlasına kadar akıp gitmişti.</p>
		<p class="normal">Öğleye doğru beni çağırıp dedi: “Leo Kardeş, Assisi’yi bir daha görmek istiyorum. İki sağlam kardeş bul. Juniper ile Masseo gelsinler, beni alıp götürsünler. Bacaklarım pek zayıf: son kez yürüdüm onlarla.”</p>
		<p class="normal">Dışarı çıktım ve Portiuncula’daki Juniper ile Masseo’ya haber gönderdim. Piskoposa da haber gönderdim, Francesco’nun geldiğini, yolların Perugia’lı haydutlarla dolu olduğunu, Francesco’yu kaçırmak için beklediklerini, onun için silâhlı adamlar da göndermesini söyledim.</p>
		<p class="normal">Kulübeye yeniden girdiğimde Francesco’nun yeniden, ertesi geceki gibi keman çaldığını ve türkü söylediğini gördüm. Bitince bağırdı, “Tanrıya hastalık kardeş için teşekkürü unuttum!”</p>
		<p class="normal">İki odun parçasını yere koyup ellerini göğe kaldırdı:</p>
		<p class="normal"><span class="ideitalik">Övgü sana Rabbim, hastalık kardeş için</span></p>
		<p class="normal"><span class="ideitalik">Ağırbaşlıdır, iyidir, insana acır</span></p>
		<p class="normal"><span class="ideitalik">Ruhun maddeden kaçmasına yardım eder</span>.</p>
		<p class="normal">Gözyaşlarımı tutarak dinliyordum. Ey ruhum deyip duruyordum kendi kendime. Ey Ruhum ona elveda de artık. Sonsuzca elveda. Onu bir daha görmeyeceksin. Elveda, elveda sonsuzca.</p>
		<p class="normal">Juniper ile Masseo geldiğinde, vakit akşamdı. Sessizce Francesco’nun ayakları dibine oturdular. Clara Hemşire gelsi, diz çöktü, elini ayaklarını öptü, sessizce sağına oturdu. Pica Hemşire sendeleyerek girdi. Peçesi altından ak saçı görünüyordu, topladı onu, sonra oğlunun önünde secdeye varıp kalktı, soluna oturdu. Francesco vecd içindeydi, ne bir şey işitiyor, ne bir şey görüyordu. Kollarını kavuşturmuş, sırtüstü yatıyordu, yüzü mutlulukla parlıyordu.</p>
		<p class="normal">Birden zayıf bir hıçkırık sessizliği bozdu, ama Pica Hemşire dudaklarını ısırdı, hıçkırık duyulmaz oldu.</p>
		<p class="normal">“Uyuyor,” dedi Juniper yavaşça. “Uyandırıp da gidelim. Hava kararıyor.”</p>
		<p class="normal">Kimse cevap vermedi.</p>
		<p class="normal">Kapıdan bir bahar yeli girdi. Bahçedeki çiçekler açmıştı; kokuları küçük kulübeye dolmuştu. Eşikte bir kuzu belirdi, acıklı acıklı meledi ve kaçtı. Anasını arıyor olmalıydı. Hiç birimiz kıpırdamıyor, konuşmuyorduk; hepimiz de gözlerimizi Francesco’ya dikmiştik. Birden bana İsa’nın ölü görünüşü gibi göründü; sanki onu çarmıhtan indirmiş, ilkbahar çiçekleriyle kaplı yere yatırmış, ve cansız vücudu üzerinde ağlıyorduk.</p>
		<p class="normal">Dışarda hava kararır kararmaz, Clara Hemşire kalktı. “Gidelim Pica Hemşire,” dedi, “Elveda” dedik. Kardeşler alıp götürür onu. Tam zamanı, gece geldi, Perugia’lı haydutlar onu kaçırmak için yolda beklemezler artık.”</p>
		<p class="normal">Pica Hemşire gözlerini silerek kalktı.</p>
		<p class="normal">“Yavrum” diye başladı.</p>
		<p class="normal">Ama Clara Hemşire kolunu anasının beline doladı, birlikte tökezliyerek eşiği aştılar. Birden bahçeden gürültülü hıçkırıklar geldi: İki kadın kendilerini tutamamışlardı artık.</p>
		<p class="normal">Francesco gözlerini açtı, iki kardeşi görünce gülümsedi.</p>
		<p class="normal">“Geldik mi?” diye sordu.</p>
		<p class="normal">“Daha yola çıkmadık, Peder Francesco,” diye cevap verdi Juniper.</p>
		<p class="normal">“Daha demin Assisi’deydim,” diye Francesco içini çekti; “San Ruffino kilisesindeydim, renkli camları seyrediyordum, öyle geldi ki bana, İsa’nın hikâyesi sanki orada yazılmıştı. Kurtarıcımız mezar taşını kırıp çıkmış, elinde kurdelâ göğe yükseliyordu, kurdelânın üstünde de gök mavisi renginde 
		<span class="ideitalik">Pax Et Bonum </span>yazılıydı.!”</p>
		<p class="normal">Kalktım. “Gidelim. Tanrı adına!” dedim.</p>
		<p class="normal">Masseo ile Juniper ellerini birbirlerine geçirip oturacak yer yaptılar, üstüne de Francesco’yu oturttular. O da her bir kolunu Kardeşlerin boynuna doladı, dışarı çıktık.</p>
		<p class="normal">“Gece mi oldu?” diye sordu.</p>
		<p class="normal">“Evet, Peder Francesco. Yıldızlar var gökte.”</p>
		<p class="normal">“Hava ne hoş kokuyor, nerdeyiz?”</p>
		<p class="normal">“San Damiano’nun bahçesinde, Peder Francesco, mevsim de bahar,” diye cevap verdi Masseo. “Hemşirelere Allahaısmarladık demek istemez miydin?”</p>
		<p class="normal">“Ayrılış acı, Maseo Kardeş, pek acı. Hırsızlar gibi çıkıp gitsek, daha iyi olur.”</p>
		<p class="normal">Assisi’ye doğru tırmanmağa başladık.. İki kadın manastırın dışında bir ağaç altında duruyordu. Bizi görür görmez, biri kollarını açarak ileri doğru atıldı, ama öteki tuttu onu. Ağacın altından tiz bir çığlık duyuldu; sonra her şey durgunlaştı. Yola koyulduk. İkide bir endişe içinde bakıp duruyordum. Perugia’lı haydutlar her an çıkabilir diye. Yolun dönemecinde baş altı gölge belirdi, yıldız ışığında silâhları parıldıyordu. Mahvolduk diye düşündüm birden. Koştum ne oluyor diye, neyse Tanrıya şükür, piskoposun gönderdiği askerlermiş. Francesco’ya doğru koşarak gelip ellerini öptüler.</p>
		<p class="normal">“Bu silâhlar niye?” diye sordu şaşkınlık içinde. “Allah belasını versin o silahların.”</p>
		<p class="normal">“Pergua’lı haydutların sizi kaçırmasından korktuk, Peder Francesco,” dedi başkanları.</p>
		<p class="normal">“Beni kaçırmak mı? Ne yapacaklar bana?”</p>
		<p class="normal">“Bilmiyor musunuz?” dedi başkanları sırıtarak. “Aziz büyük servettir. düşünün bir; bayramlar, mumlar, adaklar, binlerce ziyaretçi!”</p>
		<p class="normal">“Leo Kardeş,” diye bağırdı Francesco, imdat istermiş gibi. “Leo Kardeş! Nerdesin? Dediğini duydun mu? Doğru mu?”</p>
		<p class="normal">“Her şey olabilir,” dedim. “Şeytandan kurtulmak mümkün Peder Francesco, ama insanlardan, hiç bir zaman!”</p>
		<p class="normal">“Rabbim al beni!” diye bağırdı Francesco çaresizlik içinde; Assisi’ye varıncaya kadar da ağzını açmadı bir daha.</p>
		<p class="normal">Piskopos, sarayın kapısında ayakta bekliyordu. Francesco’yu oturduğu yerden indirmemize yardım etti; sonra ileri doğru eğilerek onu alnından öptü.</p>
		<p class="normal">“Hoş geldin, yavrum” dedi. “Ümidini Tanrıya bağla. Saatin henüz gelmedi.”</p>
		<p class="normal">“Ümidim elbette ki Tanrı’ya bağlı,” dedi Francesco. “Saatim geldi.”</p>
		<p class="normal">Francesco’yu yatırdıkları odanın, Assisi’nin damlarına bakan büyük bir penceresi vardı. Bütün kent görünüyordu, zeytinlik, sonra bağlık, güzel düzenlenmiş ova, çayırlarda kıvrılarak dolaşan ağır dere. Aşağılara doğru San Damiano’nun, daha sonra da Portiuncula’nın yerini tahmin edebilirsiniz.</p>
		<p class="normal">Francesco ertesi sabah yatağında kalkıp oturdu ve gençliğinde o kadar çok sevdiği görünümü görünce, hüngür hüngür ağlamağa başladı. 
		</p>
		<p class="normal">“Anne,” diye mırıldandı. “Assisi, anam benim, sevgili Umbria...”</p>
		<p class="normal">Hasırımı aynı odanın bir köşesine yaymamı söylemişti: birlikte uyuyor, birlikte uyanıyorduk. İki serçe, pencerenin dışındaki saçağın altına yuva kurmuşlardı. Her sabah tan ağarırken erkeği uçmağa, cıvıldamağa başlardı. Dişi kuş herhalde folluğa yatmıştı, erkek de ötüşüyle ona kuvvet veriyordu. Francesco bana döndü. “Leo Kardeş,” diye sordu heyecan içinde, “Doğru mudur, insan ne zaman gözünü kaldırsa, kulaklarını dikse, mucizelerle dolduğu doğru mudur? Bir taş kaldırmaya gör, altında, ıslak karanlıkta, Tanrıya kulluk eden yok edilmez bir hayat parçası görürsün: kanat çırpmağa hazırlanan, minik, alçakgönüllü bir tırtıl, kelebek olup güneşe uçmağa hazır olan. Bizler, insan varlıkları başka şey mi yapıyoruz sanki!”</p>
		<p class="normal">O konuşurken piskoposluk sarayının önünde yuhalar, küfürler duyduk. Büyük bir kalabalık toplanmış olmalıydı: gürültü büyüktü, kapıya da güm güm vuruluyordu. Her halde biri bir düzlüğe çıkmış, kalabalığa nutuk çekiyordu. Piskoposun habercisi odamıza girdi.</p>
		<p class="normal">“Tedirgin olmayın, Peder Francesco,” dedi. “Assisi belediye başkanı ile piskopos kanlı bıçaklı, hergün buraya halkı topluyor ve tehditlere başlıyor. Kiliseye ayak basmalarını yasak etti.”</p>
		<p class="normal">Francesco pek tedirgin oldu. “Ayıp! Ayıp!” diye bağırdı. “Barıştırmalıyız onları!”</p>
		<p class="normal">Haberci gider gitmez, bana döndü. “Leo Kardeş, Tanrıya söylediğim ilahi hiç bitmiyor. Kalemini al, yaz ne olur.”</p>
		<p class="normal">Kalemi buldum, yazdırmağa başladı.</p>
		<p class="normal"><span class="ideitalik">Övgü sana Rabbim, sana karşı olan aşırı sevgilerinden</span></p>
		<p class="normal"><span class="ideitalik">düşmanlarını bağışlayanlar için</span></p>
		<p class="normal"><span class="ideitalik">Büyük sevgileri uğruna</span></p>
		<p class="normal"><span class="ideitalik">haksızlık ve kavuşturmaya katlananlar kutsaldır</span></p>
		<p class="normal"><span class="ideitalik">Kutsaldır barışanlar, çünkü sen Rabbim</span></p>
		<p class="normal"><span class="ideitalik">onlara taç giydireceksin.</span></p>
		<p class="normal">İstavroz çıkardı. “Gel, Leo Kardeş, yardım et, kalkayım. Destek ol bana; kapıda görünüp halka hitap etmek istiyorum... Hayır, hayır, onlara hitap etmeyeceğim, ikimiz yanyana durup gönüllerimizden şimdi kopmuş olan şu sözleri türküyle okumağa başlayacağız.”</p>
		<p class="normal">Kolunu belime doladım, avlıya girdik. Kapıyı açtım. Kudurmuş kalabalık girmek üzere atılır gibi yaptı, ama Francesco’yu görür görmez durdular.</p>
		<p class="normal">“Yavrularım,” dedi Francesco, kalabalığı kutsayarak, “Çocuklarım, Tanrı birkaç iyi söz söylememi buyurdu. İsa adına, izin verin söyliyeyim.”</p>
		<p class="normal">Başıyla bana işaret etti. İkimiz de sokak kapısına dayandık, elele verdik, ve avazımız çıktığı kadar okumağa başladık:</p>
		<p class="normal"><span class="ideitalik">Övgü sana Rabbim, sana karşı olan aşırı sevgilerinden</span></p>
		<p class="normal"><span class="ideitalik">düşmanlarını bağışlayanlar için</span></p>
		<p class="normal"><span class="ideitalik">Büyük sevgileri uğruna</span></p>
		<p class="normal"><span class="ideitalik">haksızlık ve kavuşturmaya katlananlar kutsaldır</span></p>
		<p class="normal"><span class="ideitalik">Kutsaldır barışanlar, çübkü sen Rabbim</span></p>
		<p class="normal"><span class="ideitalik">onlara taç giydireceksin.</span></p>
		<p class="normal">Piskopos kapıda görünmüştü. Saygı değer yaşlı bir adamdı, halka iyi gözle bakıyordu. Çok geçmeden o da bize katılarak şarkı söylemeğe başladı, mucize de o sırada yer aldı. Belediye başkanı kalabalığı yarıp geldi, piskoposun önünde diz çöktü.</p>
		<p class="normal">“İsa adına,” dedi, “ve kulu Francesco adına, düşmanlığımızı unutuyorum Peder ve isteğin üzere hareket etmeğe hazır olduğumu söylüyorum.”</p>
		<p class="normal">Piskopos pek duygulanmıştı. Eğildi, rakibini kaldırdı, sarıldı, öpüştüler.</p>
		<p class="normal">“Görevim, beni alçakgönüllü ve iyi olmaya, barış sağlamaya zorluyor,” dedi. “Ama ne yazık ki yaradılıştan çabuk öfkeye kapılıyorum. Sana yalvarırım, bağışla beni!”</p>
		<p class="normal">Halk da diz çöküp, Tanrı’yı övdü; sonra herkes Francesco’ya doğru koşup barış getirenin elini ve ayağını öpmeğe başladılar.</p>
		<p class="normal">İçeri girdiğimizde, Francesco mutluydu, pırıl pırıldı. Duyduğu büyük kıvanç dertlerini unutturmuştu ona, acı duymadan yürüyebiliyordu.</p>
		<p class="normal">“Prens ile büyücü kadının hikâyesini bilir misin, Leo Kardeş? Bir zamanlar yakışıklı bir prens varmış, kötü bir büyücü kadın onu büyülemiş ve insanları yiyen korkunç bir hayvan biçimine sokmuş. Herkes ondan nefret ediyormuş. Silâhlanmışlar ve onu öldürmek üzere peşine düşmüşler. Bu arada hayvan gittikçe daha da vahşileşiyormuş. Ama günün birinde acı duyan genç bir kız ona gidip, ağzından öpmüş. Birdenbire, korkunç yüz eriyip kaybolmuş, korkunç hayvanın ardındaysa, yeniden yakışıklı prens çıkmış... Halk, Leo Kardeş, tıpkı o büyülenmiş prense benzer.”</p>
		<p class="normal">Francesco’nun bu son başarısı yormuştu onu. Bir an için bütün kuvvetlerini seferber etmişti ve mucizeyi yaratmıştı. Ama odasına döner dönmez kendinden geçerek yatağa düştü. Piskoposun habercisini çağırdım. Gül sirkesini alıp geldi. Francesco’yu ayılttık. Piskopos geldi.</p>
		<p class="normal">“Bir doktor çağırayım da sana, baksın, Francesco oğlum,” dedi. “Benim evimdesin. Senden sorumlu benim.”</p>
		<p class="normal">Francesco başını salladı istemiyorum der gibi.</p>
		<p class="normal">“Hayata saygı göstermelisin, Francesco Kardeş,” diye üsteledi Piskopos: “Sadece başkalarının ve solucanların hayatına karşı değil, kendi hayatına karşı da. Hayat Tanrının soluğudur: onu boğmaya hakkın yok. Kutsal itaat adına boyun eğ!”</p>
		<p class="normal">Francesco kollarını kavuşturup sustu. Doktor geldi, gözleri ateş saçıyordu, sarılıklı bir yüzü vardı. Hastayı soydu, evirdi çevirdi, dikkatle yüreğini dinledi.</p>
		<p class="normal">“Tanrının yardımıyla iyileşebilir,” dedi.</p>
		<p class="normal">Francesco başını salladı. “Ya Tanrının yardımı olmazsa,” dedi.</p>
		<p class="normal">“Bence güze ancak çıkarsın, Peder Francesco. Ondan ötesi Tanrının bileceği iş.”</p>
		<p class="normal">Francesco bir an sustu, sonra kollarını göğe kaldırdı. “O halde hoşgeldin Ölüm Kardeş, ilk güz yağmurlarıyla birlikte.”</p>
		<p class="normal">Bana dönüp gülümsedi. “Doğru değil mi Leo Kardeş,” dedi. “Tanrı’ya ölüm için de teşekkür etmeliyiz. Öyle değil mi? Kalemini al bir kez daha, benim cefamı çeken yoldaşım, yaz.”</p>
		<p class="normal"><span class="ideitalik">Övgü sana Rabbim Ölüm Kardeş için</span></p>
		<p class="normal"><span class="ideitalik">hiç bir canlının elinden kaçamadığı</span></p>
		<p class="normal"><span class="ideitalik">Öldürücü günahtan ölenlere vah!</span></p>
		<p class="normal"><span class="ideitalik">Kutsaldır ol kişi, ki On Emir’e boyun eğer.</span></p>
		<p class="normal"><span class="ideitalik">Ölümden korkmaz, onu sever.</span></p>
		<p class="normal">Bütün ilâhi parçasını bir kâğıda yazdım ve mührünü basması, haçı çizmesi için Francesco’ya verdim. Kâğıdı aldı, baktı, başını salladı.</p>
		<p class="normal">“Rabbim, daha çok diyeceklerim vardı,” diye mırıldandı. “Seni daha nice övecektim. Ama gönlümü, bedenimi bilirsin. Övgü sana herşey için.”</p>
		<p class="normal">Kalemi alarak yazdı. “Övgü sana Rabbim, herşey için!” Sonra kâğıdın alt köşesine kocaman bir haç çizdi.</p>
		<p class="normal">“Bitti!” diye bağırdı. “Şükür Her Şeye Gücü Yetene, bana yeter derecede zaman verdiği için. Şimdi Tanrı’nın küçük kuzusu, söyle Pocifico’ya da lavtasını alsın gelsin. Tanrıya yaklaşıyorum, yoruldum; şimdi tek istediğim bir şey var, o da türkü okumak!”</p>
		<p class="normal">Adam gönderdim, akşama doğru Pacifico lavtasıyla geldi. Francesco onu açık kollarıyla karşıladı.</p>
		<p class="normal">“Tanrı’nın ozanı, insanın gerçek ağzı, hoş geldin! Lavtayı indir bakalım omuzundan. Al şunu, şu kâğıt parçasını ve üstünde yazılı olan türküyü oku. Ben de okuyacağım, yanımdaki, Tanrı’nın küçük arslanı da, hücremizin dört duvarı da okuyacak: taşlar, harç ve resimler, hepsi birden okuyacaklar!”</p>
		<p class="normal">Çok geçmeden, hücremiz gür sevinç sesleriyle çınladı. Pencere açıktı, güneş batmak üzereydi; ışık ağaçların yapraklarından damlıyordu. San Ruffino’nun çanı akşam duasına çağırıyordu, sesi sonsuz bir tatlılıkla havaya dökülüyordu. Francesco’nun sesi gittikçe daha gür çıkıyordu. El çırpmağa başlamıştı; hırkasının altından, baştan başa yaralı bereli vücudu oynuyordu.</p>
		<p class="normal">Bütün bunların ortasında kapı açıldı, içeri piskopos girdi, yüzü asıktı.</p>
		<p class="normal">“İsa’nın kutsamasını istiyorsan, Francesco, yavrum, şarkı söyleme. Gelip geçenler durup sizi dinliyor, yeniden küfre başlıyorlar. Herkese Piskoposun sarhoş olduğunu söylüyor; belediye başkanını yendiğinden cümbüş yapıp zaferi kutluyor diyorlar.”</p>
		<p class="normal">Ama Francesco kendini türkünün tadına kaptırmıştı. “Piskopos,” diye cevap verdi, “varlığım yük geliyorsa, evinden gideyim. Türkü söylüyorum, çünkü yapabildiğim tek şey bu şu anda, Tanrı’ya yaklaşıyorum. Onunla karşılaşmak üzereyken nasıl sevinmem?”</p>
		<p class="normal">“Haklısın yavrum,” dedi Piskopos, “Ama ötekiler Tanrıya yaklaşmıyorlar, anlamazlar seni. Onlara rezalet gibi geliyor bu. Bu yüzden, söyle ama, sesini kıs da söyle, duymasınlar.”</p>
		<p class="normal">Bu sözleri söyleyip gitti.</p>
		<p class="normal">“Pacifico Kardeş,” dedi Francesco. “Herkes kendi açısından haklı. Piskopos da haklı, biz de haklıyız. Sesimizi kısıp da söyliyelim. Lavtayı ver hocam. Ben de çalmak istiyorum.”</p>
		<p class="normal">Lavtayı kolları arasına alıp, acıyan parmaklarıyla ağır ağır çalmağa başladı; biz de iyice sesimizi kısarak, Tanrıyı öven türkümüze devam ettik. İçimiz yatıştıktan sonra Francesco lavtayı Pacifico’ya verip gözlerini kapadı. Türkü yormuştu onu. Pacifico ayakucuna basa basa kapıya yürüdü.</p>
		<p class="normal">“Assisi’den gitme,” dedim ona. “Francesco seni yarın da isteyebilir. Türkü ülkesinde artık o.”</p>
		<p class="normal">Ama Francesco ertesi gün başka bir kaygıya kapıldı.</p>
		<p class="normal">“Zaman kaybetmemeliyiz,” dedi bana bir sabah erkenden; “ölmeden önce Kardeşler ile Hemşirelere vasiyette bulunmak istiyorum; hayatımı hepsinin önüne sermek istiyorum, günahlarımı açıklayacağım. Olur da nelere katlandığımı, ne kadar mücadele ettiğimi duyan bir ruh çıkar, yokuş yukarı tırmanırken cesaret bulur. Kalemini aç, Leo Kardeş ve yaz.”</p>
		<p class="normal">Bütün gün Francesco’yu dinledim ve yazdım. Bazen pek duygulanıyordum. Bazen gözlerimi silmek için durmak zorunda kalıyordum; bazen de duran Francesco oluyordu: sözler heyecanını dile getiremediğinden ağlıyordu.</p>
		<p class="normal">İlkin gençliğini anlattı: ipekliler kadifeler içinde, başında kırmızı bir tüy, geceleri arkadaşlarıyla kapı kapı nasıl dolaştığını, parti parti nasıl gezdiğini, pencere altlarında nasıl dikilip sevgililerine serenat yaptığını. Sonra nasıl küstahlaştığını, düşman öldürerek ün kazanmak için nasıl savaşlara katıldığını, sonra şövalye olup Assisi’ye nasıl döndüğünü anlattı. Derken bir gece Tanrı’nın sesini duyup nasıl korktuğunu yazdırttı. “Rabbim beni kurtarmağa tenezzül buyurdu.” dedi, “beni Assisi’li Francesco’yu bak nasıl kurtardı: ben hâlâ günah içinde debelenip dururken, cüzzamlılara karşı, büyük nefret duydum. Tanrı beni içlerine attı, onları öpmemi, soyup yaralarını yıkamamı buyurdu, onları kucaklayıp öpüp de yaralarını yıkayınca dünya değişir gibi oldu. Eskiden bana çok acı gelen şey tatlılaştı, ballaştı. Çok geçmeden dünyadan el etek çektim, bu boş dünyayı ve bütün nimetleri bırakıp yüreğimi ve gönlümü Tanrıya verdim. Tanrı bana kardeşler verdi ve kutsal İncil yoluyla kendi hayatıma ve onların hayatına nasıl düzen vereceğimi açıkladı. Benimle gelmeyi kabul edenlerin herşeyden önce, varlarını yoklarını dağıtmaları gerekiyordu. İçi dışı yamalı tek bir hırka ile, düğümlü bir ipimiz olacaktı; çıplak ayak yürüdük. Hepimiz saftık, okuma yazma bilmiyorduk, her birimiz bir ötekimize boyun eğiyordu. Ellerimle çalıştım, yine de isterim ki, bütün kardeşler namuslu bir iş öğrenip çalışsınlar, para kazanmak için değil, örnek olsunlar diye ve tembellikten kaçınsınlar diye. Çalışarak kazanamadığımız zaman ancak kapı kapı dileniriz. Tanrı bana bu selâmı yolladı: daima 
		<span class="ideitalik">Pax et bonum! </span>diyelim.”</p>
		<p class="normal">Bütün gün ve ertesi gün Francesco gözleri kapalı oturdu ve bütün hayatını anlattı: soluk soluğa kanlı ayaklarla çıktığı dik, korkunç yokuşu anlattı.</p>
		<p class="normal">Avuntu bulamadan ölen babasını, rahibe olan soylu anasını; Clara Hemşire ile Kardeşleri bir bir anlattı! Roma’da karşılaştığı ateşli İspanyol misyoneri Dominic’i; Sonsuz Kent’te etine Fransisken entarisi giyen ve ayaklarına kapanan “Jacopa Kardeş” dediği soylu kadını anlattı. Roma’daki minik kuzu olayını da yazdırttı. Kasabın biri omuzuna vurmuş, hayvanı kesmeğe götürüyordu. Francesco arkasından gidiyordu, korkan hayvancık, ona bakıyor, bakıyor, imdat istermiş gibi inildiyordu. Francesco’nun yüreği sızladı hayvancağıza. Kasaba koşup sarıldı ve bağırdı, ‘İsa’nın, Sevginin adına bu kuzuyu kesme!’ Vahşi kasap kahkaha kopardı. ‘Ya ne yapayım onu?’ diye sordu. ‘Onu bana ver, Kardeşim. Tanrı defterine iyi iş yaptın diye yazar, öteki dünyada bir sürü armağan eder sana.’ ‘Neler diyorsun,’ diye bağırdı kasap, ‘sakın bahsettikleri şu Francesco sen olmayasın? Assisli’li mucizeler yaratan?’ ‘Ben Assisi’li günahkâr Francesco’yum. Mucize kim, ben kim? Ben günahkârın biriyim, ağlayan bir günahkâr. Ağlıyorum Kardeşim ve bu kuzuyu kesmemen için yalvarıyorum.’ ‘Al hayvanı,’ dedi korkan kasap. ‘Al senin olsun, bedavadan veriyorum. Gör işte yaptığın mucize değil de nedir!’ Kuzuyu sırtından indirdi. Francesco onu kucağına alıp Jacopa kardeşe armağan etti; derler ki o gün bu gün hayvan yanından ayrılmamış, hatta o da kiliseye gidiyor, ikon önünde başkaları gibi diz çöküyormuş.”</p>
		<p class="normal">Francesco’nun bütün hayatı kapalı duran gözlerinin önünden geçiyordu. Issız, kutsal dağ Alvernia yeniden hayalinde yükseliverdi, çarmıha gerili İsa, beş dişli yıldırım gibi üstüne bir kez daha düşer gibi olduğunda yürekler parçalayıcı bir çığlık attı.</p>
		<p class="normal">“Rabbim ben bir hırsızım. Çarmıha gerilen bir hırsız. Beni sağına al!”</p>
		<p class="normal">Akşama doğru vasiyetini bildirdi ve gözlerini çatı. “Leo Kardeş,” dedi tatlı tatlı bakarak, “Sana çok eziyet çektirdim yavrum; seni pek yordum, Rabbimiz için yazdığımız ilâhiye şu sözleri de eklemem doğru olur.”</p>
		<p class="normal"><span class="ideitalik">Övgü sana Rabbim küçük kuzu için</span></p>
		<p class="normal"><span class="ideitalik">Tanrının küçük arslanı Leo Kardeş için</span></p>
		<p class="normal"><span class="ideitalik">Söz dinler, sabırlıdır, o da benimle</span></p>
		<p class="normal"><span class="ideitalik">birlikte tırmandı yokuşu</span></p>
		<p class="normal"><span class="ideitalik">Ne var ki o benden daha değerli Rabbim</span></p>
		<p class="normal"><span class="ideitalik">çünkü nice kez doğayla savaşıp üstün gelmiştir ona.</span></p>
		<p class="normal">Önünde eğilip, ayaklarını öptüm. Bir şeyler söylemek istiyordum, ama hıçkırıklar sesimi boğuyordu.</p>
		<p class="normal">“Bütün hayatımı yeniden yaşadım,” dedi Francesco. “Acılarımı yeniden duydum, Leo Kardeş, pek bitkinim. Pacifico Kardeşi çağır. Üçümüz birden şarkı söyleyelim, acık içim ferahlasın.”</p>
		<p class="normal">“Piskopos yine paylar,” dedim.</p>
		<p class="normal">“Haklı, ama biz de haklıyız. Git Pacifico’yu çağır.”</p>
		<p class="normal">Ozan geldi.</p>
		<p class="normal">“Hazır mısın Tanrı’nın bülbülü!” diye bağırdı Francesco mutluca. “Haydi, hep birlikte!”</p>
		<p class="normal">İlkin lavtanın sesi yavaş çıkıyor, gelip geçenler duymasın diye de sesimizi yükseltmiyorduk. Ama yavaş yavaş alev aldık, hem geçenleri hem de piskoposu unutup Francesco’nun övgü ilâhisini gürül gürül okumağa başladık. O ne büyük zevkti! Ölüm kapının ardında korkusuz aldırmadan beklerken, biz, başlarımız geride kuşlar gibi ötüyor, hayatı ve ölümlülüğü ölümsüzlüğe çeviriyorduk.</p>
		<p class="normal">Ama üçümüz de Cennetin yedinci katına çıkmışken, Elias Kardeş kapıda belirdi. Canı sıkkın, suratı asıktı. Bol para toplamış olduğu köy gezisinden henüz dönmüş bulunuyordu. Piskopos sarayının önünden geçerken türküyü duymuştu, seslerin arasında Francesco’nun sesini tanımıştı. Halk dinlemek üzere sokağın ortasına toplanmıştı bile. Kimi kahkahayla gülüyor, kimi öfkeleniyordu.</p>
		<p class="normal">“Şu son günlerde, “dedi aralarında biri Elias’a, “Piskopos Sarayında şarkıdan başka şey duyulmaz oldu. Meyhaneye döndü.”</p>
		<p class="normal">Elias odaya öfkeyle girdi. Francesco onu görünce sustu.</p>
		<p class="normal">“Francesco Kardeş,” dedi öfkesini tutarak, “Kusura bakma ama böyle lavta çalarak her geçenin duyacağı şekilde şarkı söylemen azizlik ününe hiç yakışmıyor. Halk ne der? Senin hakkında olsun, düzenin için olsun ne der? Vâz ettiğimiz sıkı düzen, azizlik hayatı bu mu? Ruhlarımızı Cennete böyle mi götüreceğiz?”</p>
		<p class="normal">“Ya nasıl götüreceğiz Elias Kardeş?” diye sordu Francesco çekingen bir sesle, öğretmeni tarafından paylanan bir çocuk gibi.</p>
		<p class="normal">“Şarkı söyleyerek mi? Korkarım buna sebep şu ozan olacak!” dedi Elias, arkasında lavtayı saklamağa çalışan Pacifico’ya dönerek.</p>
		<p class="normal">Francesco’nun yanaklarına kan hücum etti.</p>
		<p class="normal">“Sorumlu benim! Pacifico Kardeşin yaptığından sorumlu benim! Leo Kardeş için de sorumlu benim! Hepiniz için Tanrı’ya hesap verecek olan benim! Şarkı söylüyorsam Tanrı buyurduğu için söylüyorum. ‘Francesco’ dedi bana Tanrı, ‘artık işe yaramazsın. Elias yetkini aldı elinden ve kardeşlikten seni attı. Sen de lavtanı al, yalnızlığa çekil ve şarkı söyle!”</p>
		<p class="normal">“İyi ya, yalnızlıkta şarkı söylemeni buyurmuş. Kendi ağzınla söyledin,” diye karşı çıktı Elias. “Yalnızlıkta kabul ama burada Assisi’nin göbeğinde, neredeyse sokağın ortasında değil. Kusura bakma ama Francesco Kardeş, düzenin başbuğu benim, sorumluluk bende.”</p>
		<p class="normal">Francesco kollarını açtı, sonra yanına götürdü onları. Cevap vermek istiyordu, sözler neredeyse boğacaktı onu. Sonunda bana döndü.</p>
		<p class="normal">“Leo Kardeş, buradan kovuluyoruz, buradan bile... Nereye gideriz şimdi biz? Ne olacak halimiz? Haydi kalk, gidiyoruz.”</p>
		<p class="normal">“Nereye Francesco Kardeş? Şimdi gece.”</p>
		<p class="normal">“Buradan kovuluyoruz, buradan bile.” deyip duruyor, kollarını çaresizlik içinde açıp kapıyordu.</p>
		<p class="normal">“Hele sabah olsun Francesco Kardeş” dedi Elias, “Kimse seni gitmeğe zorlamıyor, sadece sesinizi kısın o kadar. Yarın Tanrı içinize ne ilham indirirse, öyle davranırsınız.”</p>
		<p class="normal">Eğildi. Francesco’nun elini öpüp ayrıldı.</p>
		<p class="normal">Dehşet içindeki Pacifico bu arada sıvışmıştı. İkimiz yalnız başımıza kalmıştık.</p>
		<p class="normal">“Ne dedin, Leo Kardeş?”</p>
		<p class="normal">“Hiç, Peder Francesco. Bir şey demedim.”</p>
		<p class="normal">“Dedin. Kurtların arasında yaşayan kuzu değil, kurt olmalı dedin, Leo Kardeş; aklı yerinde olan böyle der. Ama Tanrı bana yeni bir delilik verdi, ben diyorum ki kurtların arasında yaşayan kuzu olmalı, yerlerse de aldırmamalı! Neydi, ölümsüz tarafımıza ne diyorlardı Leo Kardeş?”</p>
		<p class="normal">“Ruh”</p>
		<p class="normal">“Tamam. İşte o, Leo Kardeş. O yenilemez!”</p>
		<p class="normal">Ertesi sabah Francesco keyifli uyandı. “Dinle, Leo Kardeş,” dedi, “artık Pacifico’nun lavtasına ihtiyacım yok. İlk kez, dün gece müzik ile türkünün gerçek anlamını anladım. Sen uyuyordun, horluyordun, ama şu kemik yığını dedikleri Francesco acıdan uyuyamıyordu. Zavallının kanı döşeğinde birikintiler meydana getirmişti; gerçekten acı çekiyordu... Sokaktan son geçenleri işittim; köpeklerin havladığını, kapıların ve pencerelerin kapandığını işittim; sonra sakin, durgun bir tatlılık, ne dile getirilmez, büyük zevkti o! Birden penceremin altında bir gitar duydum. Müzik uzun sürdü, bazen yakından geliyordu, bazen uzaktan, pek uzaklardan, sanki gitar çalan kentin bir ucuna gidip geliyordu. Hayatımda bu kadar zevk duymadım Leo Kardeş, zevk değil, Tanrısal vecd. Hatta daha öte bir şey! Tanrı’nın bağrına gömülmüştüm de, kendimi tamamiyle ona teslim etmiştim.”</p>
		<p class="normal">Francesco bir ara durdu, sonra devam etti:</p>
		<p class="normal">“Bu müzik biraz daha sürecek olaydı, Leo Kardeş, mutluluktan ölecektim.”</p>
		<p class="normal">Bir süre sonra ekledi:</p>
		<p class="normal">“Elias lavta çalınmasını, türkü söylenmesini istemedi. Tanrı da penceremin altında serenat yapan bir melek gönderdi, Oh olsun Elias’a!”</p>
		<p class="normal">Ayağa kalkmak istedi, ama gücü yetmedi. “Gel, yardım et bana, Leo Kardeş,” dedi, “gidelim, türkü söyleyebileceğimiz yere gidelim, Portiuncula’nın yanındaki küçük kulübemize.”</p>
		<p class="normal">Pacifico’yu çağırdım, Francesco’yu kucakladık, sokak kapısına götürdük. Piskopos yoktu, köyleri dolaşmağa gitmişti. Azizin yola çıktığı, Portiuncula’ya dönmekte olduğu haberi yıldırım hızıyla ağızdan ağıza yayıldı, bütün kent duydu; dar sokaklardan geçerken adamlar evlerinden atölyelerinden dışarı uğruyor, kadınlar onlara katılmak için koşuyor, defne dalları sallayan çocuklar kafilenin önünde gidiyordu.</p>
		<p class="normal">Kale kapısından geçtik, zeytinliği aştık, bayırdan inmeğe başladık. Ağustos ayıydı, hava pek sıcaktı. İncirler meyve yüklüydü; asmalardan ağır üzüm salkımları sarkıyordu: tarlalar biçilmişti; ova kurumuş ot ve güneşin sararttığı incir yaprağı kokuyordu.</p>
		<p class="normal">“Ağır git, acele etme,” diye yalvarıyordu Francesco. “Bu sevgili toprağı yeniden göreceksiniz siz, ama ben görmeyeceğim. Duamı istiyorsanız yavaş gidin.”</p>
		<p class="normal">Bulanık gözlerle Assisi’yi görmeğe çalışıyordu, zeytinliği asma bahçelerini - her şeyi - onları birlikte Cennete götürecekti sanki. Sevgili kent arkamızda görünmez olunca, Francesco bağırdı. “Durun! Son bir kez bakıp elveda diyeyim!”</p>
		<p class="normal">Durup yüzümüzü kente çevirdik. Arkamızdaki halk da durdu, bekledi. Francesco evlere, kiliselere, kulelere ve en tepede duran yarı yıkık kaleye baktı, baktı. Tam o sırada çanlar ölü için açılmağa başladı.</p>
		<p class="normal">“Niçin ölü çanı çalıyor?” diye sordu.</p>
		<p class="normal">“Bilmiyoruz, bilmiyoruz,” diye cevap verdik hepimiz.</p>
		<p class="normal">Ama herkes biliyordu ki, ölmeğe giden Francesco’ya elveda diyorlardı. O gittikçe görünmez olan gözlerini silerek Assisi’yi, arkasından ilk kez Rabbe seslenmek için gittiği mağaraların bulunduğu Subasio tepesinin zeytin ağaçlarıyla kaplı yamaçlarını görmeğe çalışıyordu.</p>
		<p class="normal">Yavaşça kolunu kaldırıp, sevgili kentin üstünde haç çizdi. 
		</p>
		<p class="normal">“Elveda Assisi ana,” diye mırıldandı. “Övgü sana Rabbim, evleriyle, halkıyla, bağları bahçeleriyle, pencerelerin altında ki fesleğen ve mercanköşk saksılarıyla bu güzel kent için övgü sana; Sior Pietro Bernardone, Madam Pica ve küçük dilenci oğullarıyla elveda sana. Ey Assisi! Bir yerini bozmadan seni avucumun içine alıp, Rabbin ayaklarının dibine koyabileydim! İmkânsız ama, imkânsız, sevgilim; elveda!”</p>
		<p class="normal">Gözlerinden yaş döküldü, başını bitkin göğsü üzerine bıraktı.</p>
		<p class="normal">“Elveda,” diye fısıldadı yeniden. “Elveda...”</p>
		<p class="normal">Ardımızda ağlayan halk ağıt okumaya başlamıştı. Hep birlikte yürüyorduk, acele acele gidiyor, bir an önce varmağa çalışıyorduk. Kulübeye varınca, Francesco’yu yavaşça yere yatırdık: biz farkına varmadan yavaşça kollarımızda bayılmıştı. Halk dağıldı; Portiuncula’daki kardeşler - Juniper, Ruffino, Masseo, Giles, Bernardo - onu öpmeğe koştular ama o kendinde değildi, dudakları elinde duymadı.</p>
		<p class="normal">Bir, iki, üç hafta geçti - bağbozumu yapıldı, asma yaprakları kızarmağa başladı, incirler ballanmağa, zeytinler parıldamağa başladı. İlk leylekler güneye doğru kulübemizin üstünden uçtular, kırlangıçlar yeniden yolculuğa hazırlandılar.</p>
		<p class="normal">Francesco başının üstündeki sesleri duyunca, gözlerini açtı. “Leylekler kırlangıçları da alıp güneye götürüyorlar,” dedi. 
		</p>
		<p class="normal">Kollarını göğe kaldırdı.</p>
		<p class="normal">“İyi yolculuklar size kırlangıç kardeşler. Çok geçmeden büyük bir leylek de beni alıp götürecek.”</p>
		<p class="normal">Bazen gözlerini açtığında eli elimde, kıpırdamadan yattığı oluyordu; bazen yatağında doğrultuyordum, bize sonsuz sevgilileri yoksulluktan, barıştan, sevgiden söz ediyordu; çevresini alan, tek kelimesini kaçırmak istemeyen kardeşlere tatlı tatlı bakıyordu. Son sözleri bunlar dedik kendi kendimize; sadece bizim için değil bu sözler, orada bulunmayan bütün kardeşler için; bugün doğacak kardeşler ve hemşireler için. Bunlar kaybolmasınlar diye zihnimize yazmak görevimiz oluyordu.</p>
		<p class="normal">“Sevgi nedir kardeşlerim?” diye sordu bize sarılmak istermiş gibi kollarını açarak. “Nedir sevgi? Sadece acıma değil, iyilik değil. Acımada iki şey vardır: verenle alan. Sevgide tek şey vardır, ikisi birleşir ayrılmaz olurlar. “Ben” ile “sen” yok olur. Sevmek demek insanın kendini sevgilide kaybetmesi demektir.”</p>
		<p class="normal">Bir gün elini uzatıp benimkinin içine koydu.</p>
		<p class="normal">“Leo Kardeş, ölmeden önce Jacopa Kardeşi görmek, ona elveda demek istiyorum. Bu lütfû esirgeme benden ne olur; bir kağıt al, yaz: ‘Tanrının küçük dikencisi Francesco Kardeşten Jacopa Kardeşe: hayatımın son anını yaşıyorum Jacopa Kardeş. Bu dünyada beni son kez görmek istiyorsan vakit kaybetme, haberi alır almaz Potiuncula’ya koş. Biraz gecikirsen beni bulamazsın. Kalın örülmüş bir kefen al da gel; cenaze törenim için mum da getir.”</p>
		<p class="normal">Yanında diz çökmüş duran kardeşe döndü, Juniper idi.</p>
		<p class="normal">“Juniper Kardeş, senden de ricam bu haberi alıp...”</p>
		<p class="normal">Birden sustu. Başını kaldırdı; birşey dinler gibiydi. Tatlı bir gülümseme yayıldı yüzüne.</p>
		<p class="normal">“Roma’ya gitmen gerekmez artık, Juniper Kardeş. Tanrı’ya hamdolsun! Yine de teşekkür ederim sana.”</p>
		<p class="normal">Bunu der demez kapıya doğru döndü. Hepimiz birden bir şey bekliyormuşuz gibi kapıya baktık.</p>
		<p class="normal">Ayak sesleri geliyordu. Kim olduğunu anlamak üzere koştum, ama kapıya varmadan çığlık attım: Jacopa kardeş karşımdaydı! Soylu kadın girdi ve Francesco’nun ayaklarını, yaralarını öpmeğe başladı.</p>
		<p class="normal">“Peder Francesco... Peder Francesco,” diye fısıldadı, ağlıyarak ellerini okşuyordu.</p>
		<p class="normal">Francesco avucunu saçına koydu kadının. “Hoş geldin, hoş geldin Jacopa Kardeş, çok sevindim geldiğine, çok... Kim getirdi sana haberi?”</p>
		<p class="normal">“Kutsal Meryem uykumda geldi. Francesco ölüyor, dedi, koş ona. Ördüğün kefeni de al, cenaze için de mum götür. Bana verdiğin kuzunun yününden, ellerimle ördüm.”</p>
		<p class="normal">Francesco kalkıp oturdu. Ellerine, ayaklarına baktı, içine çökmüş kanlı göğsünde parmaklarını gezdirdi; içini çekti.</p>
		<p class="normal">“Bağışla beni eşek kardeş,” dedi, “bu harabe vücudum için bağışla.” 
		</p>
		<p class="normal">Acı acı güldü.</p>
		<p class="normal">“Ve sen saygı değer Doğa Ana, sen de beni bağışla... Bana pırıl pırıl muhteşem bir vücut verdin, bek ben seni nasıl çamura, pisliğe çevirdim!”</p>
		<p class="normal">Ama konuşurken gözleri birden oyuklarında dışarı fırladı. Kolunu uzatarak, kapıyı gösterdi.</p>
		<p class="normal">“İşte!”</p>
		<p class="normal">“Kim?”</p>
		<p class="normal">“Dilenci! Dilenci Leo Kardeş. Kapıda; delik elini kaldırıp beni selâmlıyor. Bak kukuletasını indiriyor şimdi. Yapma! Yapma!”</p>
		<p class="normal">“Peder Francesco, Peder Francesco, korkma!”</p>
		<p class="normal">“Ben, benim, benim o! Yüzünü görüyorum, alnında çarmıh, şakaklarında kızıl demirle dağlanmış izler... Girdi işte... Yaklaşıyor.”</p>
		<p class="normal">Francesco hırkasının yeniyle gözlerini örttü.</p>
		<p class="normal">“Geliyor... Geliyor...” diye mırıldanıyordu titreyerek. “Bak, mutlu mutlu gülüyor, kollarını bana uzatıyor!”</p>
		<p class="normal">Bu kez öteki kolunu da gözlerinin önüne getirdi; ama yine görmeğe devam ediyordu.</p>
		<p class="normal">“Geldi, geldi,” diye çığırdı. “Döşeğimin üstüne, yanıma uzandı. Geldi! İmdat! Leo Kardeş, imdat!”</p>
		<p class="normal">Uzanarak bana sarıldı. Sonra elleriyle sağını solunu yokladı; başımın arkasına baktı.</p>
		<p class="normal">“Kimse yok,” diye mırıldandı. “Kimse yok.”</p>
		<p class="normal">Az sonra düşünceli düşünceli şöyle dedi. </p>
		<p class="normal">“İkimiz birleştik, bir olduk. Yolculuk bitti.”</p>
		<p class="normal">Sonu yaklaşıyordu. Kardeşler dört bir yandan Francesco’ya elvedaya geliyorlardı. Elias köyden köye, azizin ölmekte olduğunu, cenaze töreni için mum alıp koşmalarını haber vermişti. Piskoposun da San Ruffino’daki Zangoça haber edip gece gündüz ölü çanı çalmasını sağlamıştı. San Damiano’daki hemşireler, haç önünde Tanrıya yalvarıyordu. Francesco’yu henüz ellerinden almaması için dua ediyorlardı; Kurt Kaptan dağdan inmiş, Portiuncula’ya gelmişti. Francesco ayak ucuna basa basa yaklaştı, bir sepet üzüm ve incir getirmişti. Francesco gözlerini açtı ve onu tanıdı.</p>
		<p class="normal">“Kuzu Kardeş, hoş geldin! Alvernia’nın vahşi çaylakları ölmekte olduğumu haber etmişlerdir sana. Elveda Kardeşim.”</p>
		<p class="normal">“Ölen sen değilsin, Peder Francesco,” diye cevap verdi vahşi kardeş, “Sen değilsin, biziz. Yaptığım her şey için bağışla beni.”</p>
		<p class="normal">“Tanrı bağışlar seni kuzu kardeş, ben değil. Sen kurtulursan, her şey de kurtulur, kurtken yediğin kuzular bile.”</p>
		<p class="normal">Kurt Kardeş getirdiği sepeti aldı ve ölmekte olan adamın eline verdi.</p>
		<p class="normal">“Biraz incir, üzüm, elveda diyesin diye getirdim onları Peder Francesco. Rahat vicdanla yiyebilirsin. Çalınmış değil!”</p>
		<p class="normal">Francesco avucunu olgun meyve üstüne koydu, serin tazeliği hoşuna gitti. Sonra salkımdan bir üzüm koparıp ağzına koydu. Derken bir incir alıp akan balını emdi.</p>
		<p class="normal">“Elveda kardeşlerim, incirler, üzümler. Son kez elveda. Bir daha göremeyeceğim sizleri!”</p>
		<p class="normal">Eylül ayı sona erdi. Ekim başlarında bir gün gök karardı ve ilk güz yağmurları yağmağa başladı. Zeytin ve çam ağaçlarının üzerini ince, yumuşak bir sis kapladı, dile getirilemeyecek bir tatlılık sel gibi bastı dünyayı, toprak ıslak havada verimli ve mutlu uzanmış yatıyordu. Francesco gözlerini açtı. Kulübe sabahleyin erkenden gelen kardeşlerle doldu. Çoğu yere çömelmiş oturuyordu: kimi ayakta duruyordu. Hepsi de sessizce ona bakıyor: sessizliği bozamıyordu. Arasıra gözlerini siliyor, soluk almak için dışarı çıkıyorlardı. Francesco kolunu uzatıp onları selâmlıyordu.</p>
		<p class="normal">“Gidiyorsun, Peder Francesco,” dedi Bernardo, diz çöküp elini öperek. “Gidiyorsun, çok geçmeden Cennete olacaksın. Son bir kez ağzını aç da bizimle konuş.”</p>
		<p class="normal">Francesco başını salladı.</p>
		<p class="normal">“Çocuklarım, kardeşlerim, babalarım: size söyleyeceğim her şeyi söyledim. Yüreğimdeki bütün kanı size verdim. Artık ne söyleyeceğim kaldı, ne de vereceğim kan var. Başka sözüm olaydı Tanrı yeryüzünde daha uzun süre tutardı beni.”</p>
		<p class="normal">“Diyecek hiç bir şeyin yok mu bize?” diye bağırdı Giles, ayakta durup ağlamakta olduğu köşeden.</p>
		<p class="normal">“Yoksulluk, Barış, Sevgi.. o kadar kardeşlerim... Yoksulluk, Barış, Sevgi.”</p>
		<p class="normal">Kalkıp oturmağa çalıştı, olmadı.</p>
		<p class="normal">“Beni soyun kardeşlerim. Yere koyun da toprağa değeyim, toprak da bana değsin.”</p>
		<p class="normal">Ağlaya ağlaya soyduk, yere yatırdık, çevresinde yere çöktük. Hepimiz de vücudunun üstünde Başmeleğin varlığını duyduk.</p>
		<p class="normal">Clara Hemşire gelmişti ki; hiç birimiz görmemiştik, kapıda durmuş dinliyordu. Birden bir hıçkırık duyduk. Dönüp baktık, kapıda tortop olmuş, yüzü sımsıkı peçesine sarılmış ağlıyordu. Ansızın inlemeğe, ahuvaha başladı.</p>
		<p class="normal">“Ne ağlıyorsun kardeşim?” diye sordu Francesco, şaşırmış bir durumda.</p>
		<p class="normal">Kimse cevap vermedi.</p>
		<p class="normal">“Bu hayat o kadar tatlı mı sanıyorsun? Sonsuz hayata inancınız nerde kaldı kardeşlerim? Bu kadar zayıf mıydı? Ölüm kardeş, kapının ardında duran ölüm kardeş insanlığı bağışla. İnsanlar ulu haberi bilmiyor, bu yüzden korkuyorlar senden.”</p>
		<p class="normal">Bakındı.</p>
		<p class="normal">“Pacifico nerdesin? Lavtanı çal, hep birlikte okuyalım.”</p>
		<p class="normal"><span class="ideitalik">Övgü sana Rabbim, bütün yaratıklar için</span></p>
		<p class="normal"><span class="ideitalik">Özellikle güneş kardeş..</span></p>
		<p class="normal">Ben de katıldım ötekilere, söyledikçe ben de zihnim gezinmeğe başladı. Kulübe, Portiuncula, Assisi... Her şey kayboldu, pırıl pırıl, yemyeşil, sonsuz bir meçhul toprakta buldum kendimi. Francesco toprağın ortasında durmuş yatıyordu. Son nefesini veriyordu. Sine sine ince bir yağmur yağıyordu, uzaktaki dağ dorukları sisle kaplıydı. Yeni bellenmiş topraktan tatlı bir koku yükseliyordu. Ta uzaklarda deniz iç çekiyordu, Francesco yalnızdı, kimse yoktu yanında; ama birden hava donar gibi oldu, başlangıçtaki on iki kardeş çevresinde toplandılar, başları kukuletaları içindeydi. Çıt çıkmıyordu, ahuvah, inleme yoktu. Ben de aralarındaydım, gözlerimi kaldırıp oniki kişinin ardına baktığımda kukuletaları indirilmiş, saçları kesilmiş yüzbinlerce kardeş gördüm. Ölüm duasını okuyorlardı. Derken diz çöküp uzağa baktım; öküzler, atlar, köpekler, koyun sürüleri gördüm, hepsi de inleyerek bize doğru geliyorlardı. Kardeşlerin arkasında durup, başlarını önlerin eğdiler. Sonra vahşi hayvanlar - kurtlar, ayılar, tilkiler, çakallar - ormandan çıkıp evcil kardeşleri arkasında dizildiler, onlar da inildemeğe başladı. Birden tepesinde binlerce kanatlı varlık işittim. Gözlerimi açtım, kuş sürüleri vardı, her cinsten, tiz çığlıklar atarak iniyor, Francesco’nun çevresine konuyordu; bir keklik, tüyünü yolmağa, ağıt okumağa başladı.</p>
		<p class="normal">“Sevgili Francesco’m, sevgili Francesco’m,” diye mırıldandım. “Bütün hayvanlar kuşlar geldiler, ağlıyorlar, hepsi de cenazene gelmiş...”</p>
		<p class="normal">Ansızın gök mavi, yeşil, altın ve kırmızı şimşeklerle donandı. Başımı kaldırdım. Hava kanatlarla dolmuştu. Binlerce melek inip, ölmekte olan adamın çevresine kondu, kanatlarını katladılar ve gülümseyen yüzlerle ruhunu götürmek için beklediler.</p>
		<p class="normal">Birden yürek parçalayıcı çığlıklar düşümden uyandırdı beni. Üç kadın Francesco’nun üstüne atılmış, gitmesin diye tutuyorlardı. Pica Hemşire, Francesco’nun başını kolları arasında tutuyordu, Clara Hemşire ona sarılmış ayaklarından öpüyor, Jacopa Kardeş elini göğsüne bastırıyordu.</p>
		<p class="normal">Güneş batmıştı; dışarıda yağmur yağmağa başlamıştı; toprağı yumuşatıyor, çatlatıyordu. Tam o sırada Francesco’nun üzerinde iki kanat gördük.</p>
		<p class="normal">Yüzü pırıl pırıldı, gözleri açık göğe bakıyordu. Birden kıpırdadı. Bütün gücüyle davranarak, hepimize bir bir baktı. Dudakları oynadı, son bir söz söyleyecek gibiydi. Yanaştım.</p>
		<p class="normal">“Yoksulluk, Barış, Sevgi...”</p>
		<p class="normal">Sesi çıkmıyordu, sanki pek uzaklardan geliyordu, öteki kıyıdan. Soluğumu tutup, işitmeğe çalıştım. Ses yoktu.</p>
		<p class="normal">Ansızın hepimiz birden vücudunun üzerine atılıp öpmeğe ve ağıt okumağa başladık.</p>
		<p class="normal">Hücreme kapanmış, sevgili Pederimin hatırasıyla gözyaşları içinde alt üst olmuş bir durumda, son sözleri yazdığım şu kutsal anda, minik bir kırlangıç gelip, cama vurmağa başladı. Kanatları ıslanmıştı; üşümüştü. Kalkıp, onu içeri aldım.</p>
		<p class="normal">Sendin o, Peder Francesco, sendin; minik kırlangıç kılığında gelmiştin.</p>
		<p class="bolum">d</p>
		</body>
</html>