<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>AllahinGaribi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<p class="normal">“Kralı sedyeyle taşıyorlardı. Yüzünün yarısı çürümüştü; parmakları yoktu, ayak parmakları da yoktu. Yürüyemiyordu - nasıl yürüsün - taşıyorlardı. Cüzzam gözlerini de yemişti, kör etmişti. Kazara yanında bulunuyordum. Bakayım diye eğildim, ama burun deliklerimi tıkamak zorunda kaldım, öylesine leş kokuyordu.</p>
		<p class="normal">“Kral bir küreklik çürük etti, ama içindeki ruh, ölümsüz duruyordu. Tanrı nasıl oluyordu da iğrenmiyordu, bu denli çürüme içinde tahtını kurmuş olmaktan? Dehşet saçan sultan, Ölü Deniz’in ötesindeki Moab çölünde bulunan, o ele geçmez Crac kalesini sarıyordu. Kral önde gidiyordu. O dayanılmaz sıcak altında çölü geçti, biz de soluk soluğa ardından gidiyorduk. Sedye alevler fışkıran bir kuvvetti sanki; hava tutuşmuş bir çam ağacı gibi ses çıkarıyordu.”</p>
		<p class="normal">İhtiyar durdu, ya sözüne devam etmek istemiyor, ya da edemiyordu. Elimi yaşlı savaşçının dizine koydum ve devam etmesi için rica ettim, ama o elini gırtlağına götürdü, sanki hıçkırıklarını bastırmak için sıkıyordu.</p>
		<p class="normal">“O manzara gözümün önüne geldikçe” dedi sonunda, “yüreğim cız ediyor, zihnim allak bullak oluyor. Tanrının esrarını bu kadar açık seçik dokunulur gibi görmemiştim. Kral yirmi dördünde öldüğünde oradaydım. Kudüs’te; ruhunu teslim ettiği büyük sarayın içindeydim. Yani başında huysuz, bunak anası ile kızkardeşi Sybil duruyordu; kendini beğenmiş, güzel, beden zevklerine düşkün biriydi. Odanın geri kalan yanı kana susamış asillerle doluydu: baronlar, kontlar, markiler, hepsi de soluklarını tutmuşlar, kralın ölmesini bekliyorlardı, kudurmuş aç köpekler gibi, Kudüs krallığını ele geçirsinler, parçalasınlar, her biri bir lokma bir şey kapsın diye. Bu arada yirmidört yaşındaki kral, soylu incelik örneği, durgun ve sessiz, kokan başında dikenli taç, Tanrıya ruhunu teslim etmek üzereydi.</p>
		<p class="normal">Yaşlı savaşçı bıyığını ısırdı. Koca koca yaş damlaları yanık yanaklarından aşağı akıyordu. Francesco başını dizlerine eğdi, birden o da karanlık içinde inildemeğe başladı.</p>
		<p class="normal">İhtiyar öfkelenerek yaşlarını sildi, ağladığına utanmıştı. Sonra destek almak için parmaklarıyla yere dayandı ve kalktı, kemikleri gıcırdıyordu. Bize Allahaısmarladık bile demeden, koydu gitti.</p>
		<p class="normal">Francesco, ağlamağa devam ediyordu.</p>
		<p class="normal">“Görüyorsun ya, ruh aslında neymiş” dedi sonunda, başını kaldırarak, “Tanrı neymiş, insanın gerçek anlamı neymiş? Bundan böyle cüzzamlı kral bize kılavuzluk edecek. Kalk, Leo Kardeş, gidelim.”</p>
		<p class="normal">“Nereye, Tanrı adına?”</p>
		<p class="normal">“Assisi’ye dönüyoruz. Hızımızı oradan alacağız, ileri atlayabilmek için. Haydi Tanrının miskini, kalkalım!”</p>
		<p class="normal">“Şimdi mi, bu gece yarısı mı?”</p>
		<p class="normal">“Şimdi, Rab sabaha kadar bekleyebilir mi sanıyorsun?”</p>
		<p class="normal">Cüzzamlı kral önümüzde gidiyordu; dönüşte, bütün yol boyunca bize kılavuzluk etti. Yağmur yağıp duruyordu; ırmaklar taşmıştı, yolları sel basmıştı. Dizimize kadar çamura battık. Üşüyorduk, açtık. Çoğu köy, bizi taş yağmuruyla karşıladı, kovulduk. Francesco, “Seviniz! Seviniz! Seviniz” diye bağırırken, köylüler üzerimize köpeklerini salıyorlardı. Köpekler bizi ısırıyorlardı.</p>
		<p class="normal">“İsa yolunda karşılaştığımız bu önemsiz şeyler nedir ki?” diyerek, beni yatıştırmağa çalışıyordu Francesco. “Oyun bütün bunlar! Cüzzamlı kralı unuttun mu!”</p>
		<p class="normal">Bir gece iliğimize kadar ıslanmıştık, açlıktan ayakta duracak halimiz kalmamıştı, soğuktan donmak üzereydik, derken uzakta, bir manastırın ışıklarını gördük. Koşmağa başladık. Olur da keşişler bize acır, içeri alırlar, bir lokma ekmek verirler ve kutsal ateşin yanında ısınmamıza bırakırlardı. Dışarısı zifiri karanlıktı, bardaktan boşanırcasına yağmur yağıyordu. Koşuyorduk, ikide bir çukurlara yuvarlanıyor, kalkıp yeniden koşuyorduk. Yağmura, karanlığa ve soğuğa lânet okuyordum, oysa önümde giden Francesco, bir yandan türkü düzüyor, bir yandan söylüyordu.</p>
		<p class="normal">“Ne büyük mucizeler bunlar!” diyordu. “Bak hele, çamurdaki kanatlara, havada ki Tanrıya! Tırtıllar düşünür düşünmez seni, Rabbim, kelebek olup uçuveriyorlar!”</p>
		<p class="normal">Kollarını açıp duruyor, yağmuru, havayı, büyük bir hazla kucaklıyordu. “Çamur, hemşirem benim!” diye sesleniyordu, çukurlara girdiğinde de, “Rüzgâr, biraderim!” diyordu.</p>
		<p class="normal">Ansızın durdu, yetişmemi bekledi. Bir hendeğe yuvarlanmıştım, düşe kalka zar zor kendimi kurtarabildim.</p>
		<p class="normal">“Bir türkü besteledim, Leo Kardeş,” dedi bana. “Dinlemek ister misin?”</p>
		<p class="normal">“Tam sırası şimdi!” diye cevap verdim sinirlenerek.</p>
		<p class="normal">“Şimdi değil de, ya ne zaman? Dinle bak: göklerin kapısında ilk görünen hayvan salyangozdu. Petrus eğildi, asâsıyla hafifçe sırtına dokunarak sordu, ‘Burada ne arıyorsun salyangozcuk?’</p>
		<p class="normal">“Ölümsüzlüğü,” dedi salyangoz.</p>
		<p class="normal">“Petrus katıla katıla güldü. ‘Ölümsüzlüğü ha! Ne yapacaksın pekiyi?”</p>
		<p class="normal">“Gülmeyin’ dedi salyangoz, ‘ben de Tanrının yarattıklarından değil miyim yani? Ben de Mikail aleyhisselâm gibi, Tanrının oğullarından değil miyim? Salyangoz aleyhisselâmım ben!’”</p>
		<p class="normal">“Pekiyi hani altın kanatların, palan, krallığın timsali kızıl pabuçların?”</p>
		<p class="normal">“‘İçimde. Uyumakta. Beklemekte.”</p>
		<p class="normal">“‘Neyi beklemekte?”</p>
		<p class="normal">“‘Büyük ânı?”</p>
		<p class="normal">“‘Hangi büyük ânı?”</p>
		<p class="normal">“‘Bu ânı işte!”</p>
		<p class="normal">“Sözünü bitirmişti ki, kanatlanmış gibi, bir sıçrayışla Cennete giriverdi.”</p>
		<p class="normal">“Demek istediğimi anladın mı?” diye sordu Francesco gülerek. “O salyangoz biziz işte, Leo Kardeş; kanatlarımız palamız içimizde, Cennetse muradımız, sıçrayalım... Ruhunun kurtulmasını dilersen, durma arslanım sıçra!”</p>
		<p class="normal">Elimi tuttu, koşmağa başladık. Bir süre sonra soluk soluğa durdu.</p>
		<p class="normal">“Leo Kardeş, sana söyleyeceklerimi iyi dinle. Kulaklarını aç. Dinliyor musun? Sürmekte olduğumuz şu hayat pek hoşuna gitmiyor galiba. Bunaltıyor, harab ediyor seni.”</p>
		<p class="normal">“Hayır, Francesco Kardeş. Harab etmiyor. Ama insan olduğumuzu unutuyorsun; ben unutmuyorum. Mesele basit.”</p>
		<p class="normal">“Leo Kardeş, katıksız kıvancın ne olduğunu biliyor musun?”</p>
		<p class="normal">Cevap vermedim. Katıksız kıvancın ne olduğunu, elbette biliyordum: hele şu manastıra bir varsak, kapıcı halimize acıyıp kapıyı açsa, bizim için büyük bir ateş yaksa, tencereyi ocağa koyup bol bol sıcak yemek pişirse, sonra da manastırın mahzenine inip, koca bir testi yıllanmış şarap getirse de içsek; buydu katıksız kıvanç!</p>
		<p class="normal">Ama akla yatkın bu gibi şeylerden nasıl söz edebilirdim Francesco’ya Tanrı aşkı, tersini yüzüne çevirmişti onun. Onda açlık, ekmeğin; susuzluksa, suyla şarabın yerini almıştı. Aç ve susuzun halinden ne anlardı? Dilimi tuttum.</p>
		<p class="normal">“Yeryüzündeki en aziz, Tanrının en sevgili kişileri bile olsak, bunu unutma, Leo Kardeş, bil ki yine de katıksız kıvanç değildir.”</p>
		<p class="normal">Biraz daha yürüdük. Francesco yine durdu.</p>
		<p class="normal">“Leo Kardeş,” diye seslendi, karanlıkta beni iyi göremediğinden, “Leo kardeş, körü nura kavuştursak, insanların içindeki cinleri çıkarsak, ölüleri diriltip mezarlarından kaldırsak, bil ki yine de katıksız kıvanç değildir.”</p>
		<p class="normal">Ağzımı açmadım. Azizle nasıl tartışabilirdim? Tartışmak Şeytanla olur, azizle olur mu hiç. Bu yüzden açmadım ağzımı.</p>
		<p class="normal">Yağmurun yola yuvarlayıp getirdiği taşlar ve dallar üstünde tökezleyerek ilerliyorduk. Francesco yine durdu.</p>
		<p class="normal">“Leo Kardeş, bütün insanların ve meleklerin dillerini bileydik de Tanrının kelamını vâz derek bütün inanmayanları İsanın yoluna sokaydık, bil ki, Leo Kardeş, bil ki, yine de katıksız kıvanç olmazdı.”</p>
		<p class="normal">Sabrım tükenmişti. Açtım, üşüyordum. Ayaklarım öldürüyordu beni, yürüyemiyordum.</p>
		<p class="normal">“Pekiyi, neymiş katıksız kıvanç?” diye sordum, bitkin.</p>
		<p class="normal">“Görürsün birazdan” diye cevap verdi Francesco, adımlarını sıklaştırarak.</p>
		<p class="normal">Manastıra vardık. Kapalıydı, ama lambalar henüz sönmemişti hücrelerde. Francesco küçük çıngırağı çaldı... Kapının yanında bir köşeye büzüldüm, soğuktan ölüyordum.</p>
		<p class="normal">Kulaklarımızı dikip bekledik, kapıcı gelip açacak mıydı kapıyı? Söylemeğe utanıyorum, ama açıklanan bir günah, günah olmaktan çıkar, doğrusu bu ya, Tanrının şu yabani hayvanı Francesco’ya beni bağlıyor, alınyazıma içimden küfrediyordum. Kudüsün şu cüzzamlı kralından farksızdı da haberi yoktu. İçinde Tanrının bütünüyle kurulduğu bir avuç et ve kemikten ibaretti. Dayanabilmesi bundandı; açlık, susuzluk veya soğuk duymayışı, atılan taşları limon çiçekleri sanışı bundandı. Gel gelelim ben, insandım, aklı başı yerinde bir insan, üstelik zavallı biri. Açlık açlıktı, taş taştı benim için.</p>
		<p class="normal">İçerden bir kapı açıldı. Avluda ağır ayak sesleri duyuldu. Kapıcı olmalı diye düşündüm. Acıdı demek halimize. Tanrıya şükürler olsun!</p>
		<p class="normal">“Kim o, bu saatte?” diye gürledi öfkeli bir ses.</p>
		<p class="normal">“Kapıyı açın, Kapıcı Kardeş,” dedi Francesco, tatlı nazik sesiyle. “Aç ve üşüyen, kutsal manastırınızda bu geceyi geçirmek isteyen İsanın iki naçiz kulu”</p>
		<p class="normal">“Haydi işinize!” diye böğürdü o ses., “Siz mi, Tanrının kulları? Bu saatte ne dolaşır durursunuz sokaklarda? Haydutlar sizi! İnsanların yolunu kesip öldüren, manastırları ateşe verenler sizi! Basın gidin buradan!”</p>
		<p class="normal">“Acımıyor musun, Kapıcı Kardeş? “ diye bağırdım. “Bizi burada soğuktan ölmeğe mi bırakacaksın? İsaya inanıyorsan kapıyı aç da yağmurdan sığınabileceğimiz bir yer lütfet, bir dilim ekmek ver bize. Hristiyanız biz! Acı halimize!”</p>
		<p class="normal">Avlunun kaldırım taşlarında güm diye bir ses çıkaran bir sopa işittik.</p>
		<p class="normal">“Hakettiniz sefiller sizi! Görürsünüz şimdi!” diye çağırdı o vahşî ses; sokak kapısının kilidi tıkırdadı.</p>
		<p class="normal">Francesco bana döndü. “İnsan gibi dayan, Leo Kardeş. Karşı koyma.”</p>
		<p class="normal">Kapı açıldı ve elinde kalın bir sopa, dev bir keşiş fırladı dışarı. Francesco’yu ensesinden yakaladı. 
		</p>
		<p class="normal">“Şeytan, katil, cani seni,” diye bağırdı, “manastır soymağa geldiniz, değil mi? Al sana! Al! Al!”</p>
		<p class="normal">Sopa Francesco’nun cılız, hasta vücuduna inip duruyordu.</p>
		<p class="normal">Kurtarmak için atıldım, ama Francesco eliyle durdurdu.</p>
		<p class="normal">“Tanrının iradesine karşı gelme Leo Kardeş! Vur, Kapıcı Kardeş. Kurtuluşumsun sen benim.”</p>
		<p class="normal">Kapıcı alaylı alaylı gülerek bana dönüp ensemden yakaladı.</p>
		<p class="normal">“Şimdi de sıra sende alçak herif!”</p>
		<p class="normal">Sopamı kaldırdım ve vurmaya hazırlandım, ama Francesco, umutsuz bakışlarla bağırdı, “Leo Kardeş, İsa adına yalvarıyorum sana, karşı koyma!”</p>
		<p class="normal">“Bırakayım da öldürsün mü yani?” diye bağırdım öfke içinde. “Bal gibi, karşı koyacağım işte, sen de bilesin!”</p>
		<p class="normal">“Leo Kardeş, Leo Kardeş, beni seviyorsan, karşı koyma. Bırak kapıcımız görevini görsün. Tanrı bizi dövsün diye buyurmuş, bırak dövsün.”</p>
		<p class="normal">Sopamı yere atıp ellerimi göğsümde kavuşturdum.</p>
		<p class="normal">“Vur, Kapıcı Kardeş,” dedim, dudaklarım dehşet içinde tir tir titriyordu. “Vur, Tanrının gazabı üstüne olsun!”</p>
		<p class="normal">Kapıcı sözlerime güldü. Soluğu şarap ve sarımsak kokuyordu. Sopasını indirmeğe başladı üstüme, kemiklerimin çatırdadığını duyuyordum. Şimdi yerde oturmakta olan Francesco, bana bir şeyler söyleyip duruyor, cesaret vermeğe çalışıyordu.</p>
		<p class="normal">“Bağırma, Leo Kardeş, lânet etme, savunmak için el kaldırma. Cüzzamlı kralı düşün çarmıha gerilirken İsa’yı düşün. Yüreğini pek tut.”</p>
		<p class="normal">Kapıcı işini bitirdi. İkimize de son bir tekme atarak kapıyı kilitleyip sürgüsünü çekti.</p>
		<p class="normal">Acılar içinde kıvranarak, köşeme büzüldüm, kendi kendime lânet ediyordum, ama ağzımı açmağa cesaretim yoktu. Francesco, sürünerek, düştüğüm yere geldi, elimi eline aldı ve sızlayan omuzbaşlarımı ovdu. O da benim gibi köşeye büzüldü, ısınmak için birbirimize sarıldık.</p>
		<p class="normal">“İşte budur, Leo Kardeş,” diye fısıldadı kulağıma kimsenin duymasını istemiyormuş gibi,” budur işte katıksız kıvanç”</p>
		<p class="normal">Aa! Bu kadarı da fazlaydı! “Katıksız kıvanç mı?” diye çığırdım, kudurmuş gibi. “Kusura bakma ama, Francesco Kardeş, bu daha çok, katıksız küstahlık gibime geliyor. Sadece hoşlanmayanı seven gönül küstahtır. ‘Yiyin diye yiyecek, için diye şarap, ısının diye ateş verdim size’ diyor da Tanrı, insan yüreği küstahça ‘Kusura bakma ama, senin olsun hepsi de, istemiyorum!’ diye cevap veriyor. Ne zaman isteyecek onları kendini beğenmiş budala gönül! Ne zaman ‘hayır’ demeyi bırakıp ‘evet’ diyecek?”</p>
		<p class="normal">“Tanrı kollarını açıp da, ona gel dediği zaman Leo Kardeş. Gönül, küçük sevinçlere hayır! hayır! hayır! diye bağırıyor. Neden mi? Büyük Evet’e varıp, kendini kurtarmak için.”</p>
		<p class="normal">“Başka yoldan gidemez mi oraya?”</p>
		<p class="normal">“Gidemem. Büyük ‘Evet’, bir çok ‘hayır’lardan meydana gelir.”</p>
		<p class="normal">“O halde, Tanrı neden bütün nimetleri yarattı? Ne diye önümüze bu engin sofrayı serdi?”</p>
		<p class="normal">“Dayanıklılığımız sınamak için, Leo Kardeş.”</p>
		<p class="normal">“Benimkisi saçma, ne diye tartışıp duruyorum ki seninle. Bırak uyuyayım. Uyku daha esirgeyicidir Tanrıdan. Düşümde ekmek somunları görürüm ola ki.”</p>
		<p class="normal">Tortop oldum, gözlerimi kapadım, çok geçmeden Tanrıya şükür, esirgeyici uyku geldi ve benliğimi sardı.</p>
		<p class="normal">Ertesi sabah, tan ağarırken biri beni itmeğe başladı. Francesco idi. Uyandım.</p>
		<p class="normal">“Dinle bak, Leo Kardeş, kapıcı geliyor!”</p>
		<p class="normal">Avluda yaklaşan kapıcının sesi duyuluyordu, kemerindeki anahtarlar şıngırdıyordu. Kapı açıldı.</p>
		<p class="normal">“Tanrıya şükürler olsun.” diye mırıldandım. “Dertlerimiz sona erdi” Eşiği aşmak üzere ayağımı kaldırmıştım bile.</p>
		<p class="normal">Francesco dönüp bana baktı, pırıldayan gözleri azizlikle doluydu.</p>
		<p class="normal">“Girelim mi?” diye sordu bana, “Ne dersin, Tanrının küçük arslanı, girelim mi?”</p>
		<p class="normal">Anladım. Aç olduğumdan midemin çağrısına karşı koyamadığımdan, bana takılıyordu. Ne var ki, onurum açlığıma üstün geldi.</p>
		<p class="normal">“Hayır” diye cevap verdim. “Girmeyelim. Ben girmiyorum!” Başımı çevirdim.</p>
		<p class="normal">Francesco’yu kollarımın arasında buldum. “Yaşa, Leo Kardeş! Hep böyle ol işte, tam bir yiğit!”</p>
		<p class="normal">Manastıra döndü. “Elveda, kutsal konuksevmez manastır. Leo Kardeş’in ihtiyacı yok sana, girmiyor işte!”</p>
		<p class="normal">İstavroz çıkararak, yeniden yolumuza koyulduk. Francesco öyle mutluydu ki, uçuyordu.</p>
		<p class="normal">Güneş çıkmıştı, yağmur dinmişti. Ağaçlar taşlar gülüyordu, yeni yıkanmış dünya parlıyordu. Önümüzde iki karatavuk ıslak kanatlarını çırptılar, bize bakıp, ürkütmek istermiş gibi ıslık çaldılar, onlar ürküte dursunlar, Francesco elini sallıyarak onları selâmladı.</p>
		<p class="normal">“Kuş dünyasının keşişleri bunlar.” dedi. “Bak, nasıl giyinmişler!”</p>
		<p class="normal">Güldüm. “Haklısın, Francesco Kardeş. Nitekim Perugia yakınındaki manastırın birinde, bir keresinde görmüştüm; Tanrım Bize Acı ilâhisini söylemeğe alıştırılmış bir karatavuk vardı. Keşişten hiç bir farkı yoktu!”</p>
		<p class="normal">Francesco içini çekti. “Ah biri olaydı da, kuşlara, öküzlere, koyunlara, köpeklere, kurtlara ve yabani domuzlara, şu ilâhiyi öğreteydi! Bütün varlıklar her sabah böyle uyanaydı, ormanın derinliklerinden, bütün ağaçlardan, ahırlardan, bahçelerden, o ilâhiyi söyleyerek Tanrıyı ululayan hayvanları duysaydık.</p>
		<p class="normal">“Bu ilâhiyi ilkin insanlara öğretsek?” dedim, “kuşların, hayvanların öğrenmeğe ne ihtiyacı var. Kuşlarla hayvanlar günah işlemezler ki”</p>
		<p class="normal">Francesco gözleri dışarı uğramış bakakaldı bana. “Öyle, dediğin doğru, Leo Kardeş. Bütün canlı şeyler arasında günah işleyen, bir insan.”</p>
		<p class="normal">“Evet, ama öte yandan, Francesco Kardeş, tabiatını aşıp, Cennete girebilen tek yaratık da o!”</p>
		<p class="normal">“O kadar güvenme!” diye karşı çıktı Francesco. “Tanrının esirgeyiciliği nerelere kadar uzanır, kimse bilmez.”</p>
		<p class="normal">Böylece Tanrıdan, kuşlardan ve insanlardan konuşa konuşa, bir sabah sevgili Assisi kentimizin dışına geldik. Kuleli kalesi, çan kuleleri, zeytin korulukları, serviler, gözlerimizi mutlulukla dolduruyordu.</p>
		<p class="normal">Francesco’nun gözleri yaşardı. “Bu topraktan yapılmışım,” dedi “bu topraktan yapılmış bir lambayım.”</p>
		<p class="normal">Eğilerek, eline bir avuç dolusu toprak toz aldı ve öptü.</p>
		<p class="normal">“Assisi’ye bir avuç dolusu toprak borcum var; onu geri vereceğim. Nerede ölürsem öleyim, Leo Kardeş, beni buraya getir, göm.”</p>
		<p class="normal">Dar, üstü örtülü bir yola saptık. Pazardı günlerden, çanlar din töreninin bittiğini haber veriyordu. Francesco sözünü bitirmişti ki birden durdu, boğulurmuş gibi soluk soluğa duvara dayandı. Ben ardından koşuyordum, birden kendi soluğumun da kesildiğini duydum. Karşımızda Kont Scifi’nin kızını gördük. Beyazlar içindeydi, sadece göğsünde kırmızı bir gül vardı: ne kadar da solgun ve üzgün duruyordu, gözlerinin altındaki halkalar nasıl da mordu. O gün San Damiano’da gördüğümüzden beri, kimbilir kaç gece uykusuz kalmış, ağlamıştı. O küçük kız, kadın olup çıkmıştı!</p>
		<p class="normal">Arkasından yaşlı, ağırbaşlı dadısı geliyordu. Küçük hanımın durduğunu görünce, o da durdu. Sabah, güneş içinde yıkanıyordu, eve mümkün olduğu kadar geç varmak, duvarlar arasında kapanmaları ellerinden geldiği kadar geciktirmek için, kiliseden evlerine giden en uzun yolu seçmişlerdi.</p>
		<p class="normal">Francesco’yu görür görmez, Clara’nın diz bağları çözüldü. Geri dönmek istedi, ama utandı. Derken cesareti ele alarak, gözlerini kaldırdı, dimdik, hüzün dolu bakışlarıyla Francesco’ya baktı. Ona doğru bir adım attı, başını ileri doğru uzatarak Francesco’nun paçavralarına, çıplak yaralı ayaklarına, açlığın kemirdiği yüzüne baktı. Horgörür bir davranışla başını salladı. 
		</p>
		<p class="normal">“Utanmıyor musun?” diye sordu ona, boğuk, umutsuzluk dolu bir sesle.</p>
		<p class="normal">“Utanmak mı? Kimden?”</p>
		<p class="normal">“Babandan, anandan, benden. Niçin gidiyorsun o yerlere? Ne diye seslenip duruyordun öyle? Ne diye alanın ortasında sirk cambazı gibi oynuyorsun?”</p>
		<p class="normal">“Francesco başı eğik, dizleri bükük, kambur duruyordu. Konuşmuyordu. Clara, gözlerinden yaşlar akarak ona doğru eğildi, “Aklıma geldikçe sen, içim burkuluyor.”</p>
		<p class="normal">“Benimki de...” dedi Francesco, ama öyle yavaş söylemişti ki bunu, desteği olan ben işitebildim ancak.</p>
		<p class="normal">Clara irkildi. Yüzü aydınlandı. Francesco’nun dudaklarının oynayışından ne dediğini kestirmişti.</p>
		<p class="normal">“Francesco, beni düşündüğün oluyor mu hiç?” diye sordu, heyecandan göğsü kalkıp inerek.</p>
		<p class="normal">Francesco başını kaldırdı.</p>
		<p class="normal">“Hiç bir zaman!” diye bağırdı ve çekil de geçeyim der gibi kolunu kaldırdı.</p>
		<p class="normal">Kız tiz bir çığlık attı. Dadısı düşmesin diye koşup tuttu, ama Clara yaşlı hanımı bir yana itti, elini kaldırdı, gözleri şimşek çakıyordu.</p>
		<p class="normal">“Tanrının buyruğuna karşı gelene lânet” dedi vahşi bir sesle. “Evlenmemeği, çoluk çocuk sahibi olmamayı, yuva kurmamayı vâzedene; erkeklerin gerçek erkek olmamasını, savaşı, şarabı, kadını, ihtişamı sevmemesini; kadınların, gerçek kadın olmamasını; aşkı, güzel giysileri, hayatın bütün rahatlıklarını sevmemesini vâzedene lânet... Bağışla beni böyle konuştuğum için, zavallı Francesco’m benim, ama gerçek insan olmak budur.”</p>
		<p class="normal">Evet, evet, gerçek insan olmak budur işte, zavallı Leo Kardeşim benim, bağışla beni böyle dediğim için; diye ben de kendim için söylüyor, kızın oturaklı sözleri, vahşiliği ve güzelliği karşısında kıvanç duyuyordum.</p>
		<p class="normal">Dadı yaklaşıp kolunu küçük hanımın beline sardı.</p>
		<p class="normal">“Gel yavrum,” dedi. “Elalem görecek.”</p>
		<p class="normal">Kız başını yaşlı kadının göğsüne bıraktı ve ağlamağa başladı. Tanrı bilir, kaç aydır bu sözleri gönlünde kuruyordu da, bir an önce Francesco’yu görüp içini dökmek istiyordu. Oysa şimdi söyleyeceğini söylemiş olmasına karşılık, yatışmamıştı. Yüreği güm güm atıyordu, patlayacaktı nerdeyse.</p>
		<p class="normal">Dadı onu yavaşça çekerek yürütmeğe başladı, ama ilk sokağa sapmak üzereyken, Clara döndü, hâlâ iki büklüm duran Francesco’ya gülünü attı.</p>
		<p class="normal">“Al” dedi. “Al, zavallı biçare Francesco, al da hatırla beni; bu dünyanın hatırası sana!”</p>
		<p class="normal">Gül, Francesco’nun ayağı dibine düştü.</p>
		<p class="normal">“Haydi” dedi kız dadısına. “Her şey bitti artık!”</p>
		<p class="normal">Francesco, gözleri kaldırımda, kıpırdamadan duruyordu. Yavaş yavaş başını kaldırdı, korkuyla bakındı. Sonra elimi sımsıkı tuttu.</p>
		<p class="normal">“Gitti mi?” diye sordu yavaşça.</p>
		<p class="normal">“Gitti” dedim, yerden gülü alarak</p>
		<p class="normal">“Dokunma ona!” dedi Francesco; dehşet içinde. “Yolun bir kenarına koyuver, kimse basmasın üzerine. Gel, ardına bakma!”</p>
		<p class="normal">“Şimdi nereye, hâlâ Assisi’ye mi? Bu karşılaşma kötü bir belirtiydi Francesco Kardeş. Tasarımızdan caysak.”</p>
		<p class="normal">“Assisi’ye !” dedi ve koşmağa başladı. “Koç çıngırağını al da çal! Hey ya Rabbim! Evlenmek, çoluk çocuk sahibi olmak, yuva kurmak ha! Hepsinin de içine!”</p>
		<p class="normal">“Yazık oldu, Francesco Kardeş, yazık oldu gibime geliyor - bağışla beni Rabbim böyle düşündüğüm için - kız haklıydı galiba. Gerçek bir insan...”</p>
		<p class="normal">“Gerçek insan, insanı aşmış olandır - bunu der, bunu bilirim ben! Yalvarırım, Leo Kardeş, sus artık!”</p>
		<p class="normal">Dilimi tuttum. Ne diyebilirdim ki. Francesco ile birlikte yaşadıkça daha iyi anlıyordum. Tanrıya giden iki yol olduğunu: doğru, düz giden yol, insanın Tanrıya evlenerek, çoluk çocuk sahibi olarak, sinek kaydı traş olarak, tıkabasa yiyerek, şarap kokarak gittiği yol; bir de azizin Tanrıya, paçavralar içinde, bir avuç kıl ve kemik yığını halinde pislik ve günlük kokarak çıktığı yokuş.</p>
		<p class="normal">Ben bu yoların birincisi için yaratılmışım, ama benim fikrimi soran mı vardı! Böylece ben de yokuşu seçtim: Tanrı yardım etse de, dayanabilseydim!</p>
		<p class="normal">Kentin ortasına vardık. Francesco’nun önünde gidiyor, bir yandan çıngırağı çalıyor, bir yandan da bağırıyordum. “Gelin, hepiniz gelin, yeni çılgınlığı işitin!” Yollardan geçenler duruyorlardı. Şimdi taş alıp bizi taşlayacaklar diyordum içimden, şimdi sokaklardan çocuklar sökün edecek, ciğerleri patlayıncaya kadar gülecekler... Ama bir şey olmadı, susuyorlardı. Korktum. Böyle mi karşılayacaklardı; yuhalanmadan, ohalamadan.</p>
		<p class="normal">Durduran olmadı, yolumuza devam ettik. Bernardone dükkânını dışında ayakta duruyordu. Kamburlaşmıştı, benzi sararmıştı. Francesco onu görünce korkar gibi oldu, başka bir yola sapmak için geri geri gitmeğe başladı.</p>
		<p class="normal">“Cesaret, Francesco Kardeş.” dedim yavaşça, kolunu tutarak, “ne kadar yiğit olduğunu burada göstereceksin.”</p>
		<p class="normal">Bernardone dönüp bizi gördü. İlkin baştanbaşa ürperdi, sonra hemen içeri koştu, bastonunu aldı ve böğürerek üstümüze atıldı. Francesco ileri atılıp beni gösterdi.</p>
		<p class="normal">“İşte benim babam bu, Sior Bernardone. O hayır duasını esirgemiyor, sense beni lânetliyorsun. O benim babam!”</p>
		<p class="normal">Elimi alıp öptü.</p>
		<p class="normal">Bernardone’nin gözleri yaşla doldu, gömleğinin geniş yeniyle sildi yaşları. Kalabalık durmuş, zengin tüccar ile, hırpanî oğluna nefret dolu gözlerle bakıyordu. San Niccolo kilisesinin papazı Peder Silvestro da oradan geçiyordu. Babayla oğlu barıştırmak için tam araya girecekken, birden caydı. “Kendi işlerini kendileri görsünler!” diye mırıldandı ve kiliseye doğru yürüdü gitti.</p>
		<p class="normal">Bernardone başını önüne eğdi, tek kelime söylemedi. Ama yüzü, birden kırış kırış olmuştu. Diz bağlarının çözüldüğünü duydu, düşmemek için bastonuna dayandı ve ağzını açmadan uzun süre oğluna baktı, sonunda yakarır gibi sordu. “Anana hiç acımıyor musun?”</p>
		<p class="normal">Francesco’nun rengi uçtu. Cevap vermek için ağzını açtı, ama çenesi tir tir titremeğe başlamıştı.</p>
		<p class="normal">“Anana hiç acımıyor musun?” diye yeniden sordu Bernardone. “Gece gündüz ağlıyor. Eve gel de, seni görsün bir.”</p>
		<p class="normal">“İlkin Tanrıya sormalıyım” diyebildi Francesco.</p>
		<p class="normal">“Ananı görmeni engelleyen bir Tanrı, nasıl bir Tanrıdır?” dedi Bernardone, yalvarır gibi oğluna bakarak.</p>
		<p class="normal">“Bilmiyorum” dedi Francesco, “Sorayım bir.”</p>
		<p class="normal">Kentin yukarısına, kaleye doğru çıkmağa başladı. Bir ara arkama baktım, Bernardone’nin hâlâ sokağın ortasında taşlaşmış gibi dikilmekte olduğunu gördüm. Lânetlerini ve hıçkırıklarını boğmak istermiş gibi sol eliyle boğazını sıkıyordu.</p>
		<p class="normal">Doğrusu, nasıl bir Tanrı bu? diye soruyordum kendi kendime, nicedir ölmüş bulunan zavallı anacığımı hatırlayarak. Anayı oğuldan ayırabilen bir Tanrı, nasıl bir Tanrı?</p>
		<p class="normal">Francesco’ya bakıyordum, önümde acele acele yokuşu tırmanıyordu. Kaleye vardı. Zayıf, yarı ölü vücudunun içinde, anasıyla, babasıyla ilgilenmeyen, belki de onları bırakmaktan kıvanç duyan amansız ve acımasız bir güç sezdim. Ne biçim bir Tanrıydı, gerçekten! Anlamıyordum! Sapa bir yola sapıp, kaçabilseydim ah! Meyhaneye gider, bir masaya kurulur, ellerimi çırpıp, Garson! derdim, ekmek, şarap, et getir bana, açlıktan ölüyorum! Çift porsiyon olsun! Bıktım açlıktan! Bernardone’nin oğlu Francesco gelirse, Leo Kardeşi görüp görmediğini soracak olursa, sakın gördüğünü söyleme.</p>
		<p class="normal">Francesco, dağın yamacından bir mağara biliyordu. Oraya gizlendi.</p>
		<p class="normal">“Leo Kardeş” dedi bana Allahaısmarladık diyerek. “Burada üç gün kalmam gerekiyor, hoşça kal. Tanrıya soracağım çok şey var, başbaşa kalmalıyım onunla. Şimdilik Allahaısmarladık! Üç gün sonra görüşürüz.”</p>
		<p class="normal">Konuştukça inceliyor, eriyip gidiyordu, mağaranın alacakaranlığıyla birleşiyor; havada kaybolup gidiyordu. Mağaranın ağzına diz çöküp, yürekler parçalatıcı bir çığlık attı: görünsün diye Tanrıyı çağırır gibiydi. Bir süre kıpırdamadan durdum, ona bakarak, sessizce Allahaısmarladık dedim. Bu duasından canlı çıkarsa iyiydi! Önündeki çatışmanın pek çetin olacağını, Francesco’nun hayatının tehlikede olduğunu sezer gibiydim.</p>
		<p class="normal">Üç gün dolaştım durdum. Assisi’de dilendim. İyi yürekli hristiyanlar ne verdiyse, her akşam getirip mağaranın dışındaki bir taşın üstüne koyuyordum. Francesco beni görür de, duası bozulur diye de çabucak kaçıyordum. Ama ertesi gün, taşın üstüne bırakmış olduğum yiyeceği, el değmemiş buluyordum.</p>
		<p class="normal">Bir gün Bernardone’nin evinin önünden geçiyordum. Madam Pica beni penceresinden gördü, aşağı inip içeri aldı. Benimle konuşmak, bana soru sormak istiyordu, ama ağlamaktan konuşamıyor, sessiz sessiz bana bakmakla yetiniyordu.</p>
		<p class="normal">Ne kadar değişmişti! Çökmüştü! Pembe yanakları solmuştu; ağzı çevresindeki kırışıklıklar derinleşmişti; gözleri kıpkırmızıydı.</p>
		<p class="normal">“Nerede?” diyebildi sonunda minik mendiliyle yaşlarını silerek. “Ne yapıyor?”</p>
		<p class="normal">“Bir mağarada, Madam Pica; dua ediyor.”</p>
		<p class="normal">“Buraya gelmesine, onu görmeme Tanrı izin vermiyor muymuş?”</p>
		<p class="normal">“Bilmiyorum, efendim. Dua ediyor, Tanrıya soracaktı. Henüz cevap aldığını sanmıyorum.</p>
		<p class="normal">Bir sandalye al da otur. Her şeyi anlat bana. Ananın duyduğu acı - bağışla beni Rabbim - Tanrının kendi kadar büyüktür. Acı bana da konuş.”</p>
		<p class="normal">Her şeyi anlattım, oğlunun piskoposun önünde nasıl soyunduğunu, İsa’nın karşımıza nasıl cüzzamlı kılığında çıktığını, Ravenna’da eski savaşçıyla neler konuştuğumuzu, manastırda nasıl dayak yediğimizi, en sonra da soylu aile kızı Clara’nın söylediklerini bir bir anlattım.</p>
		<p class="normal">Madam Pica, bunları dinlerken, ağlıyor, gözyaşları beyaz yakasına akıp duruyordu. Sözümü bitirir bitirmez, ayağa kalktı, pencereye gidip, derin derin soludu. Dilinin ucunda müthiş bir soru vardı, ama söylemeyi göze alamıyordu. Demek istediğini anladım, haline acıdım.</p>
		<p class="normal">“Madam” dedim, “oğlunuz emin, sağlam adımlarla basamakları bir bir çıkıyor. Tanrıya doğru yükseliyor. İçinde patlayan bir yanardağı, maddî dünyasını yıkıyor, ama zihni... Tanrıya borçlu olduğum soluğum üstüne yemin ederim ki, Madam Pica... zihni pırıl pırıl, zerre kadar sarsılmış değil.”</p>
		<p class="normal">Bunu duyan Madam Pica canlı bir hareketle başını kaldırdı. Rengi soluk gözleri parıldamağa başladı. Gençleşmişti yine.</p>
		<p class="normal">“Tanrıya şükürler olsun” diye mırıldandı, istavroz çıkararak. “Rabbim, senden başka dileğim yok”</p>
		<p class="normal">Dadıyı çağırdı.</p>
		<p class="normal">“Torbasını al, doldur.”</p>
		<p class="normal">Derken yeniden bana döndü, “Üşüyor mu?” dedi. “Sana giyecek yünlü bir şeyler versem, giyer mi?”</p>
		<p class="normal">“Giymez, efendim.”</p>
		<p class="normal">“Üşüyor mu pekiyi?”</p>
		<p class="normal">“Hayır. Tanrıya büründüğünü söylüyor. O sıcak tutuyormuş.”</p>
		<p class="normal">“Ya sen? Sen de üşümüyor musun? Seni ısıtacak birşeyler versem?”</p>
		<p class="normal">“Ben üşüyorum, efendim, söylemeğe utanıyorum, ama üşüyorum. Ne var ki, vereceğiniz şeyleri giymekten utanırım.”</p>
		<p class="normal">“Kimden?”</p>
		<p class="normal">“Bilmem ki? Belki Francesco’dan, belki kendimden; belki de Tanrıdan. Yazık ki seçtiğim yol, bu gibi rahatlıkları hoşgörmüyor.”</p>
		<p class="normal">İçimi çektim. Nasıl istemezdim, şöyle sıcak tutacak bir fanila, kalın yünlü çoraplar, ayaklarımın ikide bir zedelenmesini önleyecek sağlam kunduralar, bir de daha ağırca, delikleri daha az olan bir hırka.</p>
		<p class="normal">Dadı, torbayı tıkabasa doldurmuş, geldi.</p>
		<p class="normal">“Git artık, Tanrı ikinizi de esirgesin.” dedi Madam Pica ayağa kalkarak. “De ki oğluma, en büyük dileğim, benim bir zamanlar deneyip de beceremediğim şeyi gerçekleştirebilmesidir. Hayır duamı aldığını söyle!”</p>
		<p class="normal">Üç gün sona erdi. Dördüncü gün, sabahleyin erkenden, mağaraya çıktım, dışarıda durup bekledim. Madam Pica’nın gönlü ve verdiği azıklar sayesinde torbam ağız sulandıracak şeylerle dolmuştu. İçim içime sığmıyordu, ama Francesco’yu yeniden görme düşüncesi, tir tir titretiyordu beni. Üç gün süreyle Her-Şeye-Gücü-Yeten ile görüşmek, büyük tehlikeye atılmak demekti. Tanrı, insanı tutup korkunç bir uçuruma yuvarlayabilirdi, kendisine bir şey olacağı yoktu, ama insanın sağ kalmasına imkân var mıydı. Bu üç günlük gizli görüşmenin beni bile ne gibi uçurumlara atacağı bilinmezdi! Ha cesaret! deyip duruyordum gönlüme. Francesco’nun cübbesine yapışırım, ondan sonra düşsem de gam yemem.</p>
		<p class="normal">Tir tir titreyerek bunları kafamdan geçirirken ben, Francesco mağaradan çıkıverdi. Pırıl pırıl parlıyordu, kor gibiydi. Dua etini kemiğini aşındırmıştı yine, ama geri kalan yanı, katıksız ruh gibi parıldıyordu. Elini uzattı bana. Yüzünden acayip bir sevinç geziniyordu.</p>
		<p class="normal">“Hazır mısın Leo Kardeş?” diye seslendi, “Savaş zırhını giydin mi; ceketini, demir dizliklerini, siperini, mavi sorguçlu miğferini?”</p>
		<p class="normal">Cinnet geçirir gibiydi. Gözleri alev alev yanıyordu, yaklaştıkça, gözbebekleri içinde melekler ve hayaletler gördüm. Aklını oynatmış olabilir miydi?</p>
		<p class="normal">Ağlıyordu, gülüyordu. Ama ateşi sönmüyordu.</p>
		<p class="normal">“İnsanlar Rabbı övecek sayısız deyimler bulmuşlardır” dedi. “Ama ben dahasını söyleyeceğim: bak ne adlar buldum onun için: Dipsiz Uçurum, Kanmakbilmez, Amansız, Yorulmaz, Memnun olmaz, Zavallı, talihsiz insanlığa bir kez olsun Yeter!” dememiş olan!”</p>
		<p class="normal">Daha yaklaşıp, dudaklarını kulağıma getirdi ve gökgürültüsünü andıran bir sesle bağırdı:</p>
		<p class="normal">“‘Yetmez! diye bağırdı Tanrı bana. Aman vermeyen Tanrı ne buyurdu biliyor musun, Leo Kardeş, mağarada geçirdiğim şu son üç gün üç gece içinde neler öğrendim. Dinle bak! ‘Yetmez! Yetmez!’ ‘Daha öteye gidemiyorum! diye inliyor insan, Rab, ‘gidebilirsin!’ diye cevap veriyor. ‘Parçalanacağım’ diye inildiyor da insan, ‘Parçalan’ diye buyuruyor Rab.”</p>
		<p class="normal">Francesco’nun sesi çatlak çıkmağa başlamıştı. Koca bir yaş damlası düştü yanağından.</p>
		<p class="normal">Öfkelenmiştim: bir haksızlık vardı bu işte. Francesco’ya duyduğum acıma altüst ediyor, eziyordu beni.</p>
		<p class="normal">“Daha ne bekliyor senden?” diye sordum. “San Damiano’yu onarmadın mı?”</p>
		<p class="normal">“Yetmiyor!”</p>
		<p class="normal">“Ananı, babanı bırakmadın mı?”</p>
		<p class="normal">“Yetmiyor!”</p>
		<p class="normal">“Cüzzamlıyı öpmedin mi?”</p>
		<p class="normal">“Yetmiyor!”</p>
		<p class="normal">“O halde, daha ne istiyor?”</p>
		<p class="normal">“Sordum, Leo Kardeş, ‘Başka ne istiyorsun benden, Rabbim?’ dedim, cevabı şu oldu: ‘Portiuncula kilisesine git. Orada söyleyeceğim.’ Şimdi oraya gideceğiz Leo Kardeş, bakalım ne istiyormuş. İstavroz çıkar; belindeki ipi sık. İşimiz Tanrıyla, kaçış yok Tanrıdan!”</p>
		<p class="normal">Bir koşuda dağı indik, Assisi’den durmadan geçip, oraya vardık. Şubat idi, dondurucu bir ayaz vardı, çıplak ağaçlar, sabah kırağısı ile kaplı toprak, yerde kar varmış duygusu uyandırıyordu.</p>
		<p class="normal">San Damiano’yu geçtik, zeytinlikleri ardımızda bıraktık ve palamut ile yüklü meşe ve çam ağaçları ormanına girdik. Güneş ışınları çam ağaçlarının iğneli yapraklarına vuruyor, havaya tatlı bir koku yayıyordu. Francesco durup, derin derin soludu.</p>
		<p class="normal">“Bu ne ıssızlık!” diye mırıldandı mutluca. “Bu ne hoş koku, ne durgunluk!”</p>
		<p class="normal">O konuşurken, minik bir tavşan otların arasından sıçradı, kulaklarını dikti, sonra dönüp bizi gördü. Ürkmedi, oynamak istermiş gibi, art ayakları üstüne dikilmiş, uysal uysal bize bakıyordu. Çok geçmeden otlar arasında kayboldu.</p>
		<p class="normal">“Gördün mü, Leo Kardeş?” dedi Francesco, heyecanlanarak, “Küçük tavşan kardeşimiz bizi görünce sevindi. Minik bacaklarını sarsarak bizi selâmladı. İyi bir belirti bu! Geldik galiba, Leo Kardeş.”</p>
		<p class="normal">Bir kaç adım ilerledik, derken meşeler arasından, hoş görünümüyle bir başına duran küçük Santa Maria deli Angeli kilisesini -Portiuncula’yı gördük. Eski mermerden yapılmıştı; çevresinde sarmaşık ve hanımelinin sardığı, yıkılmak üzere olan iki üç hücre vardı. Derken birden karşımıza, baştan başa çiçekle kaplı, genç bir badem ağacı çıkıverdi; görmemiştik bu ağacı, sanki bizi karşılamak için kilisenin içinden peydah olmuştu. 
		</p>
		<p class="normal">“Santa Maria degli Angeli işte” diye mırıldandı Francesco.</p>
		<p class="normal">Gözlerimiz yaşla doldu. İstavroz çıkardık.</p>
		<p class="normal">“Tatlı badem ağacı, tatlı hemşiremiz” dedi Francesco kollarını açarak, “baştanbaşa donanmış, bayramlıklarını kuşanmışsın. Geldik işte. Seni gördüğümüze sevindik!”</p>
		<p class="normal">Ağaca yaslanarak gövdesini okşadı.</p>
		<p class="normal">“Seni diken el kutlu olsun, seni doğuran badem kutlu olsun. Çekinmeden çıkıyorsun karşımıza, hemşirem benim; kışa ilk karşı durabilen, ilk çiçek açan sensiz, Günün birinde, Tanrı isterse, ilk kardeşler buraya gelip, çiçek açmış dallarının altına oturacak.”</p>
		<p class="normal">Kapıyı itip, içeri girdik, kilise toprak ve küf kokuyordu. Minik pencere yerinden oynamış, yana yatmıştı; çimento ve tahta parçaları düşmüştü tavandan; örümcekler Santa Maria heykeli çevresinde, inceden inceye işleyerek kalın bir ağ örmüşlerdi.</p>
		<p class="normal">Ağları itip, diz çökmek üzere heykele yaklaştık. Üzerimizdeki fresk’de çıplak ayakları ince bir hilâl ay üstüne dayalı, maviler içindeki siyah tüylü tombul melek sürüleri onu kaldırmışlar, göğe doğru çekiyorlardı.</p>
		<p class="normal">Minberde açık duran bir İncil vardı; eskimişti, baştanbaşa parmak izleriyle kaplıydı, kurt didik didik etmişti sayfalarını, yeşil yeşil küf tutmuştu.</p>
		<p class="normal">Frnacesco koluma yapıştı. “Bak Leo Kardeş, Tanrının belirtisi bu! Git bak ne yazıyor. Tanrı bize kendi istemini belirtmek için açmış bu sayfayı. Yüksek sesle oku da Santa Maria degli Angeli adı bunca yıl sonra yeniden çınlasın, çınlasın da kıvanç duysun.”</p>
		<p class="normal">Kırık dökük pencereden içeri giren gün ışınları İncilin üstüne vurmuştu. Eğilip, yükses sesle okudum:</p>
		<p class="normal"><span class="ideitalik">“Yolunuzda ilerlerken, yargı günü yaklaştı diye vâz ederek gideceksiniz. Kuşaklarınızda altın, gümüş, veya bakır, hiç bir şey taşımayacaksınız, azık torbanız olmayacak, yanınızda, iki giysi gerekmez, kundura veya asâ gerekmez...”</span></p>
		<p class="normal">Birden bir çığlık işittim arkamda. Dönüp baktım, Francesco pis döşeme üstüne düşen sıva parçaları arasında diz çökmüştü. Tiz bir sesle atmaca gibi çığlık atıyordu.</p>
		<p class="normal">“Hiç bir şey! Hiç! Hiç bir şey almayacağız! Sadece gözlerimiz, ellerimiz, ayaklarımız ve ağızlarımız gerek, ‘Yargı günü yaklaştı!’ diye seslenebilmemiz için!”</p>
		<p class="normal">Çeke çeke dışarı çıkardı beni. Sonra asâsını ve ayağındakileri fırlatıp attı.</p>
		<p class="normal">“Seninkileri de at” diye buyurdu bana. “Duymadın mı? Ne ayakkabı, ne asâ!”</p>
		<p class="normal">“Bunu da mı?” diye sordum, dolu torbaya kaygıyla sarılıp.</p>
		<p class="normal">“Torbayı da! İşitmedin mi? ‘Torba yok’ diye?”</p>
		<p class="normal">“Tanrı insandan çok şey bekliyor” diye mırıldandım sinirli sinirli, sırtımdan yavaşça indirerek torbayı. “Niçin böyle insafsızca davranıyor bize karşı?”</p>
		<p class="normal">“Bizi sevdiğinden” diye cevap verdi Francesco. “Yakınmayı bırak!”</p>
		<p class="normal">“Yakınmıyorum, Francesco Kardeş. Üstelik bugün de torbamız leziz şeylerle doluyken. Hiç olmazsa ilkin yeseydik.”</p>
		<p class="normal">Francesco bana acır gibi baktı.</p>
		<p class="normal">“Sen ye” dedi gülümseyerek. “Ben beklerim.”</p>
		<p class="normal">Dizüstü çöktüm, torbayı açtım ve yiyeceklere yumuldum. Küçük bir testi şarap da vardı, onu da diktim. Patlarcasına yedim içtim, çölü geçmeğe hazırlanan bir deve gibi.</p>
		<p class="normal">Francesco yanıma diz çökmüş, konuşuyordu.</p>
		<p class="normal">“Farkındasındır herhalde, Leo Kardeş, Tanrının haklı olduğunun. Şu ana kadar işimiz gücümüz, kendi değerli küçük benliklerimizle kaygılanmak oldu; bütün kaygımız, kendimizin nasıl kurtulacağı idi. Yetmiyor bu! Başkalarını da kurtarmak için savaşmamız gerekiyor, Leo Kardeş. Başkalarını kurtarmazsak, biz nasıl kurtuluruz? ‘Nasıl savaşacağız?’ diye bağırdım Tanrıya, o da şöyle dedi: ‘Portiuncula kilisesine git, orada söyleyeceğim. Orada işiteceksin buyruğumu’. Şimdi öğrenmiş bulunuyorum; sen de işittin, Leo Kardeş. Kendi kulaklarınla duydun. ‘Yolunuzda ilerlerken, yardım günü yaklaştı diye vâzederek gideceksiniz!’ İşte yeni görevimiz, kardeşim ve savaşçı yoldaşım, vâz etmek! Çevremizde mümkün olduğu kadar çok vâzedecek ağız, sevecek yürek, uzun yolları tepecek ayaklar gerek. Hep birlikte, Kutsal Mezarı kurtarmağa yola çıkacağız. Hangi Kutsal Mezarı mı? Leo Kardeş. İnsanın Ruhunu!”</p>
		<p class="normal">Bir süre sustu, sonra:</p>
		<p class="normal">“Gerçek kutsal mezar budur, Leo Kardeş” dedi, “çarmıha gerilen İsa insanın vücudu içinde yatıyor. Ruha ulaşmak için yola çıkıyoruz, Leo Kardeş; yalnız kendimizinkine değil, bitin insanlığın ruhuna. İleri! : Yedin içtin, susuzluğunu giderdin, şimdi yeni yoldaşlarımızı seçmeğe gidelim. İki kişi yetmez artık. Binlercesi gerek... İleri, Tanrı adına!”</p>
		<p class="normal">Assisi’ye doğru döndü. Güneş kalenin üstünden doğmuştu; kent açılmış bir gül gibi parıldıyordu. Francesco İstavroz çıkarıp, elimden tuttu.</p>
		<p class="normal">“Yürü” dedi. “Tanrıyla birleşmeme kim engel olmuştu şimdiye kadar? Francesco! Onu bir kenara ittim. Sen de aynı şeyi yap, Leo Kardeş. Yeni bir mücadele başlıyor.”</p>
		<p class="normal">Dilimi tuttum ve peşine düştüm. Uçurum başlıyor diyordum kendi kendime. Francesco’nun cübbesine yapıştım.</p>
		<p class="normal">Assisi’ye tırmandık, alanın ortasında durduk. Francesco belinden koç çıngırağını aldı, çalmaya ve halkı çağırmağa başladı. Sürülerle insan duruyor, çevresinde bir halka meydana getiriyordu. Boş pazar sabahlarını şarap yudumlayarak geçirmeğe başlamış olan halk, bulundukları meyhanelerden akın akın geliyorlardı. Francesco, onları selâmlamak için kollarını iki yana açtı.</p>
		<p class="normal">“Tanrı sizden razı olsun!” diyordu her gelene. “Tanrı sizden razı olsun!”</p>
		<p class="normal">Büyük bir kalabalık alanı doldurunca kollarını açtı.</p>
		<p class="normal">“Barış!” diye bağırdı. “Gönüllerinize, evlerinize, düşmanlarınıza barış! Dünyaya barış! Yargı günü yakın!”</p>
		<p class="normal">Sesi ikide bir kısılıyordu. Aynı şeyi defalarca tekrarladı, konuşamadığı anlar, ağlıyordu. “Barış! Barış!” diye bağırıyordu, dinleyicileriyle, hemcinsleriyle, kendi gönülleriyle barış içinde olmalarını söylüyordu. Nasıl olacaktı bu? Yol tekti: severek!</p>
		<p class="normal">“Seviniz! Seviniz!” diye bağırıyor, ağlıyordu.</p>
		<p class="normal">Kapılarda, ya da evlerinin damlarında, dinlemek üzere kadınlar belirdi. Kalabalık gülmüyordu artık, alaya almıyordu onu; her gün Francesco böylece Assisi sokaklarında dolaştı, aynı sözleri vâzetti - aynı sözler, aynı gözyaşları. Yanında ben de ağlıyordum, ama konuşamıyordum. Her sabah erkenden çıngırağı alıyor, yolları arşınlayarak, “Gelin, hepiniz gelin, Francesco konuşacak!” diye çığırıyordum.</p>
		<p class="normal">Bir akşam üstü vâz bitince, biz geceyi geçirmek üzere mağaramıza giderken, Quintaville’li Bernardo adında bir tüccar yanaştı yanımıza. O da Sior Bernardone gibi kumaş ticareti yapıyordu, Francesco’dan biraz daha yaşlıydı, yüz çizgilerinden, mavi gözlerinden düşünen bir kimse olduğunu çıkarırdınız. Francesco’nun gece cümbüşlerine katılmışlığı yoktu, sonradan bana açıldı.</p>
		<p class="normal">Geceleri uzun uzun Kitabı Mukaddesi okurmuş. Eski Ahiddeki Yahve’nin vahşiliği onu korkutuyormuş., İsa’ya gelince gönlü, hüzünle karışık bir sevinçle doluyormuş.</p>
		<p class="normal">Franceasco’nun yaptıklarını duyunca, ilkin gülmüştü, kiliseleri onarmasını, cüzzamlıları öpmesini, herkesin önünde çırılçıplak soyunup üstündekileri babasına vermesini, Bernardone’nin şımarık oğlunun yeni cakalarından olduğunu sanmıştı. Şimdiyse çıngırak çalarak sokak sokak dolaşıyor, yeni çılgınlık dediği şeyi vâz edip duruyordu. Bernardo bu “Yeni Çılgınlığın” ne olduğunu anlayamamıştı ilkin. Her gün Francesco’nun, alanın ortasında bağırıp ağladığını görüyordu. İnsanları günahlarından kurtarmağa çalıştığını söylüyordu. Şimdiye kadar gecelerini işret meclisinde geçirmiş olan bir kimse, insanları günahlarından nasıl kurtarabilirdi? Açlığa, çıplaklığa, hoşgörüye dayanarak bu gücü Tanrı vermesin sakın! Utanmasam, diyordu Bernardo, kendi kendine, gider konuşurdum onunla. Kaç gecedir uyku girmiyor gözüme. İkide bir hayalimde belirip el ediyor bana. Ne demek istiyor acaba?</p>
		<p class="normal">Sonunda kendini tutamayarak, Francesco’ya yanaştı.</p>
		<p class="normal">“Beni hatırlıyor musun, Sior Francesco? Quintavalle’li Bernardo’yum ben. Bu geceyi benim evimde geçirmeğe tenezzül buyurur musun?”</p>
		<p class="normal">Francesco ona baktı; Bernardo’nun gözlerindeki hüznü ve büyük özlemi sezdi.</p>
		<p class="normal">“Bu ne mucizedir, Bernardo Kardeş? Dün gece seni düşümde gördüm! Tanrı gönderdi seni... Hoş geldin! Gelişinin gizli bir anlamı var. Yürü gidelim haydi!”</p>
		<p class="normal">Bana başıyla işaret etti. “Leo Kardeş, hadi gel sen de. Ayrılmak yok bizim için!”</p>
		<p class="normal">Bernardo’nun konağına gittik. Hizmetçiler bize yemek hazırladıktan sonra, kapıya dayanarak, Francesco’nun Tanrı, sevgi ve insan ruhu üstüne konuşmasını dinlediler. Hava meleklerle dolmuştu - yeşeren, nurla kaplı azizler ve melekler, ölümsüz çayırlarda el ele dolaşarak sohbet ediyorlar, başları üzerinde kanatlı melekler, yıldızlar gibi parıldıyorlardı.</p>
		<p class="normal">Francesco’nun konuşması bitince, her şey eski haline döndü. Kenarı çiçek saksılarıyla çevrili kuyusu olan bahçe pencereden yine görünür oldu. Hizmetçi kızlardan biri hıçkıra hıçkıra ağlamağa başladı. Bir an Cennete gitmişti, ama şimdi yeniden yeryüzüne dönmüş, hizmetçi oluvermişti.</p>
		<p class="normal">Geceyarısı olmak üzereydi. Bernardo başı önüne eğik, kendinden geçmiş bir halde konuğunun sözlerini dinlemişti. Francesco susmuştu, ama Bernardo konuğunun varlığını hâlâ içinde duyuyordu: yalınayak, türkü söyleyerek, paçavralar içinde önde gidiyor, işaret vermek üzere başını döndürüyor...</p>
		<p class="normal">“Sior Francesco” dedi başını kaldırıp bakarak, “bütün konuşmanız süresince bu dünya yok oldu, kalan tek şey, uçurumun üstündeki ruh idi; türkü söyleyen ruh. Ama neyin düş, neyin gerçek olduğunu söyleyemeyeceğim. Gecenin, Tanrı habercilerinin en sevgilisi olduğu söylenir, Sior Francesco. Bakalım bu gece ne haberler getirecek.”</p>
		<p class="normal">Ayağa kalktı. “Sior Francesco, sen ve ben aynı odada yatacağız bu gece.”</p>
		<p class="normal">Heyecanını gizlemek için güldü: </p>
		<p class="normal">“Azizlik bulaşıcı bir hastalıkmış derler. Göreceğiz!”</p>
		<p class="normal">Ama Bernardone’nun niyeti başkaydı: Francesco’yu sınamak istiyordu. Yatar yatmaz, uyur gibi yaptı ve horlamağa başladı. Oyununu iyi oynamıştı. Nitekim, Francesco, Bernardo’nun mışıl mışıl uyuduğuna kandı, yataktan sessizce indi, yere diz çöktü, ellerini kavuşturdu, alçak sesle dua etmeğe başladı. Bernardo kulaklarını dikti, ama bütün duyduğu şey şu oldu:</p>
		<p class="normal">“Tanrım, her şeyim! Tanrım, her şeyim!”</p>
		<p class="normal">Tan ağarıncaya dek, böyle dua ettikten sonra, Francesco, yatağına girip, uyuyormuş gibi davrandı. Bütün gece boyunca Francesco’yu dinleyerek gözyaşı döken Bernardo, kalkıp avluya çıktı. Ben, kalkmış, kuyudan su çekiyordum. Dönüp baktım. Gözleri kançanağına dönmüştü.</p>
		<p class="normal">“Ne oldu, Sior Bernardone?” diye sordum. “Gözleriniz kıpkırmızı.”</p>
		<p class="normal">“Francesco bütün gece uyumadı. Dua ederken, yüzünü büyük bir alev yalıyordu.”</p>
		<p class="normal">“Alev değildi, Sior Bernardona, Tanrıydı O!”</p>
		<p class="normal">Francesco görünür görünmez, Bernardo hemen ayaklarına kapandı.</p>
		<p class="normal">“Zihnimi kurcalayan bir şey vardı, Sior Francesco” dedi “Acıyın bana, gönlümü yatıştırın.”</p>
		<p class="normal">Francesco, Bernardone’nun eline yapışıp, ayağa kaldırdı.</p>
		<p class="normal">“Söyle, Bernardo Kardeş. Ama gönlünü yatıştıracak olan ben değilim. Tanrı. Söyle dertlerini.”</p>
		<p class="normal">“Soylu biri, saklamam için büyük bir servet bıraktı bana. yıllardır sakladım, ama uzun ve tehlikeli bir yolculuğa çıkacağıma göre, o serveti ne yapmam gerek?”</p>
		<p class="normal">“Onu, sana verene geri ver, Bernardo Kardeş. Kimmiş bu soylu dediğin?”</p>
		<p class="normal">“İsa! Varımı yoğumu ona borçluyum: her şey Onun. Nasıl ona geri verebilirim?”</p>
		<p class="normal">Franceasco derin düşüncelere daldı.</p>
		<p class="normal">“Bu pek güç bir soru, Bernardo Kardeş” dedi sonunda. “Kendi başıma cevabını veremeyeceğim ben. Kiliseye gidip, İsa’nın kendine soralım.”</p>
		<p class="normal">Üçümüz birden sokak kapısına doğru yürüdük. Ama, tam o sırada biri kapıyı çaldı. Bu kimdir diye koşup açtığında, bir sevinç çığlığı attı.</p>
		<p class="normal">“Gözlerime inanamıyorum, Sior Pietro! Sabah sabah, böyle erkenden? Ölü gibi uçup gitmiş renginiz.”</p>
		<p class="normal">Sior Pietro, Bologna üniversitesinde ünlü bir hukuk profesörüydü. Assis’li idi, sık sık dinlenmek için buraya dönerdi. Ama bu kez, birkaç gün önce en sevdiği öğrencisinin ölümü yüzünden Bologna’dan ayrılmıştı. Acısına dayanamamış, babasının evine kapanmıştı. Kimseyi görmek istemiyordu.</p>
		<p class="normal">“Yalnız mısın, Bernardo?” diye sordu.</p>
		<p class="normal">“Değilim. Sior Bernardone’nin oğlu Francesco burada, bir de arkadaşı var.”</p>
		<p class="normal">“Ziyanı yok; yanlarında konuşabilirim.” dedi Pietro avluya girerek.</p>
		<p class="normal">İri yarı bir beydi, ciddi bakan kurşuni gözleri, kısa, kıvırcık bir sakalı vardı. Ama gece geç saatlere kadar çalışması yüzünden avurtları çökmüştü, bütün yüzü, İsa’nın çarmıha geriliş sahnesini yazan keşişlerin kullandığı pahalı parşömen kağıdı kadar sarı ve kuruydu.</p>
		<p class="normal">Zar zor soluyarak bir sandalyeye diz çöktü. Üçümüz de çevresini alıp, diyeceklerini işitmek üzere eğildik.</p>
		<p class="normal">Derin bir iç çekti.</p>
		<p class="normal">“Bağışlayın beni” dedi, “başından başlayacağım için hikâyemin. Kendi oğlum gibi sevdiğim Guido adında bir öğrencim vardı. Başını kitaplardan kaldırmazdı. Yirmisinde, yaşlı bir adamın bilgeliğine ve zekâsına erişmişti. Bu parlak zihnin yanında, pek az rastlanan bir şey daha vardı, o da tutkuydu, alev alev yanan bir tutku. Bu yüzden seviyordum onu. Bir kaç gün önce öldü.”</p>
		<p class="normal">İçinden yükselen hıçkırığı tutmak için dudaklarını sımsıkı kapattı, ama gözlerinden iki iri yaş damlası düştü. Bernardo fincana doldurup su verdi. O da içti.</p>
		<p class="normal">Can çekiştiği son gün yastığına eğildim ve dedim ki, “Guido, yavrum, Tanrı seni yanına çağırmağa karar verdiyse, senden bir ricam var.”</p>
		<p class="normal">O cevap verdi: ‘Ne ricası, Peder? Dilediğini söyle.’</p>
		<p class="normal">“Bir gece düşümde, bana görün ve öteki dünyada neler oluyor anlat.”</p>
		<p class="normal">“‘Gelirim,” diye fısıldadı delikanlı. Elini elime verdi ve hemen ruhunu teslim etti.</p>
		<p class="normal">“Bologna’dan hemen ayrılıp, uykumda onu görmek için yalnız olayım diye buraya geldim.”</p>
		<p class="normal">Sior Pietro’nun sesi çatlak çıkıyordu, yine durmak zorunda kaldı. Sonunda sözlerine devam edebildi: “Geldi. Bugün, tan ağarırken...”</p>
		<p class="normal">“Cesaret, Pietro” dedi. “Derin bir soluk al ve söyle dediğini.”</p>
		<p class="normal">Francesco ile ben, merakla ileri doğru eğildik.</p>
		<p class="normal">“Garip bir hırka vardı üstünde. Hayır, hayır hırka değildi, gövdesini saran birbirine dikilmiş yüzlerce kâğıt parçası - çalışmaları sırasında yazmış olduğu bütün el yazıları, üzerinde de baştanbaşa, meseleler, sorular, felsefî ve hukukî çetrefil sorunlar, ilâhiyat ile ilgili konular vardı: nasıl kurtulunur, Cehennemden nasıl kaçılır, Arafa nasıl çıkılır, Araftan Cennete nasıl gidilir... Bu kâğıtlar öyle ağırlık veriyordu ki ona, bütün çabasına rağmen adım atamıyordu. Bir rüzgâr esiyordu; elyazmalarını kanat gibi havaya kaldırıp indiriyordu, böylece baştanbaşa çamur ve otla kaplı bir oğlanın iskeleti görünüyordu. ‘Guido, yavrum’ diye seslendim ona, ‘nedir çevrendeki bu kâğıtlar, seni yürümekten alıkoyan bu parçalar?’</p>
		<p class="normal">“‘Cehennemden yeni geldim,’ diye cevap verdi bana, ‘Arafa çıkmağa uğraşıyorum. Ama çıkamıyorum. Bu kâğıt parçaları engel oluyor.’ Bunu der demez, gözlerinden biri bir gözyaşı damlası haline geldi ve üstüme düştü, elim yandı. İşte bakın!”</p>
		<p class="normal">Sağ elini uzattı. Üstünde kızıl bir yara gördük, tam çember biçiminde, gözbebeği gibi. Bernardo da ben de dehşete kapıldık; ama Francesco durgun durgun gülümsüyordu. 
		</p>
		<p class="normal">Sior Pietro ayağa kalktı. “Şimdi her şey bitti artık,” dedi. “Buraya gelmeden önce bütün elyazmalarımı ateşe atıp yaktım; bütün elyazmalarımı, bütün kitaplarını. Kurtuldum! Bana öteki dünyadan bu haber getiren sevgili öğrencimden Tanrı razı olsun. Yeni bir hayat başlıyor benim için Tanrıya şükür!”</p>
		<p class="normal">“Pekiyi hangi yoldan gideceksiniz şimdi, Sior Pietro?” diye sordu Bernardo. “Yeni başlayacağınız hayat nasıl bir hayat?”</p>
		<p class="normal">“Henüz bilmiyorum, bilmiyorum...” cevap verdi bilim adamı düşünerek.</p>
		<p class="normal">“Ben biliyorum!” diye söze karıştı Francesco bu sırada. Elini uzattı ve sokak kapısını açtı. “Ben biliyorum! Benimle gelin, ikiniz de!”</p>
		<p class="normal">Francesco önde gidiyordu. Ardından iki arkadaş kolkola girmiş, ilerliyordu. En arkadan da ben geliyordum. Bu iki ruh hazır diyordum kendi kendime, çıkışa başlamağa hazır...</p>
		<p class="normal">San Ruffiano’yu geçtik. Din töreni devam ediyordu, kilise ağzına kadar doluydu, durmadık. Köşeyi döndük ve ıssız küçük San Niccolo kilisesine gittik. Francesco kapıyı açtı, girdik. Minberin üzerinde, küçük bir lambanın aydınlattığı çarmıh asılıydı. San Niccolo’nun hikâyesi arkadaki duvarda resmedilmişti, azizin çevresinde balıklar, gemiler ve sayısız denizler vardı.</p>
		<p class="normal">“Bernardo Kardeş, bana bir soru sormuştun,” dedi Francesco. “Diz çök, İsa sana cevabını verecek.” Minbere doğru ilerledi, diz çöktü, istavroz çıkardı ve gümüş kaplı ağır İncili aldı.</p>
		<p class="normal">“Bu İsanın ağzıdır.” dedi</p>
		<p class="normal">İncili açtı, parmağını bir âyet üzerine koyup yüksek sesle okumağa başladı:</p>
		<p class="normal">“<span class="ideitalik">Mükemmel olmak istiyorsan, git, neyin var neyin yok sat, fakire fukaraya dağıt, Cennette alırsın karşılığını.”</span></p>
		<p class="normal">İncili kapadı, yeniden açıp okudu:</p>
		<p class="normal">“<span class="ideitalik">Benim peşimden gelecek kişi, kendini inkâr etsin ve çarmıhını alıp ardıma takılsın.”</span></p>
		<p class="normal">Francesco diz çökmüş ağlamaktan olan Bernardo’ya döndü.</p>
		<p class="normal">“Kuşkun kaldı mı Bernardo Kardeş?” diye sordu, “İsa’nın bir kez daha ağzını açmasını istiyor musun?”</p>
		<p class="normal">“Hayır, hayır” diye bağırdı Bernardo heyecan içinde. Ayağa sıçradı “Hazırım.”</p>
		<p class="normal">“Ben de” dedi ardından bir ses. Sior Pietro’nun sesiydi. Kilisenin döşeme taşları üstünde secdeye varmış, dinliyordu.</p>
		<p class="normal">“O halde yürüyün gidelim,” dedi Francesco, iki yeni çömezin arasına girip, kollarını bellerine dolayarak: “Sen, Sior Pietro, İsa’nın dediğini yaptın, bütün servetini yaktın; elyazmalarını, kitaplarını, kalemlerini, bütün mürekkebini döktün ve rahatladın... Şimdi sıra sende Bernardo Kardeş, dükkânını ardına kadar aç, yoksulları çağır, sattığın kumaşları dağıt çırağı giydir! Metreni kır at, sandıklarını aç, dağıt, dağıt, için rahatlasın. Bernardo Kardeş, yoksul kardeşlerimize, kendilerinden ödünç olarak aldığımız şeyleri geri vermemiz gerek, ille de gerek. İnce bir altın zincir dahi alıkoyan, ruhunda ağırlığını çekecek, havalanıp uçmasını engelleyecektir!”</p>
		<p class="normal">Minbere, İsa’ya doğru döndü.</p>
		<p class="normal">“İsa, Rabbim, mallarını ne de ucuza satıyorsun bize! Minik bir dükkânın içindekiler karşılığı Cenneti satın alıyoruz. Bir yığın kâğıt yakıp, sonsuz hayat alıyoruz karşılığında!”</p>
		<p class="normal">“Gelin, vakit kaybetmeyelim,” dedi Bernardo. Kuşağından deposunun anahtarlarını çıkarıp koşmağa başladı.</p>
		<p class="normal">İnananlar din törenini bitirmiş dağılıyorlardı, kiliseler kapanıyor, meyhaneler açılıyordu. Halk akın akın alana koşuyordu.</p>
		<p class="normal">Bulutlar dağılmıştı, güneş parlıyordu. Yirmi sekiz günlü yoksul Şubat, Haziran gibi sıcaktı. Ağaçlar ilk minik, kıvrık yapraklarını çıkarmağa başlamışlardı.</p>
		<p class="normal">İlkbaharın gelişini nice kez görmüştüm! Ama bu sefer, gerçek anlamını ilk olarak anlıyordum. Bu yıl, ilk olarak anlıyordum ki (Francesco öğretmişti bana) her şey birdir, ağaç olsun, insan ruhu olsun - her şey - Tanrının tek kanununa boyun eğer. Ruhun da ağaç gibi baharı vardır, o da açar...</p>
		<p class="normal">Piazza San Giorgio’ya varır varmaz, Bernardo, anahtarını sokup, dükkânı açtı. Eşikte durup, bağırmağa başladı: “Yoksul olan, çıplak olan, gelsin! İsa adına varımı yoğumu dağıtıyorum.”</p>
		<p class="normal">Francesco sağına, Sior Pietro soluna geçti, ben de dükkânın arkasındaki kumaş toplarını getirip önlerine yığıyordum.</p>
		<p class="normal">Halk nasıl da koşuyordu! Kadınlar, kızlar, yaşlı adamlar, hırpaniler: gözleri nasıl da parlıyordu, Pazar havası içinde ne büyük şevkle uzatıyorlardı ellerini. Bernardo ise gülerek, zevklenerek, onunla bununla şakalaşıyor, ona buna takılıyor, bir yandan da elindeki koca makasla kumaş kesip servetini dağıtıyordu.</p>
		<p class="normal">Zaman zaman Francesco ona dönünce, Bernardo içini çekiyordu.</p>
		<p class="normal">“Bu ne sevk, Francesco Kardeş! Ne büyük rahatlık!” diyordu.</p>
		<p class="normal">“Peder Silvestro oradan gaçiyordu. Bernardo’nun böyle servetini yağma ettirip dağıtması papazın yüreğini cızlattı.</p>
		<p class="normal">“Bunca servetin boşa gitmesi, yazık doğrusu!” diye fısıldadı. “Aklını çelen, mecnunun biri olmalı.”</p>
		<p class="normal">Durup, bu ne iştir der gibi başını sallıyarak baktı. Francesco papazın aklından geçenleri sezdi.</p>
		<p class="normal">“Peder Silvestro, İsa ne buyurur, bilirsin değil mi? Bağışla beni hatırlattığım için sana. ‘Mükemmel olmak istersen, varını yoğunu fakire fukaraya dağıt, karşılığını Cennette alırsın!’ Böyle olduğuna göre, neden başını sallarsın?”</p>
		<p class="normal">Peder Silvestro öksürdü, kıpkırmızı oldu ve yürüdü gitti.</p>
		<p class="normal">Francesco onu incittiği için üzüldü. “Peder Silvestro! Peder Silvestro!” diye seslendi.</p>
		<p class="normal">Papaz döndü.</p>
		<p class="normal">“İsa’nın sözlerini hatırlattığım için bağışla beni. Sen, Tanrının Papazı, benim gibi günahkâr bir kuldan daha iyi bilirsin onları.</p>
		<p class="normal">Francesco daha yakın olaydı, papazın gözlerinde biriken iki yaş damlasını görürdü.</p>
		<p class="normal">Akşam oldu; dükkân dört çıplak duvar haline gelmişti. Bernardo metreyi alıp kırdı, parçalarını da kubura attı. Makasını da fırlatıp attıktan sonra istavroz çıkardı. “Tanrıya şükürler olsun,” dedi, “içim rahat artık.”</p>
		<p class="normal">Kolunu, Sior Pietro’nun beline doladı, ikisi birden Francesco’nun peşine düştüler.</p>
		<p class="normal">Bütün Assisi, zengin, aklı başında mal mülk sahibinin ve bilgin profesörün hikâyeleriyle çalkalanıp duruyordu.</p>
		<p class="normal">O gece, yaşlı ileri gelenlerin çaresizlik içinde, Bernardo’nun amcalarından birinin evinde toplanmış, bu belâyı kovmanın yolu üstünde konuştuklarını öğrendik. Hastalığın bulaşıcı olduğuna kuşku yoktu, üstelik hep gençler uğruyordu buna. Aman dikkatli olalım diye düşünüyorlardı, oğullarımızın da aklı çelinmesin, bizim ve babalarımızın yıllardır alın terimizle kazandığımız servetimizi baldırı çıplaklara dağıtmasınlar. Nereden de çıktı bu mecnun, akıllarımızı çelen, ocaklarımızı tehlikeye düşüren. Kovalım onu; kentimizin sınırları dışına çıksın; cehennem olsun gitsin! Böylece, bu rezaleti Assisi’den kapı dışarı etmek için ilkin piskoposa baş vurmayı, sonra da köy ihtiyar heyetini toplamayı kararlaştırdılar.</p>
		<p class="normal">Bu sırada, dul Giovonna’nın alçakgönüllü evinde ısınmakta olan, sağlam yapılı, güneşte yanmış, ehlikeyf bir dev vardı. Yaşlı teyzesinin istavroz çıkararak yeni azizin adını kutsayışına bakıyordu; Francesco’ya yeni aziz deniyordu artık. Birkaç gün sonra, kendinin bize açıkladığına göre, ona gülerek takılmıştı: “Hadi canım sen de, zamparanın teki, bu kadar kolay aziz olamaz! Gidip bulayım şu aziz dediğin Francesco’yu; gitmesem de ben de Giles değilim. Yanıma da bir şişe şarap alacağım, iştahını arttırmak için de gevrek bir domuz kızartması, bak görürsün kör kütük sarhoş ediyor muyum onu, etmiyor muyum. Sonra boynuna bir kement geçirip sürükleyerek alana getireceğim. Ben el çırpacağım, o da eğitilmiş bir ayı gibi oynayacak!”</p>
		<p class="normal">Aradan günler geçti. Şimdi dört kardeşten meydana gelen topluluğumuz, Assisi’den çıkmış, ıssız Portiuncula kilisesine sığınmıştı. Çiçek açan badem ağacının önünde dallardan bir kulübe yaptık ve sıvayla sıvadık; ilk manastırımız oldu bu. 
		</p>
		<p class="normal">Saatlerce diz çöküyor, gözlerimizi göğe kaldırıp dua ediyorduk. Francesco, sevgi, yoksulluk ve barış üstüne konuşuyordu - hem insan ruhunun barışından, hem de dünya barışından. O âna kadar soru sormaktan, her şeyi araştırmaktan başka bir şey yapmayan ben, yeni kardeşlerin gelmesiyle susup oturmasını öğrendim. Günün birinde ömrüm boyunca unutmayacağım bir şey şey söyledi Sior Pietro: “Zihnin işi gücü konuşmak, soru sormak, anlam aramak; yürek konuşmuyor, soru sormuyor, anlam aramıyor. Sessizce Tanrıya doğru ilerleyip kendini ona teslim diyor. Zihin şeytanın avukatı; yürek Tanrının kulu. Eğiliyor ve Rabbe diyor: ‘Buyruğun yerine getirilecektir!’”</p>
		<p class="normal">Francesco bu sözlere kulak verip dinledi, gülümsedi.</p>
		<p class="normal">“Sior Pietro,” -saygıdan hep böyle hitap ederdi ona: “Sior Petro haklısınız. Ben genç bir öğrenciyken Noel zamanı bilgin bir ilâhiyatçı gelmişti Assisi’ye. San Ruffiano’nun kürsüsüne çıktı ve İsa’nın doğuşu, dünyanın kurtuluşu, tanrı ve insan tabiatlarının İsa’da birleşmesi ütüne saatlerce sürecek olan bir hitabeye başladı. Zihnim bulandı; başım dönmeğe başladı. Dayanamayarak bağırdım: ‘Hocam sus da İsa’nın beşikte ağlayışını duyalım!’ diye. Eve dönünce babamdan güze bir patak yedim, ama annem beni bir kenara çekip hayır duada bulundu.”</p>
		<p class="normal">Bernardo Kardeş pek az konuşuyordu. Her gün tan ağarırken, bir ağaç dibine diz çöküyor, duayla kendinden geçiyordu, yere bakan gözkapaklarından, çökük avurtlarından ve dudaklarından hafif hafif titremesinden Tanrıyla konuştuğu apaçıktı. Seyrek olarak bizimle konuştuğu zamanlar, ağzına İsa’nın adını alır almaz, bal sürülmüş gibi dudaklarını yalıyordu.</p>
		<p class="normal">Güneş yükselmeğe başlar başlamaz, her birimiz bir yana dağılıyorduk. Birimiz suya, birimiz oduna gidiyorduk, birimiz de dilenmeğe çıkıyordu, Francesco ise ‘Yeni Çılgınlığı’, sevgiyi vâz ederek Assisi sokaklarını ve civar köyleri dolaşıyordu. Çoğu kez, yanına bir süpürge alıyor, köy kiliselerini süpürüyordum. “Kilise Tanrının evidir.” diyordu; “ben de bakıcısıyım, ben sorumluyum ondan.”</p>
		<p class="normal">Bir sabah kulübenin içinde, diz çökmüş dua ederken - büyük San Giorgio yortusu günüydü - gözlerim, sinsi sinsi bize doğru gelmekte olan iri yarı bir adama ilişti. Kolunun altında koca bir şarap şişesi ile limon yapraklarına sarılmış bir nesne vardı. Kızarmış et kokusu geldi burnuma.</p>
		<p class="normal">Boyu, çan kulesi kadar uzundu, güneşten yanmıştı, sağlam yapılıydı. Hafif adımlarla, ses çıkarmadan kulübemize yaklaştı ve dallar arasından bizi gözetlemeğe başladı. Gözümün ucuyla onu seyrediyordum.</p>
		<p class="normal">Francesco her sabahki gibi bizimle konuşmağa başladı, gece Tanrıya neler söylediğini, Tanrının ona neler dediğini anlatıyordu.</p>
		<p class="normal">Gizlenen dev kulaklarını dikti; ağzı açık, dinlemeğe başladı. Birden döndü, acele acele, ağaçların sık olduğu bir köşeye gidip, elindekileri bıraktı ve geri geldi. Yüzünü yeniden kulübeye yapıştırıp, dinlemeğe koyuldu.</p>
		<p class="normal">“Rabbim” diyordu Francesco bu sırada, “beni Cennete al diye seviyorsam seni, palalı meleğini gönder de kapıları yüzüme kapatsın. Cehennemden korktuğum için seviyorsam, beni sonsuz alevlere at. Ama seni sadece sen diye seviyorsam, kollarını aç, al beni.”</p>
		<p class="normal">Gizlice dinlemekte olan adam, uzun bir adım atarak kapıda durdu. Yüzü solmuştu; yanaklarından iki damla yaş akıyordu. Francesco’nun ayaklarına kapanarak, bağırdı. “Bağışlayın beni, Francesco Kardeş. Ben sizi sarhoş edecektim, boynunuza kement takarak, Piazza San Giorgio alanına sürükleyecek, el çırpıp oynatacaktım.”</p>
		<p class="normal">“Olur a Giles Kardeş, niçin olmasın.” dedi Francesco gülerek, “niçin gitmeyelim yani Piazza San Giorgio’ya, üstelik kalabalık da bugün? Sen el çırparsın, ben oynarım. Bahsini kaybetmeni istemem.”</p>
		<p class="normal">Elleriyle koltukaltlarından tutup kaldırdı.</p>
		<p class="normal">“Haydi” dedi, “bizi bekliyorlar.”</p>
		<p class="normal">Gittiler. Akşama doğru üçümüz, Bernardo, Pietro ve ben kulübenin dışında oturmuş bekliyorduk.</p>
		<p class="normal">“Francesco Kardeş gecikti,” dedim, “korkarım hâlâ oynuyordur.”</p>
		<p class="normal">“Oynuyordur ya,” dedi Sior Pietro; derken kısa bir süre sustuktan sonra: “Yazık ki ben de o yürek yok. İnsanlar karşısında hâlâ utanıyorum, demek ki Tanrının önünde utanmayı henüz öğrenemedim.”</p>
		<p class="normal">Biz konuşurken, Francesco çıkageldi; ardında -dev boylu, sevinç içinde, kanat takmış gibi hafif hafif yürüyen- Giles vardı.</p>
		<p class="normal">Francesco yoldaşını elinden tutarak bize doğru geldi.</p>
		<p class="normal">“Beni oynattı” dedi gülerek, “ama ben de onu oynattım! İlkin Tanrının karşısında bir başıma zıplayıp oynadım, o el çırptı. Ama çok geçmeden , Giles Kardeş kıskandı. Elini çırpmayı bıraktı, omuzumu tuttuğu gibi birlikte oynamağa başladık. Sanki bütün yaradılış omuzlarımıza yapışmıştı da, hep birlikte Tanrının karşısında oynuyorduk.</p>
		<p class="normal">“Ne oyundu kardeşler, görseydiniz bir! İnsanın bir başına oynaması başka, başkalarıyla birlikte oynaması başka - ilkin ikiyken, üç, sonra otuz üç derken yüz bin üç, en sonunda da bütün insanlık, hayvanlar, kuşlar da, ağaçlar, denizler, dağlar da: bütün evren yaradanın karşısında oynuyordu. Öyle değil mi, Giles?”</p>
		<p class="normal">“Bana başka iş vermeyin.” diye cevap verdi gülerek. “Oynamak hoşuma gitti! Elimi omuzuna koydum mu Francesco Kardeş, sonsuzca oynarım.”</p>
		<p class="normal">“Yeni kardeşimize hoş geldin diyelim,” dedi Francesco kollarını iki yana açarak.</p>
		<p class="normal">“Hoş geldin! Hoş geldin!” diye bağırdık hep bir ağızdan ve koşup Giles’e sarıldık.</p>
		<p class="normal">Yeni kardeş kızardı. Söylemek istediği bir şey vardı, ama duraksıyordu. Sonunda cesaretini ele aldı: “Francesco Kardeş, sana biraz yiyecekle bir şişe şarap getirmiştim.”</p>
		<p class="normal">“Bugün doğumunu kutluyoruz” dedi Francesco, Giles’in geniş omuzlarını sıvazlayarak. “Sağlığına içelim. Bir yudum şarap zarar etmez: kutsal açlığa ve kutsal susuzluğa zaman zaman bağlı kalamazsak da Tanrı bizi bağışlar. Haydi, getir bakalım şu günah araçlarını!”</p>
		<p class="normal">Giles bir sıçrayışta çalılığa gitti ve kızarmış domuzla, şarap şişesini çıkardı.</p>
		<p class="normal">“Giles’in sağlığına!” dedi Francesco, şişeyi kaldırarak. Bugün doğan Giles’in: başarılı olasın! Bugün evlendi. Bugün bir kızı oldu, mutlu olsun yoksulluğun, kızının adı yoksulluktur çünkü!”</p>
		<p class="normal">Birkaç gün sonra, biz tam günlük işimize gitmek için yola çıkmak üzereyken, Peder Silvestro, Portiuncula’nın kapısında belirdi. Başı önüne eğikti, utancından yerin dibine girmiş gibiydi, gözleri ağlamaktan kan çanağına dönmüştü, elleri titriyordu. Kolunun altında bir bohça vardı.</p>
		<p class="normal">Francesco kollarını açarak karşıladı onu. “Sizi görmek ne büyük şey, Peder Silvestro.” dedi. Fakirhanemize hangi rüzgâr attı sizi?”</p>
		<p class="normal">“Tanrının rüzgârı,” diye cevap verdi papaz. “Geçen gün, payladın beni Francesco Kardeş, sözlerin alev gibiydi; yüreğimi yakıp temizledi.”</p>
		<p class="normal">“Onlar benim sözlerim değildi, Peder Silvestro, İsa’nın sözleriydi.”</p>
		<p class="normal">“Öyle, İsa’nın sözleriydi, ne var ki senin söyleyiş biçimin, Francesco Kardeş, sanki onları ilk kez duyuyormuşum, sanki İncilleri hiç okumamışım duygusu uyandırdı bende. Her gün okurum onları, ama İsa’nın sözleri sadece harflerden, birtakım seslerden ibaret kalmıştı; ateş değildi. İlk kez - senin sayende, Francesco Kardeş - yoksulluğun, sevginin ve Tanrının buyruğunun ne olduğunu anladım. Anladım ve geldim.”</p>
		<p class="normal">“Bohçanızda ne var?”</p>
		<p class="normal">“Bir takım elbise, sağlam kunduralarım ve bağlı olduğum bazı şeyler.”</p>
		<p class="normal">Francesco güldü.</p>
		<p class="normal">“Vaktiyle bir zahit varmış,” dedi. “Yıllardır Tanrıyı görmek ister, bir türlü göremezmiş. Hep önüne bir şey gelir, göremezmiş. Zavallıcık ağlar, bağırır, yalvarırmış; ama hep boşunaymış! Tanrıyı görmesine neyin engel olduğunu anlayamazmış bir türlü. Ama günün birinde sevinç içinde yatağından sıçramış. Bulmuş! Öteberisi içinde pek sevdiği bir şeyi, güzel, süslü bir testiciği varmış, oymuş nedeni. Testiyi aldığı gibi paramparça etmiş. Sonra gözlerini yukarı kaldırmış ve ilk kez Tanrıyı görmüş...”</p>
		<p class="normal">“Peder Silvestro, Tanrıyı görmek istersen, bohçanı at.”</p>
		<p class="normal">Papazın duraksadığını görerek, yavaşça elinden tutup, şöyle dedi. “Benimle gelin. Birlikte yürüyelim ve İsa’yı sevdiğiniz için bohçanızı karşınıza çıkan ilk yoksula verin. İnsan bohçayla Cennete giremez Peder Silvestro!”</p>
		<p class="normal">“Pekiyi ayakkabılarımı? Sadece onları alıkoyamaz mıyım?” diye sordu papaz direnmekte devam ederek.</p>
		<p class="normal">“Ancak yalınayak girilir Cennete,” dedi Francesco. “Pazarlığı bırak kardeşim ve yürü!”</p>
		<p class="normal">Böylece, nasıl kurt kuzuyu dişleri arasına alırsa, Francesco da Peder Silvestro’yu göğe fırlatmak üzere dişleri arasına aldı.</p>
		<p class="normal">Esirgeyiciliğin, Rabbim, büyük, ulu, tavus kuşunun kuyruğu gibi renk renk ve göz göz. Dünyanın bir ucuna uzanır; yayılır, en alçakgönüllü ruhları bile kaplar, onlara görkem verir. Şu işe bakın ki, daha birkaç gün geçmeden, iki zıpçıktı, bütün Assisi’nin maskarası, gelip, Francesco’nun elini öperek, kardeşliğe kabul edilmelerini istediler. Biri Sabbatino idi, ötekiyse, uykusunda bile, kırmızı kurdelalı yeşil kadife bir silindir şapka giydiğinden Capella adıyla anılan biriydi. Assisi’ye geldiğim, ve özü sözü doğru Hristiyan’lardan sadaka istediğim gece, Francesco ile alay eden bu Sabbatino’yu hemen hatırladım. Cılızlaşmıştı, rengi sapsarıydı, suratı fare suratına benziyordu, burnunda da kıllı bir sivilce vardı; Capella ince uzundu, biçimsizdi, uzun sarkık bıyıkları, kocaman ince bir burnu, tavşan dudağı gibi dudakları vardı. Konuşurken kekeliyor, sözleri birbirine karışıyordu.</p>
		<p class="normal">“Artık uyuyamaz oldum, Francesco Kardeş,” diye başladı Sabbatino “Senin hakkında kötü şeyler söyledim. Sen zenginsin, ben yoksul, sen yakışıklıydın, ben çirkin, sen iyi giyinirdin, ben paçavralarla dolaşırdım, seni kıskanıyordum. Son zamanlarda, her gece yatağa giderken, uyuyamayacağını biliyordum. Birkaç dakika içim geçecek olsa, sen düşümde karşıma çıkar, ‘Aldırma Sabbatino Kardeş, sana garazım yok, uyumana bak,’ derdin. İyiliğin yüreğimi paramparça ediyordu. Dayanamaz oldum ve geldim. Boynum kıldan ince. Ölünceye dek peşini bırakmayacağım!”</p>
		<p class="normal">“Ben de” dedi Capella, “ben de ölünceye dek peşindeyim Francesco Kardeş. Dünyadan bıktım; dünya da benden bıktı artık. Artık Tanrıdan başka sığınacağım kalmadı. Seninle geleceğim Francesco Kardeş, ama bir şartım var: şapkamı giymeme izin vereceksin. Kukuleta istemiyorum. Züppelik diyeceksin, ama alıştım bu şapkaya, ha kafam, ha şapkam. Ha başımı kesmişsiniz, ha onu benden almışsınız.”</p>
		<p class="normal">Francesco güldü, ama ifadesi birden ciddileşti.</p>
		<p class="normal">“Aman dikkat, Kardeşim,” dedi ona. “Şeytan şapka olup başına oturmuş olamaz mı? Aman dikkat, bayır aşağı yuvarlamasın seni. Bugün şapkayken, yarın elbise kılığına girebilir, sonra derken kardeşleri istemezsin, en sonunda da Tanrıya ‘seni istemiyorum’ dersin.”</p>
		<p class="normal">Francesco düşünceye daldı bir süre.</p>
		<p class="normal">“Yokuşun” diye devam etti, “bir tepesi vardır: Tanrı, Bayırın bir dibi vardır: Cehennem. Bu şapka çocuğum sana Cenennemi boylatır.”</p>
		<p class="normal">Uzun uzun Capella’nın gözlerine baktı, kendini tutamayan yeni çömez hıçkıra hıçkıra ağlamağa başladı.</p>
		<p class="normal">“Senden istediğim izni vermezsen” dedi, “seni bırakırım, o zaman da hapı yuttum demektir.”</p>
		<p class="normal">Francesco acıdı ona. Elini omzuna koydu. </p>
		<p class="normal">“Kal” dedi. “Sonunda Tanrının üstün geleceğine güveniyorum!”</p>
		<p class="normal">Kendilerini çağıran bir ses duymaya görsünler bu dünya da, kurtuluş için özlem duyan ve Rabbin açık kollarına balıklama atılacak olan, kimbilir kaç ruh vardır! Bunlar, ister saygıdeğer ev bark sahipleri, ister namussuz serseriler olsun, bir gece kendilerini sessizce çağıran bir ses duyarlar. Yürekleri çarparak ayağa sıçrarlar ve birden o ana kadar yapmış oldukları şeyin boş, faydasız olduklarının farkına varırlar, böylece onları çağırmış olan kişinin ayaklarına kapanırlar, “Al beni, kurtar beni,” diye bağırırlar. “Sendin beklediğim.”</p>
		<p class="normal">Gün geçmiyordu ki, biri Portiuncula çevresindeki ağaçların arasından çıkıp, Francesco’nun ayaklarına kapanmasın.</p>
		<p class="normal">“Al beni, kurtar beni, beklediğim sendin!” diyorlar, giydikleri giysileri fırlatıp, hırkayı giyiyorlardı.</p>
		<p class="normal">Günün birinde, basit, sevimli, etli, butlu, otuz yaşlarında bir köylü çıkageldi. Elinde bir testi vardı, üzerine öldürücü yedi günahın resmini yapmıştı, altında da şunlar yazılıydı: kendini beğenmişlik, varyemezlik, kıskançlık, şehvet, oburluk, öfke, tembellik.</p>
		<p class="normal">“Francesco Kardeş, dinle bak ne diyeceğim,” diye seslendi Francesco’nun ayaklarına kapanarak. “Köyümde kendi halimde yaşıyordum. Üzüm yetiştirip, kütük buduyor, ürününü alıyordum. Böylece geçinip gidiyordum. Karım, çoluğum çocuğum, kaygım yoktu, ya da yok sanıyordum. Ama sesini duyar duymaz, ne kadar zavallı olduğumu anladım. Temiz sandığım yüreğime baktım, içimde yedi öldürücü günahın bulunduğunu gördüm. Bunun üzerine bu testiyi alıp, resimlerini çizdim üstüne, altlarına da adlarını yazdım. Bak işte, ayaklarının dibinde parçalıyorum onları. Şeytan alıp götürsün!”</p>
		<p class="normal">Testiyi taşlara vurup yüzlerce parçaya ayırdı.</p>
		<p class="normal">“Dilerim yüreğim de böyle parçalansın, öldürücü günahları taşların üstüne saçılsın!”</p>
		<p class="normal">“Adın ne kardeşim?”</p>
		<p class="normal">“Juniper.”</p>
		<p class="normal">“Juniper, dilerim dallarının üstünde binlerce ruh yuva kursun!”</p>
		<p class="normal">Adem ile Havva Cennette oturmuş, konuşuyorlar:</p>
		<p class="normal">“Kapıyı açıp da çıkabilseydik bir!” diyor Havva.</p>
		<p class="normal">“Çıkıp da nereye gideriz, sevgilim?”</p>
		<p class="normal">“Kapıyı açıp da çıkabilseydik bir!”</p>
		<p class="normal">“Dışarısı hastalık, acı ve ölümle dolu!”</p>
		<p class="normal">İçimde -Rabbim bağışla- bu iki sesi de duyuyordum. Francesco dinlendikçe ruhum Cennetteydi, açlığımı, çıplaklığımı, dünyadaki çekici şeyleri unutuyordum. Derken başkaldıran bir ses bağırıyordu: “Çık git!”</p>
		<p class="normal">Bir gün Francesco, beni ağlarken yakaladı.</p>
		<p class="normal">“Niçin ağlıyorsun, Leo Kardeş?” diye sordu, üzerime eğilip omuzlarımdan sarsarak.</p>
		<p class="normal">“Bir şey hatırladım da, Francesco Kardeş.”</p>
		<p class="normal">“Neyi hatırladın?”</p>
		<p class="normal">“Bir sabah elimi uzatıp, incir ağaçlarından bir incir kopardığımı.”</p>
		<p class="normal">“Başka?”</p>
		<p class="normal">“O kadar, Francesco Kardeş. Onun için ağlıyorum.”</p>
		<p class="normal">Francesco yanıma oturdu ve elimi tuttu.</p>
		<p class="normal">“Leo Kardeş, dinle bak sana söyleyeceğim şeyi, ama kimseye açma sakın.”</p>
		<p class="normal">“Dinliyorum, Francesco Kardeş.” Elimi tutunca bedeninin sıcaklığını duymuştum. Hayır, bedeninin değil, ruhunun, bu sıcaklık benim ruhumu da ısıtıyordu.</p>
		<p class="normal">“Dinliyorum, Francesco Kardeş,” dedim yeniden susmuştu çünkü. 
		</p>
		<p class="normal">Elimi bırakıp, ayağa kalktı. Ansızın bir ses geldi, birini boğazlıyorlardı sanki.</p>
		<p class="normal">“Erdem, Leo Kardeş, ıssız bir kayanın tepesinde bir başına oturur. Zihninden, hiç tatmamış olduğu yasak zevkler geçer - ve ağlar.”</p>
		<p class="normal">Bunu söyleyip, başını önüne eğdi ve ağaçların ardında kayboldu.</p>
		<p class="normal">Bir damla bal düşecek olsa yere, arılar kokusunu alır, tatmak üzere her yönden akın etmeğe başlarlarmış. İnsan ruhları da, Francesco’nun ruhunun, o bal damlasının, kokusunu almışlar, Portiuncula’nın çevresinde toplanmışlardı; günün birinde güneş batarken kim gelse beğenirsiniz, üzerimizdeki hırkaları veren eski dostumuz Ruffino değil mi! “Kış geliyor.” demişti sırıtarak. “Tanrı yetmez sizleri ısıtmağa; sıcak tutacak bir şey de gerek!” Francesco ile bana, üzerimizdeki işçi hırkasıyla, pabuç ve asâ da vermişti.</p>
		<p class="normal">Francesco onu görür görmez güldü ve seslendi:</p>
		<p class="normal">“Bakıyorum, dostum, sıcak giysiler yetmemiş; Tanrı da gerekmiş!”</p>
		<p class="normal">Ruffino bakışlarını yere indirdi.</p>
		<p class="normal">“Bağışla beni, Francesco Kardeş, o zamanlar kördüm ben. Sadece gözle görülebilen dünyayı görüyordum, ötesinde olup bitenden haberim yoktu. Ama, sen evime gelip, bir süre kaldıktan sonra hava değişti, çekici seslerle, çağrılarla, beni yola çıkmağa iten ellerle doldu. Sonunda bir gün geldi, dayanamaz oldum. Kapımı ardına kadar açık bıraktım, anahtarlarımı ırmağa attım - ve geldim!”</p>
		<p class="normal">“Buradaki hayat çetin, sevgili dostum, pek çetin. Nasıl dayanabileceksin? Yemeğe içmeğe, giyinip kuşanmağa, kadınların sıcaklığına alışmış birine acırım.”</p>
		<p class="normal">“Ama yemekten içmekten, giyinip kuşanmaktan ve kadınların sıcaklığından kendini koparamayan adam daha da acınacak durumdadır bence, Francesco Kardeş. Beni geri çevirmeyin.”</p>
		<p class="normal">“Bir şey daha var, Ruffino dostum: yanılmıyorsam, bilginlerin bulunduğu Bologna’ya gidip, zihinlerini bir sürü sorularla dolduranlar arasında sen de vardın. Biz burada soru sormayız.; kesin bilgiye erişmiş bulunuyoruz. Açlığa, çıplaklığa, bekârlığa dayanman gerekecek; öte yandan aklın, baş kaldırmadan bizim kesin bilgi dediğimiz şeye katlanabilecek mi? İşte bu, dostum Ruffino, bilgi ağacının dibine oturup, Yılanın, kulaklarını, gözlerini ve ağzını yalamasına bırakan her talihsiz için baştan çıkarıcı büyük bir şeydir.</p>
		<p class="normal">Ruffino cevap vermedi. </p>
		<p class="normal">“Söyle şimdi, ne cevap vereceksin bakalım?” diye sordu Francesco, esirgeyici bakışlarla dostuna bakarak.</p>
		<p class="normal">“Hayır, Francesco Kardeş,” dedi Ruffino alçak, umutsuz bir sesle. “Yapamayacağım, yapamayacağım.”</p>
		<p class="normal">Francesco sıçrayıp dostunu bağrına bastı. </p>
		<p class="normal">“Yapacaksın! Yapacaksın! Yapamayacağını söylemek cesaretini gösterdin, demek ki yapabileceksin! Gönül Tanrıya zihinden daha yakındır, zihnini bırak, gönlünün peşinden git: ancak o bilebilir Cennet yolunu. Şimdi soyun da hırkanı giy bakalım. Bize verdiğin hırkaları hatırlarsın, değil mi, çobanın giydiği hırkaları hani? Cübbelerimizi ondan örnek alarak yaptık, toprak rengi. Ruffino Kardeş, toprağa bürün!”</p>
		<p class="normal">Başka bir seferinde, Francesco bir köyden geçerken kılıcını kuşanmış, üzengilerini takmış, başında tüyler, kadife giysili, mis sabunu kokan kıvırcık tertemiz saçlı bir kabadayıyla karşılaştık.</p>
		<p class="normal">“Hey, yiğit delikanlı!” diye bağırdı Francesco. “Süslenip püslenmekten, bıyık bükmekten bıkmadın mı? İpi beline sarmanın, kukuletayı başına geçirmenin ve çamurda yalınayak yürümenin vakti gelmedi mi artık. Ardımdan gel, Tanrının şövalyesi ilân edeyim seni!”</p>
		<p class="normal">Kabadayı bıyığını büktü, kendisine hitap eden pejmürde kılıklıya bakıp güldü.</p>
		<p class="normal">“Hele acık bekle, aklımı oynatayım da,” diye karşılık verdi. “Sonra gelirim peşinden.”</p>
		<p class="normal">Üç gün sonra, Portiuncula’daydı. Yılanın kendine çektiği bir kuş gibi başı dönen Angelo Tancredi gelip Tanrının yuvasına düştü. 
		</p>
		<p class="normal">“Geldim” dedi, diz çöküp. “Giyinip kuşanmaktan, süslenip püslenmekten, bıyığımı bükmekten bıktım. Alın beni!”</p>
		<p class="normal">Tanrını yuvasına düşen canavar, yırtıcı köpek balığının ortaya çıkması, birkaç gün geçtikten sonra oldu. Francesco ile ben, Portiuncula’nın kapı eşiğinde oturuyorduk. Güneş henüz batmamıştı, kardeşler dilenmelerinden dönmemişlerdi. Aralarından sadece Bernardo, Portiuncula’nın içinde kalmıştı, o da çok geçmeden ayrılmıştı oradan, ama önce Francesco’nun ayaklarına kapanıp, günahlarını bağışlattırmıştı ona. Her gün dua etmeden önce böyle yapardı, çünkü hiç bir zaman duadan sağ çıkıp çıkmayacağını bilemezdi.</p>
		<p class="normal">Francesco, düşüncelere dalmış sessiz sessiz ellerine ve ayaklarına bakıyordu. Sonunda, uzun bir sessizlikten sonra, içini çekerek bana şöyle dedi: “Leo Kardeş, İsa’nın çarmıhtaki acılarını düşündükçe tabanlarımın ve avuç içlerimin delinecekmiş gibi ağrıdığını duyuyorum. Ama hani ya çivi, kan, çarmıh hani? Bir keresinde, Paskalya yortusundan önceki cuma San Rufifino’nun avlusuna gitmiştim, gezgin tiyatro oyuncularının Paskalyada İsa’nın çarmıha geriliş sahnesini oynamak üzere Assisi’ye geldiği zamandı.</p>
		<p class="normal">İsa rolündeki adam, çarmıhı sırtında taşırken, soluk soluğaydı, güya onu çarmıha gereceklerdi, kan akıyor gibi yapmak için de, ellerini, ayaklarını kırmızı boyayla boyamışlardı. Yürekler parçalayıcı çığlığını, “Rabbim! Rabbim! Neredesin?” derkenki bağırışlarını duyunca, göz yaşlarımı tutamadım. Erkekler inildiyor kadınlar çığlık çığlığa ahuvah edip duruyorlardı; gösteri sona erdi. Derken oyuncu evimize geldi, annem ona yemek hazırladı. Gülmeğe, şakalaşmağa başladı, boyayı çıkartsın diye de biraz ılık su getirdi. Küçüktüm, bir şey anlamamıştım. “Ama sen çarmıha gerilmemiş miydin?” diye sordum ona. Güldü. “Yok canım. Oyundu o - bayağı oyun, anladın mı? Sadece çarmıha geriliyormuş gibi yaptım.” Ökeden kıpkırmızı oldum. “Sen bir yalancısın!” diye bağırdım. Annem alıp, beni dizine oturttu. ‘Sus yavrum, daha küçüksün, anlayamazsın,’ dedi. Şimdi büyüdüm artık, Leo Kardeş, şimdi anlıyorum. Çarmıha gerileceğime, sadece çarmıha gerilme üstüne düşünüyorum. Sakın biz de oyuncu olmayalım, Leo Kardeş?”</p>
		<p class="normal">İçini çekti.</p>
		<p class="normal">“Ellerime, ayaklarıma bak. Hani çiviler? Bütün bu endişemiz oyundan mı ibaret?”</p>
		<p class="normal">Tam o sırada ağaçların arkasından koca bir dev çıktı, ağır adımlarla ilerliyordu, otuz yaşlarındaydı, başı çıplaktı, sağlam yapılıydı, açık, kemerli bir alnı, arslan yelesine benzeyen uzun saçları vardı. Francesco’nun önünde durdu, elini göğsüne götürerek onu selâmladı.</p>
		<p class="normal">“Assisi’li Francesco’yu arıyorum, bir mezhep kurmak için kardeş topluyormuş, Ben, Cortona’lı Elias Bambarone’yim, Bologna Üniversitesini bitirdim. Ne var ki, kitaplar fazla sıkıyor beni; büyük işler yapmak istiyorum.”</p>
		<p class="normal">“O aradığın benim dostum,” diye karşılık verdi Francesco. “Mezhep kurmak için kardeş topladığım yok, sadece hep birlikte ruhlarımızı kurtarabilelim diye. Biz basit bilgisiz kişileriz. Senin -okumuş birinin- aramızda işi ne?”</p>
		<p class="normal">“Ben de ruhumu kurtarmak istiyorum Francesco Kardeş, bu iş okumakla olacak iş değil. Hayatınız üstüne epey şey okudum, öğrendiklerim hoşuma gitti. Bazan, basit bilgisiz kişiler gönlüne uyar da, aklın hiç bir zaman bulamayacağı şeyi bulur. Ama akla da ihtiyaç var Francesco Kardeş. O da Tanrının armağanlarından, Tanrının en sevgili yaratığı olan insana sunulmuş bir armağan. Mükemmel insan diye kime derler? Gönlüyle aklını uyumlu olarak birleştirene. Mükemmel mezhep hangisidir? Temeli gönülde olan, üst yapıyı aklın kurduğu mezheptir.”</p>
		<p class="normal">“Pek güzel söylersin, beklenmedik konuğumuz; aklın anlatılması güç bir ustalıkla örüyor muhakemelerini; kısacası senden korkuyorum. Ne olur git, kurtuluşunu başka yerde ara.”</p>
		<p class="normal">“Francesco Kardeş, çizdiğin kurtuluş yolunda gitmek isteyen bir ruhu kovmağa hakkın yok. Kimin için çizdin ki bu yolu? Okuma yazma bilmeyenler için mi sadece? Okumuşların -sen kendin söylemedin mi- kurtulmağa daha çok ihtiyacı vardır. Kanmak bilmez, sayısız yolu olup da hangisinden gideceğini bilmez akılları olanların zihinlerini saptırmaktır. Francesco Kardeş, senin yoluna güveniyorum.”</p>
		<p class="normal">Francesco bir şey demedi. Ayağıyla vura vura toprakta çukur açıyordu. Elias, izin mizin istemeden, kapı eşiğine, yanına çöktü.</p>
		<p class="normal">“Bu ne ıssızlık!” diye fısıldadı. “Bu ne durgunluk!”</p>
		<p class="normal">Güneş batıyordu. Ağaç gövdeleri pembeleşmişti; kuşlar yuvalarına dönmeğe, kardeşler dilenmelerinden geri gelmeğe başlamışlardı. Juniper ocak başına çömelip yemeği hazırlamak üzere ateş yaktı; geldiği günden beri aşçılığımızı o yapıyordu. Bernardo da, duasından bir kez daha sağ çıkmış, ağaçların ardından geldi. Gözleri içine kaçmıştı, kör gibi yürüyordu. Bize bakıyordu, ama görmüyordu, yürüyerek içeri girdi.</p>
		<p class="normal">“Bu ne ıssızlık ve durgunluk!” diye yeniden fısıldadı Elias, güneşin batışına bakarak.</p>
		<p class="normal">Francesco dönüp, yeni gelen konuğuna baktı. İçinde büyük bir çatışmanın yer almakta olduğunu sezdim; bu ağır devin barış içinde yaşayan kardeşler arasına kargaşalık getireceğini sezer gibiydi.</p>
		<p class="normal">Uzun bir sessizlik oldu. Juniper birden ayağa kalkarak el çırptı.</p>
		<p class="normal">“Mercimek hazır, kardeşler” diye seslendi. “Buyrun, Tanrı adına!”</p>
		<p class="normal">Francesco kalktı ve yeni gelene elini uzattı.</p>
		<p class="normal">“Seni aramızda görmekten sevinçliyiz, Elias Kardeş,” dedi, elinden tutarak içeri soktu.</p>
		<p class="normal">“Kardeşler, Tanrı bize yeni güç, yeni bir kardeş gönderdi, Cortona’lı Elias Bombarone. Kalkın, selâmlayın onu.”</p>
		<p class="normal">Hepimiz içeri girdik, yere diz çöktük, Francesco ocak başına oturdu. Juniper yemeği getirip dağıttı. Açtık, iştahla yemeğe başladık. Birden Francesco kaşığını yere koydu.</p>
		<p class="normal">“Kardeşlerim,” dedi, “bu mercimek fazla tatlı; beden, gereğinden fazla haz alıyor: büyük günah. Bir avuç kül atacağım içine.”</p>
		<p class="normal">Bunu dedikten sonra, ocaktan bir avuç kül aldı ve tabağa atıp, yemesine devam etti.</p>
		<p class="normal">“Bağışlayın, kardeşlerim,” dedi. “Sizden daha üstün filan değilim. Hayır, hayır. Ne var ki benim bedenim daha günahkâr, başkaldırmasına bırakmamalıyım.”</p>
		<p class="normal">“Bedenden niçin bu kadar korkuyoruz, Francesco Kardeş?” diye sordu Elias. “Yani ruhî gücümüze yeteri kadar inancımız yok mu?”</p>
		<p class="normal">“Yok, Elias Kardeş, yok,” diye cevap verdi Francesco, bunu diyerek bir avuç kül daha attı mercimeğin üstüne.</p>
		<p class="normal">“Tanrının buyruğunu vâz eden ağızlar gittikçe artıyor,” dedi Francesco sevinerek ertesi gün. 
		</p>
		<p class="normal">“Yemek isteyen ağızlar da çoğalıyor, Francesco Kardeş,” diye cevap verdim. “Onları nasıl besleyeceksin?”</p>
		<p class="normal">Nitekim, Assisi’liler homurdanmağa başlamışlardı: sayısı gittikçe artan kardeşleri beslemekten bıkmışlardı. Bir sabah, bir haberci gelip, Francesco’ya piskoposun onunla konuşmak istediğini söyledi. “Emrindeyim” diye cevap verdi Francesco, istavroz çıkararak. Sonra da bana dönüp: 
		</p>
		<p class="normal">“Bizi paylayacak galiba, Leo Kardeş.. Sen de gel.”</p>
		<p class="normal">Piskopos, bir koltuğa oturmuş tesbihinin siyah boncuklarını çeker bulundu. Göğün ve yerin kaygıları abanmıştı üzerine. Ruhunu bölmek görevindendi. Bir yanda, insanların çobanıydı. Tanrının kendisine emanet ettiği koyunlara göz kulak olması gerekti: uyuz illeti bulaşıcıydı, bir koyun hastalanacak olsa, bütün öteki koyunlar da hastalanabilirdi, bu yüzden dikkatli olması gerekti. Ama aynı zamanda kendi ruhunu da düşünmek zorundaydı. O da elbette Tanrının koyunlarından biriydi, göreviyse Büyük Çobanın izinden gitmekti.</p>
		<p class="normal">Francesco’yu görünce kaş çatmağa yeltendi, çatamadı, çünkü insanların bu dünyada sevdiği şeyleri yüzüstü bırakıp en çok nefret ettiği şeye, yalnızlığa yoksulluğa sarılmış olan bu aziz görünüşlü, başkaldıranı pek seviyordu. Hemcinslerinin horgörülerini de yenmiş, yalınayak dolaşıyor, sevgi vâz ediyordu. Tombul piskoposluk elini uzattı. Francesco öpmek için diz çöktü, sonra kalktı, kollarını kavuşturup bekledi.</p>
		<p class="normal">“Sana söylemeğe hakkım var, Francesco oğlum,” dedi piskopos sesini ciddileştirmeğe çalışarak. “Hakkında hep iyi şeyler işittim; ama hoşuma gitmeyen bir şey var, sadece bir şey.”</p>
		<p class="normal">“Söyleyin haşmetlim, iradenizin yerine getirilmesi Tanrının dileğiyse, hemen yerine getirilecektir. Kutsal boyun eğiş, Tanrının değerli kızıdır.”</p>
		<p class="normal">Piskopos öksürdü, duraksadı, ne diyeceğini tasarlıyordu, Francesco’yu kızdırmadan nasıl söyleyecekti</p>
		<p class="normal">“Söylediklerine göre” diye başladı sonunda, “ardından gelenlerin sayısı gittikçe artıyormuş, bunlar kentimize ve civar köylere akın akın gidip, sadaka için kapı çalıyorlarmış. Böyle olmamalı bu! Burada herkes yoksul. Daha ne kadar süreyle bu halkın, sana ve ardındakilere ekmek vereceğini düşünüyorsun?”</p>
		<p class="normal">Francesco cevap vermeden başını önüne eğdi. Piskopos elini uzattı ve önünde açık duran Kitabı Mukaddese indirdi.</p>
		<p class="normal">“Hem, havarinin sözünü unutuyorsun: Çalışmayan yiyemez.” Sesi öfkeli çıkmağa başlamıştı. 
		</p>
		<p class="normal">“Dua ediyoruz, vâz ediyoruz -bu da iş,” diye fısıldadı Francesco, ama piskopos duymadı.</p>
		<p class="normal">“Bu yüzden, hem piskoposun olarak, hem de seni seven bir baba olarak,” diye devam etti, “senden iki ricam var: birincisi, bütün arkadaşlarını çalıştır ki, başkasının alnının terinin ürünüyle yaşamayı ummasınlar artık; ikincisi, ihtiyat bir mülk edinin - küçük bir arazi, bir tarla veya zeytinlik - onu işleyin, Tanrı çiftliklere her yıl ne verirse onu saklayın. Zengin olmak için çalışın demiyorum - Tanrı korusun - sadece evli barklı, çoluklu çocuklu kardeşlerimize yük olmayın; dilencilere sadaka vermek isteseler bile, verecek durumda olmayabilirler. Salt yoksulluk, yavrum, hem Tanrıya, hem insana karşı gelmektir... Söylemek istediğim buydu, bu yüzden, bu yüzden çağırdım seni. Şimdi iyi düşün ve cevap ver.”</p>
		<p class="normal">Konuşma yormuştu onu. Gözlerini kapadı ve koltuğa yaslandı, başı düştü. Tesbih parmakları arasından kaydı; eğildim tesbihini verdim. Elleri beyaz ve yumuşaktı; günlük kokuyordu. 
		</p>
		<p class="normal">Francesco başını kaldırdı. “İzin verirseniz, Piskopos, konuşayım.”</p>
		<p class="normal">“Dinliyorum Francesco, yavrum. Serbest konuş.”</p>
		<p class="normal">“Bir gece ağlaya sızlaya, Tanrıya yakarıyordum, zihnimi aydınlatsın diye karagün için bir şey edinsek mi, edinmesek mi - yani küçük bir tarla, ufak bir ev, içinde beş on kuruş bulunan bir kese, insanın ‘benim’ diyebileceği bir şey - karar verebileyim diye, Tanrının cevabı şu oldu. ‘Francesco, Francesco, evi olan gün gelir, bir de bakar, kapılaşmış, pencereleşmiş; tarlası olan topraklaşmış; ince altın yüzüğü olan bir de bakar yüzüğü kement olmuş boynunu sıkıyor, onu boğuyor!’ Tanrı böyle dedi işte, piskopos.”</p>
		<p class="normal">Piskopos kızardı. Cevap vermek istiyordu, ama sözler dişsiz ağzına takılıyordu. Boyun damarları şişmeğe başladı; köşede kollarını kavuşturmuş duran genç bir papaz koştu, piskoposa bir bardak su getirdi. Piskopos kendine geldi. Francesco’ya döndü.</p>
		<p class="normal">“Duyduğun sesin Tanrıdan geldiğini kesinlikle bilebilir misin? Dua ederken kendi sesimizi duyup, Tanrının sandığımız durumlar az mıdır; baştan çıkarıcı Şeytanın Tanrı kılığına büründüğü, onun sesiyle konuştuğu, böylece ruhlarımızı yanlış yollara saptırdığı az mı görülmüştür. İncile el basıp dua ederken, işittiğin seslerin hangisinin kendinden, hangisinin Tanrıdan geldiğini söyleyebilir misin?”</p>
		<p class="normal">Francesco’nun rengi attı. Dudakları titremeğe başladı. 
		</p>
		<p class="normal">“Hayır, söyleyemem...” diye mırıldandı.</p>
		<p class="normal">Dizlerinin bağı çözüldü, ses çıkarmadan olduğu yere çöküverdi.</p>
		<p class="normal">“İzin verirseniz, piskopos, ağlayıp inleyeceğim. Sözleriniz hançer gibi yüreğimi deşti. Tanrıyı Francesco’dan veya Francesco’yu Şeytandan nasıl ayırt edebileceğim şimdi ben?”</p>
		<p class="normal">Eliyle yüzünü kapayıp, inlemeğe başladı.</p>
		<p class="normal">Haline acıyan piskopos oturduğu yerde eğildi, onu koltuk altlarından tutarak kaldırdı.</p>
		<p class="normal">Genç papaza döndü. “konuğumuza bir bardak şarap getir, yavrum. Üç bardak getir de, sağlığına içelim.”</p>
		<p class="normal">Francesco şimdi bir sandalyeye çökmüş, yanaklarındaki ve sakalındaki gözyaşlarını siliyordu.</p>
		<p class="normal">“Bağışla, piskopos dayanıksızım.”</p>
		<p class="normal">Genç papaz tahta bir tepsi üstünde üç bardak şarap getirdi. Piskopos bardağı kaldırdı.</p>
		<p class="normal">“Şarap kutsal içkidir, yavrum,” dedi. Bir papaz kutsarsa onu, İsa’nın kanına çevrilir. Sağlığına içiyorum Francesco. Şimdi git, Tanrı seni esirgesin. Cevabını hemen vermeni istemiyorum. Konuştuğumuzu düşün, iyi düşün taşın, sonra gel kararını söyle bize. Yoksulluk iyidir, ama haddi vardır; servet iyidir, ama haddi vardır. Her şeyde ılımlı olacaksın, iyilikte bile, dindarlıkta bile, dünya mallarını horgörürken bile. Aşırı gidildikçe, Şeytanın ekmeğine yağ sürülür, pençesine düşme tehlikesi de o derece artar. Aman dikkatli ol! Haydi şimdi güle güle git, talihin açık olsun!”</p>
		<p class="normal">Francesco yine diz çöküp piskoposun elini öpmek ve ayrılmak üzereyken kendini tuttu. İçinden bir ses geliyordu. ‘Gitme!’ diyordu ses. ‘Korkma ondan, cevap ver ona!’</p>
		<p class="normal">“Piskopos” dedi, “içimden bir ses duyuyorum, gitme diyor bana.”</p>
		<p class="normal">“Ses mi yavrum? Başkaldıran melek İblis olmasın sakın. Ne diyor?”</p>
		<p class="normal">“Diyor ki, kişi yoksulluktan korkarsa, Şeytan sevinirmiş. Hiç bir şeyin olmayacak, hiç bir şeyin, budur Tanrıya giden yol, başka yol yoktur, diyor.”</p>
		<p class="normal">Bu, piskoposu kudurttu. Yumruğunu İncilin üstüne güm diye indirdi.</p>
		<p class="normal">“Şeytan, senin bana karşı geldiğini gördükçe seviniyor Francesco! Tek söz istemem artık! Git! Dilerim Tanrı sana acısın ve şifa bulman için yardım etsin. Hastasın sen.”</p>
		<p class="normal">Francesco diz çöktü, piskoposun elini öptük, ayrıldık.</p>
		<p class="normal">Assisi’den yola çıkıp, Portiuncula’nın yolunu tuttuk, ağzımızı açmıyorduk. Sonunda Francesco yolun çatallaştığı noktada durdu. “Piskoposun sözleri ağırdı,” dedi, yalnız kalmak istiyorum, Leo Kardeş. Sola doğru yürüyerek, ırmak kıyısına inip, ormandaki ilk köycüğe kadar gideceğim.”</p>
		<p class="normal">“Oradakiler yabanidir, Francesco Kardeş. Sana saldırırlar. Sağlığından korkarım.”</p>
		<p class="normal">“O yüzden gidiyorum ya, Tanrı kuzusu. Bu kolay hayata dayanamıyorum arttık.”</p>
		<p class="normal">Portiuncula’ya yalnız başıma döndüm. Dilenmek gelmiyordu içimden.</p>
		<p class="normal">Piskoposun sözleri bana da ağır gelmişti -Tanrı bağışlasın- doğruydu da. Öyle ya, diyordum kendi kendime, çalışmayan kişi elbette ki yememeli. Herkes gibi biz de çalışmalıyız, ekmeğimizi alnımızın teriyle kazanmalıyız. Tanrı böyle buyuruyor.</p>
		<p class="normal">Portiuncula’nın eşiğine yığıldım kaldım, geceyi, kardeşlerin ve Francesco’nun dönmesini beklemeğe başladım. Kaygılıydım, içim içime sığmıyordu. Onu yalnız bırakmamam gerektiğini biliyordum, çünkü gitti küçük köyde vahşi kaba herifler vardı. İsa’yı tanımayanlar. Öldürebilirlerdi onu.</p>
		<p class="normal">Ayağa sıçradım. Güneş batmamıştı henüz. Acele acele ırmağın kıyısına gittim, vahşi köye vardım. Sokaklarda kimse yoktu, ama çok geçmeden köpek havlamaları, gürültülü kahkahalar ve bağrışmalar duydum. Seslerin geldiği yöne doğruldum, bir de baktım, kadın erkek, çoluk çocuk bir sürü insan Francesco’yu bir kuyunun kenarına itmişler, taş yağmuruna tutuyorlardı. O, kollarını kavuşturmuş, duruyor, alnından kan damlıyordu. Zaman zaman, kollarını açıp fısıldıyordu: “Teşekkürler çocuklar, Tanrı hepinizi korusun” derken yeniden kollarını kavuşturuyordu.</p>
		<p class="normal">Savunmak üzere tam fırlayıp Francesco’nun önüne geçecekken, arkasından vahşi bir kükreme işitildi. Herkes döndü. Kalabalık içinde kocaman bir dev Francesco’yu bebek gibi kucağına alıvermişti.</p>
		<p class="normal">“Söyle bana, nereye götüreyim seni, zavallı Francesco?” dedi üstüne eğilerek.</p>
		<p class="normal">“Sen kimsin?”</p>
		<p class="normal">“Messea, arabacıyım. Herkes tanır beni. Nereye götüreyim seni?”</p>
		<p class="normal">“Portiuncula’ya,” diye cevap verdi Francesco, yürüyordu. Ben de arkalarından Portiuncula’ya vardığımızda, güneş batmıştı. Masseo, Francesco’yu eşiğe bıraktı ve yanına çömeldi. Bernardo bir köşede dua ediyordu; Capella ile Angelo dilenme gezilerinden dönüyorlardı. Kardeşler bir bir çıkıp gelmeğe başladılar yalınayak, açlıktan bitkin, düğümlü bir ip bellerini sarmış, yüzlerinde mutluluk parlaklığı. Her şey durgundu, sessizdi. Gölge yavaş yavaş ortalığı kaplıyordu; kuşlar ışığa Allahaısmarladık der gibi cıvıldıyordu. Akşam yıldızı göğün ortasında yürek gibi atıyordu. Ben su getirip, Francesco’nun yaralarını yıkarken, Giles sessizce bize bakıyordu. Juniper Kardeş ateş yakmak için iki taş arasında çalı çırpı toplamağa başlamıştı. Ruffino ile Sior Pietro defne yaprağı toplamak üzere ırmak kıyısına gitmişti, şimdi kilisenin içinde, Santa Maria degli Angeli’nin heykelini süslüyorlardı.</p>
		<p class="normal">“Bu gece düğünümüz var,” diye bağırdı birden Francesco. “Masseo sağdıç olmak ister misin?”</p>
		<p class="normal">Herkes şaşkınlık içinde döndü. Capella sevinç içinde ayağa fırladı. Kadife şapkasını elinde tutmuş, tozunu silkeliyordu. 
		</p>
		<p class="normal">“Düğün mü, Francesco Kardeş?” diye sordu, “kim evleniyor?”</p>
		<p class="normal">“Yolda bir dul ile karşılaştım,” diye verdi Francesco gülümseyerek. “Yıllardır yalınayak, paçavralar içinde, aç bîilâç dolaşıp duruyor, kimse de kapısını açıp sadaka vermiyormuş. Biz, kardeşlerim, ona kapıyı açacağız.”</p>
		<p class="normal">“Tanrıyı seviyorsan, konuş da ne diyorsun, anlayalım.” diye bağırdı kardeşler. “Kimin duludur sözünü ettiğin?”</p>
		<p class="normal">“İsa’nın, kardeşlerim. Öyle bakmayın bana, gözleriniz dışarı fırlayacakmış gibi. İsa’nın dulu, yani yoksulluk. İlk kocasının hatırı için, onu gelinim olarak alacağım.”</p>
		<p class="normal">Ayağa kalktı ve kendine baktı.</p>
		<p class="normal">“Damat gibi giyinmişim,” dedi. “Kılık değiştirmem gerekmez; yamalı hırka, kaba düğümlü ip, çamurlu ayaklar, boş mide: hiç bir şeyim eksik değil. Gelinin de eksik yanı yok. Haydi ne bekliyoruz? Gel bakalım sağdıç, evlenme teklifinde bulun bana!”</p>
		<p class="normal">Francesco önde, arkasında Masseo, onun ardında bizler gidiyorduk. Kiliseyi doldurduk.</p>
		<p class="normal">“Peder Silvestro nerede?” diye sordu Francesco, görünürde mi diye bakındı. “Gelsin de, düğünümüzü kutsasın.”</p>
		<p class="normal">“Gelin nerede?” diye sordum, “ortada yok.”</p>
		<p class="normal">“Onu görmüyorsun, Leo Kardeş çünkü gözlerin açık. Kapat onları, görürsün.”</p>
		<p class="normal">Minberin önünde diz çöktü ve sağa döndü.</p>
		<p class="normal">“Yoksulluk hemşirem,” dedi, sesi heyecanla dolu. “Hemşirem yoksulluk, değerli, saygıdeğer, İsanın en sevgili yoldaşı, hayatı boyunca ona bağlı kalan, mücadelesinde yılmaz dostu, çarmıhın dibine kadar, mezara kadar yanından ayrılmayan, elimi uzatıyorum, seni sokaklardan kaldırıyor, gelinim olarak alıyorum. Ver elini sevgilim.”</p>
		<p class="normal">Kolunu sağa doğru havaya kaldırdı.</p>
		<p class="normal">Minberin önünde diz çöken bizler, şaşkınlık içinde, garip damadın sözlerini dinliyor, elini görünmeyen geline uzatışına bakıyorduk.</p>
		<p class="normal">Gözlerimi kapadım, kapar kapamaz, Francesco’nun sağında rengi uçmuş bir kadın gördüm. Üzgündü, siyahlar giyinmişti, ama soyluydu, vakurdu, dul kalmış bir kraliçe gibiydi. Önlerinde Masseo durmuş, başlarında dikenli iki taç geçiriyordu; Peder Silvestro ise yanan bir mum tutmuş, düğün ilâhileri söylüyordu.</p>
		<p class="normal">Gözlerimi açınca kardeşleri gördüm. Yüzleri pırıl pırıl parlıyordu; gözlerinden kutsal alevler fışkırıyordu. Birden hepimiz ayağa sıçradık, el ele tutuştuk, bir halka meydana getirdik ve Francesco ile, görünmeyen gelinin çevresinde oynamağa başladık. Bernardo Kardeş gözyaşlarını koyuverdi, Capella Kardeş, ünlü şapkasını çıkarmış havada sallıyor, Giles ise yanında el çırpıyordu. Tam bu sırada Masseo cesareti ele aldı, gömleğinin altından, yalnız başına yolculuk ettiği zamanlar geceleri çaldığı lavtayı çıkardı, Francesco’nun önünde dizleri üstüne çöktü ve neşeli çoban havaları çalmağa başladı. Kendi halindeki kilise bir çoban düğünündeki koyun ağılı gibi çınlıyordu. Santa Maria degli Angeli de bizim gibi şaşkına dönmüş, heykelinden aşağı, garip düğüne bakıyor ve oğluna gülümsüyordu; sanki ona, aşırı bir aşk, dostlarının aklını almış, der gibiydi. Şunlara bak hele: şarapsız sarhoş olmuşlar, gelinsiz damatlar, açlıkla doymuşlar, yoksullukla zenginleşmişler. Sınırı aşıyorlar, yavrum, insan için tanınan sınırları aşıyorlar; biraz daha ileri giderlerse melekleşecekler. Ortadakini de görüyor musun? Dostumuz, Francesco, Tanrının sevgili soytarısı.</p>
		<p class="normal">Kiliseden ayrıldığımızda, gök yıldızlarla doluydu. Francesco, karanlığa doğru ilerlemeğe devam etti; yalnız kalmak istiyordu. Bizlerse, yere yatıp geceyi dinledik.</p>
		<p class="normal">Konuşmuyorduk. Garip düğün aklımızdan çıkmıyordu. İlkin, kardeşlerin çoğu kahkahalarını tutamayacak gibiydiler, ama yavaş yavaş gizli anlamı sezmeğe başladık; yavaş yavaş kahkahalar gözyaşlarına, gözyaşları mutluluğa döndü. Cennetteki ruhların ağlaması böyle olsa gerek, diye düşünüyordum. Cennetteki ruhların ağlaması böyle olsa gerek. Yukarıda ki mutluluk böyle olmalı... Ruhlarımız bir ara zihinlerimizden ve bedenlerimizden kurtulmuştu; aşağılık gerçeklere ihtiyacı yoktu artık, görülen, duyulabilen gerçeklere. Yerine, ruhlarımızın her biri Tanrının ummanında bir martı yavrusu olmuştu ve O’nun esirgeyici iradesiyle tam bir uyum içinde dalgalarla birlikte kalkıp iniyordu.</p>
		<p class="normal">Francesco o gece dönmediği gibi, ertesi gün de görünmedi. İçimiz içimizi yiyordu, ama bir şey demiyorduk. Akşam olunca, hep birlikte yemek yemek üzere dışarda oturduk, herkes o gün ne topladıysa ortaya koydu, paylaşıldı. Ağzıma bir lokma ekmek aldım, ama gırtlağımdan geçmedi. Ayağa kalktım.</p>
		<p class="normal">“Francesco Kardeşi bulmağa gidiyorum.” dedim. Assisi’ye doğru yola çıktım ve Monte Subasio tepesine tırmanmağa başladım; en çok sevdiği mağaraların birinde dua ediyordur herhalde, diyordum. Yine güç bir an yaşadığını sezmiştim. Yeni bir kaygı gönlünü parçalıyor olmalıydı, yardım etmesi, esirgemesi için Tanrıyla başbaşa kalmak istemişti.</p>
		<p class="normal">Vardığımda gece yarısıydı. İki üç mağaraya girdim, onu bulamadım. Birden bir ses işittim: durgun, minik bir bebek gibi sitemle ağlayan. İniltilerin geldiği mağaraya yaklaşarak karanlığa baktım. Solgun bir yüz, havada ileri geri gidip gelen iki kalkık el gördüm. Soluğumu tutup dinledim. Biri konuşuyordu sanki; Francesco biriyle konuşuyordu.</p>
		<p class="normal">“Buyruğunu yerine getirmek istiyorum,” diye ağlıyordu. “Buyruğunu yerine getirmek istiyorum, ama getiremiyorum!”</p>
		<p class="normal">Sessizlik oldu. Francesco’nun hıçkırıklarını ve elini göğsüne vururken ki sesleri duyuyordum; sonra yine duyuldu sesi: 
		</p>
		<p class="normal">“Başkalarını nasıl kurtarabilirim ben; lânet hükmü giymiş günahkâr? Kimse bilemez - kimse, senden başka Rabbim - içimdeki Cehennemi, karanlığı ve çamuru!”</p>
		<p class="normal">Yine sessizlik oldu. Francesco cevabı dinler gibiydi.</p>
		<p class="normal">Duymamak için uzaklaşmak üzereydim: ikisi birlikte konuşuyorlardı, başka birinin gizliden gizliye sırları dinlemesi gerçekten ayıptı. Ama dedim ya, kaba herifin biriydim! Yüzü koyun yere yattım ve her sözü duymak için kulağımı diktim.</p>
		<p class="normal">Çok geçmeden Francesco’nun sesi yine duyulur oldu, bu kez endişe doluydu.</p>
		<p class="normal">“Günahlarımı bağışlıyor musun? Bunu bilmek istiyorum: günahlarımı bağışlıyor musun? Bağışlamazsan nasıl başlayabilirim? Francesco denen bu çamura güvenim yok.”</p>
		<p class="normal">Uzun bir süre bir şey işitmedim; çıt yoktu, ağlama sesi yoktu; karanlıkta ileri geri gidip gelen elleri de artık görmüyordum.</p>
		<p class="normal">Ama birden bire, Francesco yürekler parçalayıcı bir çığlık attı:</p>
		<p class="normal">“Ne zaman ‘Yeter!’ diyeceksin? Ne zaman? Ne zaman?”</p>
		<p class="normal">Ayağa sıçradı. Tan ağarıyordu; solgun, belli belirsiz pırıltılar sürünerek ilerliyor, mağaranın kayalıklı yüzünü yalıyordu. Francesco bir adım attı, ama tökezledi ve başını taşa çarptı. Alnından kan aktığını gördüm. Bir çığlık atarak ayağa sıçradım ve koştum.</p>
		<p class="normal">Gözlerini kaldırdı ve görmeden uzun süre bana baktı. Sonunda gördü ve tanıdı beni.</p>
		<p class="normal">“Boğuşuyorum” dedi fısıltıyla, soluk soluğa; “boğuşuyordum, Leo Kardeş, yoruldum.”</p>
		<p class="normal">Mağaradan ayrıldık. Düşmesin diye koluna girdim.</p>
		<p class="normal">Işık şimdi dağın doruğuna vurmuş, aşağılara inmeğe başlamıştı. Dünya uyanıyordu. Francesco durdu:</p>
		<p class="normal">“Nereye gidiyoruz?” diye sordu. “Nereye götürüyorsun beni? Burada iyiydim ben. Yorgunum, Leo Kardeş, yorgunum.”</p>
		<p class="normal">Dağın doruğuna baktı. Işık durmadan yeni yamaçlara vuruyor, taşları, dikenleri, toprağı uyandırıyordu. Bir keklik uçtu, ses çıkararak; gıdaklayarak önümüzden geçti. Doğuda sabah yıldızı oynayıp gülüyordu.</p>
		<p class="normal">“Burada iyiydim.” dedi yeniden. “Gece bitti, bitti, Tanrıya şükür!”</p>
		<p class="normal">İçini çekerek bir kaya üstüne çömeldi ve ellerini ısıtmak için güneşe tuttu. Başını kaldırıp, yanına oturmamı işaret etti. Sonra dinleyen var mı gibisinden bakındı.</p>
		<p class="normal">“Leo Kardeş.” dedi yavaşça, elini dizimin üstüne koyarak. “Umudun takındığı yüzlerin en göz kamaştırıcısı Tanrı, ama aynı zamanda umutsuzluğun takındığı yüzlerin de en parlağı. Ruhlarımız iki uçurum arasında yan yatmış gidip gidip geliyor.”</p>
		<p class="normal">Bir şey demedim. Ne diyebilirdim ki? Francesco’nun tâ uzaklardan geldiğini ve en vahşi doruklardan indiğini, kendisiyle birlikte o yüksekliklerden, haşin, sert bir haber getirdiğini seziyordum.</p>
		<p class="normal">“Demir ayakkabıların var mı, Leo Kardeş?” diye sordu bana bir an sonra. “Şimdi böyle ayakkabıya ihtiyacın var, sâdık yoldaşım. Zavallı, talihsiz Leo Kardeş, önümüzde uzun ve çetin bir yol var.”</p>
		<p class="normal">“Ayaklarım var ya,” diye cevap verdim. Demirden daha sağlam: nereye götürürsen götür, beni oraya taşırlar.”</p>
		<p class="normal">Francesco gülümsedi. “Böbürlenme, Leo Kardeş. Uzak, çok uzak yoldan geldim, müthiş şeyler gördüm ve işittim. Dinle beni: Çarşıda korku satılsaydı, Leo Kardeş, neyimiz var neyimiz yok satar, onu satın alırdık.”</p>
		<p class="normal">“Anlamadım,” diye mırıldandım.</p>
		<p class="normal">Dağ nur içinde yüzüyordu şimdi. Önümüzde burcu burcu kokan katırtırnakları vardı. Ufak pembe bir bulut, ağır ağır gökte ilerledi; güneşin sıcaklığı altında kayboldu. Kırmızı kukuletalı küçük bir kuş gelip karşımızdaki kayaya kondu. Kuyruğunu salladı, başını endişe içinde bütün yönlere çevirdi, sonra bakışlarını bize dikti, derken (kim olduğumuzu bildiği besbelliydi) cesaretlendi ve ıslık çalmağa başladı: ilkin tatlı, alay eder gibi; sonra, çok geçmeden başını geri attı, gırtlağını şişirdi ve göğe, ışığa ve güneşe bakarak, kendinden geçmiş gibi türkü söylemeğe başladı. Herşey kayboldu; bu kuş, bir de Tanrıdan başka dünyada hiç bir şey kalmadı; Tanrı ve türkü söyleyen bir gaga.</p>
		<p class="normal">Francesco gözleri kapalı, dinliyordu. Yüzünde kaygı vardı, aynı zamanda dile getirmesi güç bir kıvanç da okunuyordu. Alt dudağı sarkmış, titriyordu.</p>
		<p class="normal">Kuş birden sustu, kanatlarını açtı ve kayboldu Francesco gözlerini açtı.</p>
		<p class="normal">“Bağışla beni, Tanrım,” diye fısıldadı. “Bir an kendimi kaybettim.”</p>
		<p class="normal">Kaygı içinde ayağa kalktı. “Gel Leo Kardeş.” dedi, inmeğe başladık.</p>
		<p class="normal">“İnsanın gönlü durgun, kararlı da olsa,” diye fısıldadı, “küçük bir kuş sesi duymaya görsün, kendinden geçiveriyor!”</p>
		<p class="normal">Assisi’ye girmemek için bir yola saptık ve Portiuncula’ya vardık. Issızdı. Kardeşler dağılmıştı, akşama kadar dönmezlerdi.</p>
		<p class="normal">“Tüykalemle hokkayı getir,” dedi Francesco.</p>
		<p class="normal">Alıp geldim ve karşısına diz çöktüm.</p>
		<p class="normal">“Yaz!” diye buyurdu Francesco, kolunu uzatarak.</p>
		<p class="normal">Uzun bir süre sustu. Tüykalemim elimde, bekledi.</p>
		<p class="normal">“Yaz! Yeterse yeter artık! Çiçek açan ağaçlar altında yürümekten bıktım, yabani hayvanların beni yalamasından, ırmakların içinde dolaşmaktan! Burada daha fazla kalacak olursam, güvenden, miskinlikten ve kolay yaşamaktan çürüyeceğim. Kapıyı aç, bırak gideyim!”</p>
		<p class="normal">“Adem, Adem, topraktan yaradılmış varlık: küstahlaşma.”</p>
		<p class="normal">“Ben bir melek değilim, ne de bir maymun. İnsanım. İnsan olmak demek, savaşçı, işçi, başkaldıran olmak demektir. Dışarıda, ısıran hayvanlar, boğan ırmaklar, yakan ateşler görüyorum. Gidip savaşacağım! Kapıyı aç ve beni bırak!”</p>
		<p class="normal">Francesco alnındaki teri sildi, dinleyen kimse olmasın diye bakındı.</p>
		<p class="normal">“Yazdım, Francesco Kardeş. Bağışla beni ama, anlamazsam dediğini..”</p>
		<p class="normal">“Ziyanı yok. Başka bir kâğıt daha al ve yaz.”</p>
		<p class="normal">“Piskopos haklı. Ekmeğimizi biz de alnımızın teriyle kazanmalıyız. Çalışmamız gerekiyor. Tanrının buyruğu böyle. Ama yoksullukla evlendik biz, ve sana karşı olan bütün saygımıza rağmen ey piskopos, onu terketmeyeceğiz.”</p>
		<p class="normal">“Yaz:</p>
		<p class="normal">“İş bilen her kardeş, kendi işinde çalışacak, ancak bu ruhun kurtuluşu için bir engel olmasın ve namussuzca bir iş olmasın. Çalışmaları karşılığında, kardeşler yaşamaları için gerekli şeyleri alacaklar, hiç bir zaman para almayacaklar. Onlar için para, taş ve topraktır. Bildikleri işi onları beslemeğe yetmezse, kapıları çalıp dilenmekten utanmasınlar, çünkü yoksula sadaka vermek hepimizin boynunun borcudur; İsa’nın kendi bile yoksul ve yabancı olmaktan, sadaka ile yaşamaktan utanmamıştı.</p>
		<p class="normal">“Dikkat edin, dünya malları gibi geçici ve önemsiz şeylere karşılık, gökteki yerimizi kaybetmeyelim. Alçakgönüllü, iyi yürekli olmalısınız, alçakgönüllülerle, horgörülenlerle birlikte, yoksul ile, hasta ile, cüzzamlılar ve dilencilerle olduğunuz zaman sevinmelisiniz.</p>
		<p class="normal">“Yaz, Leo Kardeş: </p>
		<p class="normal">“Yoksulluk, boyun eğme, iffet, her şeyden önce de sevgi, yolculuğumuzun büyük yoldaşları... Biri de var ki, gece gündüz önümüzde yürüyecek; gözlerimizi ondan ayırmayacağız; İsa’yı demek istiyorum. O aç kaldı; biz de kalacağız; o acı çekti, biz de çekeceğiz, o çarmıha gerildi, biz de gerileceğiz. o dirildi, biz de birgün dirileceğiz öldükten sonra.”</p>
		<p class="normal">Yazdım yazdım, kâğıdı doldurdum. Derken Francesco tüykalemi eline aldı ve adını acemi harflerle dibine yazdı: Francesco, Tanrının küçük dilencisi.</p>
		<p class="normal">“Kuralımız bu,” dedi. “Şimdi kâğıdın üstüne yaz: Kutsal Pederimiz Papa Innocenzo’ya.”</p>
		<p class="normal">Şaşkın şaşkın Francesco’ya bakıyordum. “Papaya mı göndereceğiz bunu?”</p>
		<p class="normal">“Göndermeyeceğiz Leo Kardeş. Onu kendimiz götüreceğiz. Sen ve ben. Ayakların demirden, değil mi? Benimkiler de. Böylece kutsal kente yayan gideceğiz, yoksul hacılar gibi; onu kendi elimizle papaya sunacağız. Dilerse dibine mührünü basar, o basmazsa Tanrı basar. Tanrı söz verdi bana!”</p>
		<p class="normal">“Ne zaman çıkıyoruz yola?”</p>
		<p class="normal">“Bu gece.”</p>
		<p class="normal">“Bu kadar çabuk mu yani, Francesco Kardeş?”</p>
		<p class="normal">“Kaç kere söyleyeceğim sana Leo Kardeş. Tanrı bekleyemez.”</p>
		<p class="normal">Kardeşler biz konuşurken bir bir gelmeğe başlamışlardı. Yorgun argın yerlere çöküyorlardı.</p>
		<p class="normal">“Zamanımızı, yani ruhlarımızı boşa harcıyoruz, her gün kapılara güm güm vurarak,” diye fısıldadı Bernardo yanındakilere. “Böyle yapacağımıza, diz çöküp kıpırdamadan dua etsek.. Bu daha ne kadar sürecek böyle, Pietro Kardeş, daha ne kadar sürecek?”</p>
		<p class="normal">“Ağızlarımız olduğu süre, sevgili Bernardone, sabırlı ol.”</p>
		<p class="normal">Herkes konuşmak üzere kalkan Francesco’ya baktı. Francesco kardeşlerin her birine, kaygılı, üzüntülü bakışlarla baktı. Ayartıcının ne kadar kurnaz olduğunu, insan gönlünün ne denli kolay inanır olduğunu, beden zevklerinin ne kadar tatlı ve güçlü olduğunu biliyordu.</p>
		<p class="normal">“Kardeşlerim.” dedi. “Tanrıdan haber aldım, bir süre buradan ayrılıp gitmem gerekiyor. Sayımız çoğaldı, bütün bir kardeşlik kurduk; şimdi de bir düzen kurmamız gerekiyor. İsanın yeryüzündeki gölgesinin ayaklarına kapanmak ve duasını almak üzere yola çıkıyorum. Üzülmeyin, yalnız kalmayacaksınız; gece gündüz, görünmeden yanınızda olacağım. Görünmeyen, daha iyi görür, işitir ve insanların düşüncelerini daha iyi okur... Ama dikkat edin! Kutsal nöbetlerimiz sırasında söylediklerimizi unutmayın: Katlanış, iffet, yoksulluk, her şeyden önce de sevgi! Ve son bir emir veriyorum size, yavrularım, dilenmeyi bırakacaksınız. Her biriniz bir işte çalışacaksınız - kimizin hastanede çalışacak, kiminiz ormanda odun yarıp satacak, kiminiz kapıcı olacak, sepet örecek, kundura yapacak, ya da toprağı ekip biçecek, hasat yapacak - Tanrı onu ne yapmaya gönderirse artık. Bununla birlikte, yoksullukla evlendiğimizi de unutmayın. Kimse yoksulluğa başkaldırmayacak. Kazandığınızı yiyeceksiniz, o gün tüketecek kadar çalışacaksınız. Gerisi şeytana aittir. Yoksulluk, yavrularım, katlanış, iffet ve sevgi! Aranızda halka hitap edebilenler, istavroz çıkarıp vâza çıkın. İkişer ikişer gidin de birbirinize destek olasınız, hemcinslerinizi gördüğünüz yerde durasınız, durup sevgi vâzedesiniz; tam, katıksız sevgiyi; düşman olsun, dost olsun, yoksul olsun, zengin olsun, kötü olsun, haksever olsun, hepsi de Tanrının çocuklarıdır, her biri kardeşimizdir bizim.</p>
		<p class="normal">“Ben yokken, yerime Peder Silvester’i bırakıyorum. Ona boyun eğeceksiniz. Tanrının papazıdır o; kutsal minberin önünde Aşai Rabbani törenini yönetir, şarabı İsa’nın kanına, ekmeği İsa’nın vücuduna çevirir. O, hepimizden daha şok yakındır Tanrıya.</p>
		<p class="normal">“Peder Silvester, kardeşleri size teslim ediyorum. Onları gözetin. Koyunlardan biri hastalanırsa, çobanda da vardır suç; koyunlarında biri çitten atlayıp, ağıldan kaçarsa, suç çobanda da vardır. Dikkat edin, Peder Silvester!”</p>
		<p class="normal">Kollarını açarak kardeşlere bir bir sarıldı.</p>
		<p class="normal">“Allahaısmarladık, kardeşlerim. Bu Tanrı kuzusu Leo Kardeş benimle gelecek. Ay parlak bu gece, Roma’ya giden yol ise bembeyaz parıldıyor. Şimdi yola çıkıyorum. İstavroz çıkar, Leo Kardeş, Tanrı adına!”</p>
		<p class="normal">Giles, Masseo, ve Bernardo ağlamağa başladı; ötekiler söz etmeden Francesco’nun elini öptüler. Ruffino yaklaştı, kulağına bir şey fısıldadı, ama Franceso olmaz der gibi başını salladı.</p>
		<p class="normal">“Hayır, hayır, Ruffino Kardeş,” dedi. “Ne asâ, ne kundura, ne ekmeğe ihtiyacımız var. Bizim asâmız, kunduramız Tanrı olacak! Allahaısmarladık, yavrularım!”</p>
		<p class="normal">Birkaç adım attıktan sonra döndü. Gözleri yaşla dolmuştu.</p>
		<p class="normal">“Sizler hepiniz benim babam, anam, kardeşlerimsiniz. Şeytan, sancağını açmış dalgalandırıyor, Tanrı seslenmekte: ‘Bütün inananlar, gelin!’ Çağrısına kulak verin, ve deyin, ‘Geliyoruz Rabbim, geliyoruz!’ Cesaret kardeşlerim. İyi ile kötü çatışıyor, ama iyi üstün gelecek. Korku diye bir şey yok, açlık susuzluk, hastalık, ölüm de yok. Var olan tek şey Tanrı.”</p>
		<p class="normal">Koluma girdi. </p>
		<p class="normal">“Yürü gidelim.” dedi. Bir an önce yola çıkmak istiyordu. 
		</p>
		<p class="normal">İstavroz çıkarıp, yola koyulduğumuz o geceden bu yana yıllar geçti! Şimdi hücremde oturmuş, gözlerimi kapamış, düşünüyorum; nice aylar doğup battı, aradan nice yazlar güzler gelip geçti, nice göz yaşları aktı! Francesco şimdi Tanrının dizi dibinde oturmuş olmalı; ola ki eğilmiş, yeryüzüne bakıyor, Portiuncula’yı arıyordur; yerinde yeller esiyor ama, bulamayacak onu. Kocaman bir kilise oturmuş üstüne, sayısız kuleler, heykeller, avizeler, ve altın, onu ezmekte. Kardeşlere gelince, yalınayak dolaşmıyorlar artık, ayakkabıları var, sıcak tutan hırkaları, bazılarının belindeki düğümlü ipleriyse - bağışla beni Rabbim, böyle dediğim için - ipekten!</p>
		<p class="normal">Hatırlıyorum, ayın altında ilerlerken, Francesco birden dönmüştü de, dehşet içinde arkasına bakmıştı. Çan sesleri işitmişti sanki, üç katlı koca bir bazilika görmüştü. Bir çığlık atıp, istavroz çıkarmış, yapı da ayışığında kaybolmuştu.</p>
		<p class="normal">“Gerçek değilmiş!” diye mırıldanmıştı, “şükür Rabbime!”</p>
		<p class="normal">“Yazık ki gerçekti Francesco Kardeş. Ama insanın kendini beğenmişliğini, küstahlığını dizginlemek ne mümkün! Saflık, ayaklarını çamura bulamadan yeryüzünde nasıl yürür?”</p>
		<p class="normal">Yolculuk, günler, geceler sürdü. Yol boyunca Tanrıya övgüler okumasaydık, Rabbim üstünde konuşmasaydık, İsa’nın önümüzde gittiğini, arasıra da gülümseyerek bize baktığını duymasaydık, bu denli yorgunluğa, açlığa, geceleri de soğuğa katlanamazdık.</p>
		<p class="normal">Köylere aç karınlarla giriyor, kapıları çalıyor, el açıyorduk, zaman zaman bir dilim ekmek aldığımız oluyordu; bazan açık duran elimize bir taş, ya da fare ölüsü koyuyorlar, arkasından da kahkahayı basıyorlardı; bize kötü davranan evlere hayır dua okuyarak ayrılıyorduk.</p>
		<p class="normal">İlkbahardı, nefis bir hava vardı. Ağaçlar çiçeklenmeğe başlamıştı, asmalarda koncalar kabarıyordu. İncir ağaçları ilk ince yapraklarını açıyorlardı.</p>
		<p class="normal">“İkinci Geliş böyle olacak, Leo Kardeş.” deyip duruyordu Francesco. “Bahar gibi olacak, ölüler, filizler gibi ışığa fışkıracak.”</p>
		<p class="normal">Bir akşam, büyük bir kente gelmiştik, kızlar oğlanlar büyük bir törene hazırlanıyorlardı. Kış Baba’nın yakılma töreniydi. Kent alanına gittik, kilisenin önünde, tam orta yerde Kış’ın heykeli duruyordu. Çalı çırpı ve samandan yapılmıştı, bir de pamuktan uzun bir sakalı vardı. Bekâr oğlanlar ve kızlar, ellerinde yanar meşaleler, çevresinde halka olmuş, halay çekiyorlar, edepsiz bahar türküleri söylüyorlardı. Hepsi de kızışmıştı: gençtiler, bekârdılar; bahar ve içmiş oldukları şarap, göğüslerini, kasıklarını kabartıyor, kanlarını kızıştırıyordu.</p>
		<p class="normal">Evlilerle yaşlılar, çevrelerini almışlar, gülerek onları seyrediyorlardı. Francesco alanın kenarındaki ağaçlardan birine yaslanıp, bakmağa başladı. Şimdi öfkelenecek, beni sürükleyip götürecek deyip duruyordum kendi kendime, ama o, gözleri faltaşı gibi açılmış, kanmak bilmeden bakıyordu.</p>
		<p class="normal">“İnsan soyu yok edilemez, Leo Kardeş.” dedi bana. “Şu genç kızlara, delikanlılara bak hele. Yüzleri nasıl yanıyor, gözleri nasıl parlıyor, nasıl bakışıp bakışıp da, ‘kaygılanma, yer yüzünde sadece ikimiz bile kalsak, onu yeniden oğlanlarla kızlarla donatırız!’ diyorlar. Onlar da, Leo Kardeş, kendi yollarından gidiyorlar. Tanrıya bu yoldan gidecekler onlar. Biz yoksulluktan ve iffet yolunu izliyoruz, onlar bolluk ve çiftleşme yolunu.”</p>
		<p class="normal">Biz konuşurken, halayın başındaki delikanlı ileri atıldı ve meşalesini Kış’ın karnına soktu. Yaşlı Baba tutuşuverdi. Alevler dimdik yükseldi, derken alçaldı; çok geçmeden de ortada sadece kül kaldı. Kızlarla oğlanlar vahşi vahşi çığırarak, meşalelerini fırlatıp attılar, kükreyerek birbirlerinin peşine düştüler. Köy kahkahalarla, kısık soluklarla doldu.</p>
		<p class="normal">Francesco elimi tuttu. Alanın karşısındaki kiliseye gittik, kemerli giriş yerinin altına çömeldik.</p>
		<p class="normal">“Güzel bir gündü, Leo Kardeş.” dedi, kapı sütununa dayanarak uyumağa hazırlandı. “Güzel bir gündü doğrusu. Mücadele eden insanın öteki yüzünü görmüş olduk, Tanrı onları da esirgesin!”</p>
		<p class="normal">Sabahleyin erkenden yola düzüldük.</p>
		<p class="normal">“Bu ne özgürlük!” diye bir sevinç çığlığı attı Francesco. “Yoksuluz ya, dünyanın en özgür kişileriyiz. Ha yoksulluk, ha basitlik, ha özgürlük, hepsi bir.”</p>
		<p class="normal">Açlığımızı ve yorgunluğumuzu unutmak için yeniden türkü söylemeğe başladık.</p>
		<p class="normal">Ne var ki, Francesco, günden güne, yüreğinin daha bir burkulduğunu duyuyordu. Girdiğimiz her kentte, Şeytan, orgudâhını kurmuş, bekliyordu. İnsanlar küfrediyorlar, kavga ediyorlar, birbirlerini bıçaklıyorlardı, kiliseye ayak atmıyorlar, istavroz çıkarmıyorlardı.</p>
		<p class="normal">“İnsan ruhu baş kaldırmış, Tanrıdan korkmuyor artık, Leo Kardeş,” deyip duruyordu bana. “Şeytan kavşak noktalarını tutmuş, dilediği yüze bürünüyor ve insanlığı baştan çıkarıyor. Kimi zaman bir keşiş, kimi zaman yakışıklı bir delikanlı, kimi zaman da bir kadın gibi çıkıyor karşımıza.”</p>
		<p class="normal">Bir gün, Kutsal Kent’in yakınlarındayken, durduk; - öğle sıralarıydı - dinlenmek ve soluk almak için bir servi ağacı altına uzandık. Ayaklarımızdan kan sızıyordu, baldırlarımız ve başımız tozla kaplanmıştı; sabahtan beri çarmıha gerilen İsa’dan konuşuyorduk, gözlerimiz ağlaya ağlaya şişmiş, kan çanağına dönmüştü. Uyku, bize acır da gelir umuduyla gözlerimizi kapamak üzereyken, servi ağaçları arkasından kim çıkageldi beğenirsiniz, kırmızı pabuçlu, başında kırmızı büyük bir şapa, şişko, neşe saçan bir keşiş. Sinekkaydı traş olmuştu, güzel kokular sürünmüştü, yakışıklı bir şeydi. Bakın, gerçekten uyumuş da olabiliriz, bize öyle gelmiş olabilir.</p>
		<p class="normal">Bize doğru ilerledi, kandilli bir selâm aldı, kayanın üstüne ipek bir mendil serip, üstüne oturdu.</p>
		<p class="normal">“Çıplak ayaklarınızdan, delikdeşik hırkalarınızdan anladığıma göre, yeni bir Düzen’in çetin, güç bir Düzen’in üyeleri olmalısınız. Roma’yı ziyarete gidiyorsunuz herhalde.”</p>
		<p class="normal">“Bizler zavallı kardeşleriz.” diye cevap verdi Francesco, “günahkârlarız, okuma yazma bilmeyenleriz, insanlığın en aşağılık varlıklarıyız. Roma’ya gidip, Papanın ayaklarına kapanacağız ve bize ayrıcalık tanımasını rica edeceğiz.”</p>
		<p class="normal">“Ne ayrıcalığı?”</p>
		<p class="normal">“Salt yoksulluk ayrıcalığı, hiç bir şeye, ama hiç bir şeye sahip olmamak ayrıcalığı.”</p>
		<p class="normal">Şişko keşiş güldü. “Küstahlığın, hırkalarınızdaki deliklere gözünü uydurmuş, baktığını görüyorum,” dedi. “Ha hiç bir şey, ha her şey, hepsi bir, ha hiç bir şeyi olmamak peşinde koşmak, ha her şeye sahip olmak için çırpınmak; sizi kurnaz tilkiler, bunu pekâlâ biliyorsunuz da, zavallı, sefil rolü oynuyor, her hangi bir engelle karşılaşmaksızın kimse - Tanrı bile - ne halt işlediğinizi bilmeksizin, her şeye pençenizi atmak istiyorsunuz.”</p>
		<p class="normal">Francesco baştan ayağa ürperdi. Servinin altında, dehşet içinde doğruldu. “Her şeye mi?” dedi, dudakları titreyerek.</p>
		<p class="normal">“Her şeye ya. Zaten neyiniz eksik ki, iki yüzlü sizi! Yer yüzündeki en zengin adam sizsiniz.”</p>
		<p class="normal">“Biz mi?”</p>
		<p class="normal">“Siz ya... Sırf umutlarınızı Tanrıya bağladığınız için. Şunu görmek isterdim ben: öyle yoksullaşmalısınız ki, bir gün Tanrıyı görme umudunu bile bırakmış olmalısınız. Bunu yapabilir misiniz? Ha? Salt yoksulluk buna derler işte, zahitlik dediğin böyle olur. Azizliğin en yüksek biçimi budur. Bunu yapabilir misiniz?”</p>
		<p class="normal">“Sen kimsin?” dedi Francesco. “Defol, Şeytan!” Havada istavroz çıkardı. Keşiş birden güneş içinde yok oldu; bir çığlık duyduk, o kadar. Alaylı bir gülüş serviler ardında kaybolup gitti. Katran ve kükürt kokusu kaldı ardında.</p>
		<p class="normal">Francesco ayağa sıçradı. “Çabuk gidelim.” dedi, “Servinin gölgesinde oturmak ölümle sırtlaşmaktır. Gördün mü, Leo Kardeş? İşittin mi?”</p>
		<p class="normal">“Gördüm, Francesco Kardeş, işittim. Yürü haydi.”</p>
		<p class="normal">Yeniden yola koyulduk, yüreklerimiz allakbullak olmuştu. Francesco akşama kadar konuşmadı. Hızla ilerliyordu önümde; ikide bir içini çektiğini duyuyordum. Akşama doğru bana döndüğünde, yüzünün çökmüş olduğunu gördüm.</p>
		<p class="normal">“Haklı mıydı, dersin?” diye sordu fısıltıyla. “Kahrolası keşiş haklı mıydı? Ama bu ümit de olmazsa, mahvoldum demektir!”</p>
		<p class="normal">Yatıştırmaya çalıştım. “Bu sözlerde şeytansı bir şey var,” dedim; “Ayartıcının kurduğu tuzaklardan olsa gerek. Kendini kaptırmayasın Francesco.”</p>
		<p class="normal">Francesco umutsuz umutsuz baş salladı. “Ayartıcının sözleriyle Tanrının sözleri çoğu kez birbirine benzer, Leo Kardeş. Tanrı buyruğunu bize bildirmek istediğinde, bazan Ayartıcıyı gönderdiği de olur.”</p>
		<p class="normal">Bir ara sustu, ama sonra acıklı bir sesle devam etti.</p>
		<p class="normal">“Keşiş haklıydı. Bizim yoksulluğumuz zengin bir yoksulluk; zengin, çünkü sandığımızın sepetimizin tâ dibinde Cenneti saklıyoruz. Gerçek yoksulluk, Leo Kardeş, onun, dibine kadar boş olmasını gerektirir; içinde hiç bir şey, hiç bir şey, hiç bir şey!”</p>
		<p class="normal">Bir arada düşündükten sonra içini çekti. Bir şeyler daha söylemek istiyor, ama korkunç sözler boğazına takılıyordu. Sonunda konuşabildi:</p>
		<p class="normal">“Rabbim,” diye fısıldadı, “bir gün ümidi de, seni görme ümidini de bırakmam için güç ver bana. Rabbim, kimbilir, belki de budur, sadece bu, salt yoksulluk dediğimiz.”</p>
		<p class="normal">Gözyaşları sesini boğdu. Sendeledi, düşmesin diye tuttum.</p>
		<p class="normal">“Öyle deme, Francesco Kardeş. İnsan gücünü aşmamızı istiyor.”</p>
		<p class="normal">“Öyle, öyle, Leo Kardeşçik, insan gücünü aşmamızı istiyor. Tanrının da bizden istediği bu ya! Bunu hâlâ anlayamadın mı, benim zavallı, talihsiz yolcu arkadaşım?”</p>
		<p class="normal">Ne anlamıştım, ne de anlayacaktım. İnsan tabiatının sınırları yok muydu, bu sınırları Tanrının kendi çizmemiş miydi? Niçin Cenabı Hak onları uçmamız için dürtüklüyordu? Kanatlandıraydı ya!</p>
		<p class="normal">İğne yapraklı sık dalları yerlere kadar eğilmiş, tabiî bir barınak meydana getirmiş olan bir çam ağacı bulduk. Güneş bütün gün üstüne abanmıştı; mis kokulu özsuyu sızıyordu gövdesinden. Geceyi geçirmek üzere ikimiz de yere çöktük. Torbamızda tektük ekmek kırıntısı olacaktı, ama canımız çekmiyordu.</p>
		<p class="normal">Konuşmuyorduk. Uykum yoktu, ama gözlerimi kapadım, çünkü Francesco’nun yüzüne bakamıyordum artık: onu hiç bu kadar endişeli görmemiştim. Heyecanını tutmak için dudaklarını ısırıyordu, ama bağrından yükselen yaralı bir hayvanın iniltisini işittim.</p>
		<p class="normal">Yıldızlar belirdi, yeryüzünün gece sesleri yükseldi topraktan; gecenin tatlılığının yavaş yavaş içime girdiğini, kurnazca içimi sardığını duyuyordum.</p>
		<p class="normal">Bir yıldız kaydı gökte. “Gördün mü, Leo Kardeş?” diye seslendi Francesco, göğü göstererek. “Tarının yanağından bir damla yaş yuvarlandı. Sadece insan bilirdim ben ağlayan? Rabbim, sen de mi ağlıyorsun yoksa, sen de mi benim gibi acı çekiyorsun, Baba?”</p>
		<p class="normal">Bitkin bir halde çam ağacının gövdesine dayandı. Ben gözlerimi kapadım, uykunun yaklaştığını müjdeleyen durgunluğu tam duymuştum ki, Francesco’nun sesini işittim. Boğuk, kısık, tanınmayan bir sesti:</p>
		<p class="normal">“Sana yalvarıyorum, Leo Kardeş, uyuma, beni yalnız bırakma! Varlığımın derinlerinden müthiş bir düşünce yükseliyor, onunla bir başıma kalmak istemiyorum!”</p>
		<p class="normal">Gözlerimi açtım. Sesinin iç parçalayıcı havası korkuttu beni. 
		</p>
		<p class="normal">“Ne düşüncesi, Francesco Kardeş? Ayartıcı olmasın yine? Söyle de rahatla.”</p>
		<p class="normal">Francesco bana yanaştı, avucunu dizimin üstüne koydu. “Bilirsin, Leo Kardeş, insan minik bir ot yaprağına sarılır. Meleklerle cinler çekip çekiştirirler, onu o ot yaprağından koparmak isterler. Açtır, susuzdur, alnından ter fışkırıyordur, kanlar içindedir, ağlıyor, lânet ediyordur; yine de bir türlü bırakmaz sarıldığı şeyi. Şu minik ot yaprağında, yeryüzünden koparılsın istemez. Leo Kardeş, Cennet de bir ot yaprağıdır!”</p>
		<p class="normal">Susuyordu. Vücudunun baştanbaşa titrediğini duydum.</p>
		<p class="normal">“Konuşan Francesco değil!” diye bağırdım ürpererek, “konuşan Francesco değil, Ayartıcı konuşuyor.”</p>
		<p class="normal">“Francesco değil. İçimde konuşan ses, Leo Kardeş, yaralı bir hayvanın sesi.”</p>
		<p class="normal">Ağzımı tam açacakken, Francesco eliyle örttü.</p>
		<p class="normal">“Yeter artık!” diye buyurdu. “Yat uyu!”</p>
		<p class="normal">Ertesi sabah uyandığımda, güneş doğmuştu. Francesco’yu yanımda göremedim, seslenerek çam ağaçları arasında aramağa koyuldum. Bir arada, gözlerimi yukarı kaldırdığımda, yüksek bir dala tünemiş olduğunu gördüm. İğneli yapraklar arasından, gidip gelen, yuva yapan, cıvıldayan kırlangıçlara bakıyordu, kuşlar her gelişlerinde, gagalarında ya bir saman parçası, ya yola düşmüş bir at kılı, ya da çamur parçası alıp getiriyorlardı.</p>
		<p class="normal">“İn aşağı, Francesco Kardeş” diye seslendim. “Güneş doğdu. Yola çıkma vakti!”</p>
		<p class="normal">“Burada rahatım,” diye cevap verdi. “Ne dedin, yola çıkmak mı? Hangi yola? Roma da burada, Papa da burada, Vâz etme yetkisini burada alacağım.”</p>
		<p class="normal">Dilimi tuttum. İki de bir, efendim aklını mı oynattı acaba, deyip duruyordum kendi kendime. Çam ağacının köklerinden birine çömelip, bekledim.</p>
		<p class="normal">“Bir yere gitmiyorum,” diye devam etti. “Kırlangıçlardan aldım yetkimi, artık Papaya gitmek gerekmez!”</p>
		<p class="normal">Yine ağzımı açmadım. İçindeki Tanrı alevinin yatışmasını bekliyordum. Uzun bir sessizlikten sonra, sesini üçüncü kez işittim, durgunlaşmıştı, esirgeyicilikle doluydu:</p>
		<p class="normal">“Niçin bir şey söylemiyorsun, Leo Kardeş?”</p>
		<p class="normal">“Tanrı alevinin içinde yatışmasını bekliyorum,” diye cevap verdim.</p>
		<p class="normal">Kahkahası - mutlu, iç acıcı, çocuksu kahkahası - dalların arasından çıkıp, kulaklarımı çınlattı.</p>
		<p class="normal">“Bekleme boşuna, Leo Kardeş! Et ve kemiğe bürünmüş olduğum süre bu ateş yatışmayacak. İlkin kemiğimi yutacak, derken ruhu yiyip bitirecek, ancak ondan sonra yatışacak. Görüyorsun ya, Leo Kardeş, beklemen boşuna! Her neyse, iniyorum!”</p>
		<p class="normal">Dalları iki yana iterek inmeğe başladı. Yüzü durgundu, pırıl pırıl parlıyordu. “Bu sabah,” dedi, “kuşların dilini anlamağa başladığımı sanıyorum. İşittin mi onları? Onlar da bizim gibi Tanrı aşkından söz ediyorlar.”</p>
		<p class="normal">“Ne demek istiyorsun, Francesco Kardeş?”</p>
		<p class="normal">“Kırlangıçları demek istiyorum.”</p>
		<p class="normal">Gülesim geldi, ama bizlerin hepimizin dış kulaklarımız, gözlerimiz var, Francesco’nun ise bunlardan başka, iç gözleri ve kulakları da var diye düşündüm. Kuşlar şakımağa başlayınca, biz sadece ezgiyi duyuyoruz, o hem ezgiyi, hem de güfteyi duyuyor.</p>
		<p class="normal">Çamlar altına diz çöktük, duamızı okuduk ve yeniden yola koyulduk.</p>
		<p class="normal">Yüreğim yeni doğan bir keçi yavrusu gibi hoplaya zıplaya oynuyordu. Kutsal kente gitmek, havarilerin mezarlarını ziyaret etmek, San Pietro’nun sütunlarının birinin dibinde durup, Tanrının yeryüzündeki temsilcisinin üç kez kutsal yüzünü seyretmek için nicedir özlem duyuyordum. Göz kamaştırıcı parlaklığı yüzünden, göze eli siper etmeden, kimsenin ona bakamadığını işitmiştim.</p>
		<p class="normal">Yaklaşıyordu artık. Yaklaştıkça da Sonsuz Kentin güçlü gürlemesini daha iyi işitiyorduk: doğuran bir inek, ya da açlıktan kıvranan bir yaban hayvanı gibiydi. Zaman zaman insan sesleri uçuyordu havaya, borazanlar ötüyordu, çanlar çalıyordu. Siyah beyaz atlara binmiş, zırhlar giymiş soylu beyler, ihtişamlı hanımlar büyük caddede dolaşıp duruyorlardı. Toz bulutları kalkıyordu havaya; sıcak üstüne abanıyordu insanın; hava, at, öküz ve insan pislikleriyle leş kokuyordu.</p>
		<p class="normal">“Havari Petrus’un vatanına giriyoruz,” dedi Francesco. “Göreceğin, işiteceğin her şeyin gizli bir anlamı vardır, dikkatli ol! Siyah beyaz atlarla geçen soylu hanımlar gibi gezinirler burada.”</p>
		<p class="normal">“Kötülükler de mi, Francesco Kardeş!” diye çığırdım. “Burada, Havari Petrus’un vatanında da mı?”</p>
		<p class="normal">Francesco güldü. “Ne kadar basit ve safsın, Leo Kardeş! Ne kadar tecrübesizsin! Bilsen seni ne kadar seviyorum! Kötülükler nerede olur sanırsın? Burada olacak elbette, Kutsal Kentte! Şeytan için son derece tehlikeli bir yer burası, bütün birliklerini burada seferber etmiş durumda. İstavroz çıkar da gir, geldik işte!”</p>
		<p class="normal">Geniş bir caddeye saptık. Büyük kentin seslerine alışık olmadığımızdan, bağırışıp çığrışmalar, gürültüler, patırtılar, havlamalar, kişnemeler bizi sağır etti. Tüccarlar, avazları çıktığı kadar bağırarak, mallarını satıyorlar; piskoposlar, ipek kumaşlı tahtırevanlar içinde yanımızdan geçiyorlar, muhafızları önde koşup yol açıyorlardı. Orospular piyasa ediyor, cadde baştan başa misk ve yasemin kokuyordu. “Bunlar kötülükler,” diye mırıldanıyor, bakışlarımı yere indiriyordum.</p>
		<p class="normal">Ansızın Francesco da ben de, ikimiz birden çığlık attık. Yolun ucunda garip bir kafile görmüştük. Önde, uzun pirinç borular çalan, karalar giymiş beş altı münadi geliyordu. İkide bir çığırtkan da gürlüyordu, “Hristiyanlar! Hristiyanlar, Kutsal Mezar geçiyor! Bakın, bakın da utanın! Daha ne kadar süre, inanmayanların ayakları altında ezilecek? Silahlara sarılan kardeşlerim, İsa adına! Hepimiz birleşelim, Kutsal Mezarı kurtarmağa yola çıkalım!” Derken susuyor, borular yeniden ötmeğe başlıyordu. Arkasında ağır ağır giden, dört öküz koşulu bir araba vardı, öküz arabasının üstünde de, tahta, demir ve renkli kumaş parçalarından yapılmış Kutsal Mezar örneği vardı. Üzerinde ki tahta ata iğrenç bir arap oturmuş, elindeki - yeşil zemin üzerinde bir hilâl bulunan - sancağı dalgalandırıyor, atıysa kuyruğunu kaldrmış Kutsal Mezar üstüne pisliyordu. En arkada yas giysilerine bürünmüş kadınlar kafilesi geliyordu. Saçlarını açmışlar, göğüslerini döverek ahuvah ediyorlardı.</p>
		<p class="normal">Geçit resmi bir köşeyi dönüp kayboldu. Ama gözlerimizin önünden gitmiyordu gördüğümüz, durmadan geçiyorlar, geçiyorlardı, sonu bir türlü gelmiyordu. Gözyaşlarımız akıyordu, Kent gittikçe belirsizleşiyordu, saygısızlığa uğrayan Kutsal Mezardan ve ruhlarımızdan başka bir şey göremez olduk.</p>
		<p class="normal">“Daha yapacak çok işimiz var, Leo Kardeş” dedi Francesco, gözyaşlarını silerek, “hayat kısa. Vaktimiz olacak mı? Ne dersin, kardeşim?”</p>
		<p class="normal">“Görüyorsun ya, yeryüzündeki hayatımızın da bir değeri varmış.” diye cevap verdim. “Niye kaçmalı ki?”</p>
		<p class="normal">Francesco cevap vermedi Düşünüyordu, ben de onu bu konuda düşündürttüğüm için seviniyordum. Anlıyorsunuz ya, hayatı seviyorum, şu minik ot yaprağını bırakmak istemiyordum bir türlü. Hava kararıyordu. Düştük düşecektik, dar sokaklardan ilerlerken her an duruyor, uyuyacak bir yer arıyorduk. Kısa, ak, çatal sakallı, yalınayak ufak tefek bir ihtiyar, bir süredir peşimizden geliyordu. Sonunda bize doğru yaklaştı.</p>
		<p class="normal">“Bağışlayın” dedi. “Burada yabancısınız galiba, üstelik benim gibi yoksulsunuz da. İsa gibi, sizin de başınızı koyacak yeriniz yok. Benimle gelin!”</p>
		<p class="normal">“Tanrı gönderdi seni.” dedi Francesco. “Götüreceği yere gideceğiz.”</p>
		<p class="normal">Yoksulların karınca gibi kaynaştığı, pis dar sokaklardan geçtik. Çıplak çocuklar çamur içinde debeleniyordu, kadınlar sokak ortasında çamaşır yıkıyor, yemek pişiriyordu. Kılavuzumuz acele acele önde gidiyordu, biz de sessizce onu izliyorduk.</p>
		<p class="normal">Francesco birden kulağıma eğildi.</p>
		<p class="normal">“Kim acaba?” diye fısıldadı. “Bir de bakarsın, İsa’nın kendidir de bize acımıştır.”</p>
		<p class="normal">“Şeytan da olabilir,” diye cevap verdim. “Dikkatli olalım.”</p>
		<p class="normal">Yarı yıkık bir hana vardık, ortasında bir kuyu olan geniş bir avlusu vardı. Hangi yöne dönerseniz dönün, mağaraları andıran, kapısız, harap odalar kara kara çıkıyordu karşınıza.</p>
		<p class="normal">İhtiyar durdu, bakındı ve bizi odalardan birine aldı. Lambayı yaktı.</p>
		<p class="normal">“Geceyi güvenle burada geçirebilirsiniz, kardeşler. Burası kötülük dolu bir kenttir, geceleri tehlikelidir de. Tanrı sizlere acımış.”</p>
		<p class="normal">“Sen kimsin kardeşim?” diye sordu Francesco, dikkatle ihtiyara bakarak.</p>
		<p class="normal">“Odada iki sandalye, bir testi de su var.” diye devam etti öteki. “Şimdi gidip size ekmek ve zeytin getireceğim, sonra konuşuruz. Tanrıdan korkan kişilere benzersiniz; ben de yoksulum ve Tanrıdan korkanlardanım. Yani sizin anlayacağınız konuşacak ortak şeyimiz çok. Birazdan gelirim.” Avlunun karanlığında kayboldu.</p>
		<p class="normal">Francesco’ya baktım. “Bu ihtiyarı gözüm tutmadı” dedim. “İyiliğinin arkasında bir maksadı olmalı.”</p>
		<p class="normal">“Bakışlarından güvenilir olduğu anlaşılıyor.” dedi Francesco. “Güvenelim adamcağıza, Leo Kardeş.”</p>
		<p class="normal">Yere iki ot minder serildi. Çubuklarının haç meydana getirdiği yüksek bir tepe penceresinden parıldayan sayısız yıldız görünüyordu. Dışarısı zifiri karanlıktı.</p>
		<p class="normal">İhtiyar ekmek ve zeytinle döndü. İki de nar getirmişti.</p>
		<p class="normal">“Kardeşler” dedi, “Geldiğim yerde bir söz vardır: ‘Malın az ola, sevgin bol ola’ derler. Hoş geldiniz!”</p>
		<p class="normal">İstavroz çıkarıp yemeğe başladık. Ev sahibimiz bir köşeye diz çökmüş, bizi seyrediyordu. Yemeğimizi bitirip Tanrıya şükrettikten sonra, Francesco ihtiyarı kendisine soru sormasına bırakmadan konuşmağa başladı.</p>
		<p class="normal">“Biz iki yoksul kardeşiz,” dedi. “Başka kardeşlerimiz de var, ömrümüzü Tanrıyı ululuyarak ve dilenerek geçiririz. Hiç bir şeye sahip olmak istemeyiz, Kutsal Kente gelişimizin nedeni de İsa’nın vekilinden bir ayrıcalık istemek: salt yoksulluk ayrıcalığı... Şimdi her şeyi öğrendin. İtirafımızı yaptık. Şimdi sıra sende!”</p>
		<p class="normal">Küçük ihtiyar öksürdü. Bir süre sakalını sıvazlayarak sessiz durdu. Sonra konuşmağa başladı.</p>
		<p class="normal">“Siz bana açıldınız, ben de size açılayım. Tanrı tanığımdır ki, bütün gerçeği anlatacağım size. Ben Provence’liyim, Cathari denen gerçek Hristiyanlar mezhebindenim, duymuşsunuzdur adımızı. Yoksulluğu seviyorsunuz, biz de seviyoruz. Ama her şeyden önce saflık, iffet, temizlik gelir bizim için. Cathari deyişleri bundandır bize. Zevklerden, kadınlardan maddî olan her şeyden nefret ederiz. Kadının oturduğu sandalyeye oturmayız; kadının yoğurduğu ekmeği yemeyiz. Evlenmeyiz, çoluk çocuk edinmeyiz; et yemeyiz, çünkü erkekle dişinin birleşmesinden doğar. Şarap içmeyiz, kan dökmeyiz, cana kıymayız, savaşa gitmeyiz. Dünya gerekmez bize dünya namussuzdur, yalancıdır, zina işler, Şeytanın kurduğu bir tuzaktır. Tanrı mı yarattı ki bu dünyayı? Hayır, dünya Tanrının işi değil, Şeytanın işi. Tanrı sadece manevî dünyayı yaratmıştır, ruhlarımızın düşmüş, bozulmakta olduğu maddî dünyayı Şeytan yaratmıştır. Kurtulmak için bu dünyadan kaçmalıyız demek. Nasıl mı? Kurtuluşun Başmeleği Ölüm sayesinde. 
		</p>
		<p class="normal">İhtiyarın yüzü kıvılcım saçıyordu; başının çevresindeki hava ışıldayan sıcaklıkla titreşiyordu. Francesco yüzünü elleri arasına aldı.</p>
		<p class="normal">“Ölüm nedir?” diye devam etti ihtiyar heyecan içinde. “Nedir ölüm? Melek bekçi! Kapıyı açtı mı, sonsuz hayata gireriz.”</p>
		<p class="normal">Francesco başını kaldırdı. Ölümün kanadı üzerinden geçmiş gibi bir ara yüzü karardı.</p>
		<p class="normal">“Bağışla beni ihtiyar, öyle geliyor ki bana, dünyayı aşırı derecede hor görüyorsunuz. Bedenimizi ruha çevirmek için güreşmeğe geldiğimiz bir er meydanıdır dünya. Ancak bütün madde ruhlaştıktan sonra dünyaya ihtiyacımız kalmaz. Ölüm, o zaman gelsin, daha önce değil. Tanrıya yalvarmalıyız, maddeyi silebilmemiz için yetecek zamanı bize versin diye!”</p>
		<p class="normal">“Ancak ölümle olur” dedi ihtiyar direnerek.</p>
		<p class="normal">“O zaman insanın ne değeri olur?” diye sordu Francesco. “Onu biz yapmalıyız, ölüm değil.”</p>
		<p class="normal">Ayağa kalkıp, duvardaki lambayı çengelinden aldı ve ihtiyarın yüzüne tuttu.</p>
		<p class="normal">“Kimsin sen?” diye sordu kaygılı bir sesle. “Sözlerin baştan çıkartıcı, tehlikeli sözler. Ayartıcı konuşur böyle. Ben gidiyorum.”</p>
		<p class="normal">Döndü, bana başıyla işaret etti. “Kalk, Leo Kardeş, gidiyoruz!”</p>
		<p class="normal">Yerimden kıpırdayamadım. Nereye gidebilirdik? Üstelik yerimden kalkamayacak kadar uykum vardı. “Kaçmak erkekçe bir iş olmaz, Francesco Kardeş” dedim, “Kalalım. Ondan korkacak neyimiz var ki. Varsın, kendisini Tanrıya götürecek yolu anlatsın bize. Yol bir değil ki.”</p>
		<p class="normal">Francesco, kapıda durmuş, geceye bakıyordu. Kentin gürültüsü dinmişti; yıldızlar yeryüzünün üzerinde asılmış titreşiyordu. Hanın yıkıntıları içinde, bir baykuş yavaşça içini çekti. 
		</p>
		<p class="normal">Francesco, mindere dönüp oturdu, sırtını duvara dayadı. “Evet, yol bir değil.” diye mırıldandı, “çok yol var...” Sustu.</p>
		<p class="normal">İhtiyar ayağa kalktı. “Sözlerim kulaklarınızdan girdi bir kez.” dedi, “şimdi ister istemez, içinizde dolaşacak, ağır ağır, ama güvenle yüreğinize doğru yürüyecek. Ben söyleyeceğimi söyledim, tohumumu ektim, gerisi Tanrıya kaldı artık!”</p>
		<p class="normal">Bunu açıkladıktan sonra, avlunun karanlığında kayboldu. 
		</p>
		<p class="normal">Yalnız kaldık. Lambayı söndürdük ve uzun bir süre sessiz oturduk. Uyumak üzere gözlerimi kapadım, derken yumuşak, durgun, üzgün bir sesle Francesco bana, “Yüreğine güvenim var, Leo Kardeş.” dedi. “Konuş!”</p>
		<p class="normal">“İhtiyar Ayartıcıya kulak verme,” diye cevap verdim. “Yeryüzü iyidir. Ben örneğin, vücudumu bir kaplumbağaya çektirmek isterdim, geçişim mümkün olduğu kadar uzun sürsün diye. Niçin mi? Yeryüzünü seviyorum da, ondan! Bağışla beni Rabbim: Cennet güzel, kişinin dileyeceği kadar güzel ya, bahardaki badem ağacının kokusuna ne demeli pekiyi?”</p>
		<p class="normal">“Git, Şeytan, git!” diye bağırdı Francesco, yerini değiştirerek. “Bu gece ruhum iki ayartılış arasında kaldı. Yat uyu!”</p>
		<p class="normal">Benim de istediğim buydu zaten. Gözlerimi kapar kapamaz uyudum. Sabah uyandığımda, Francesco’nun eşiğe diz çökmüş, kendinden geçmiş gibi, uyanan dünyayı dinlediğini gördüm.</p>
		<p class="normal">Şimdi bile, bunca yıldan sonra, Kutsal Kenti düşündükçe başım dönüyor. Francesco gözümün önünden gitmiyor, Papanın bekleme odasında, alçak bir sandalyeye oturmuş huzura kabulünü bekliyor. Sabahtan akşama bekledik, bir gün, iki gün, üç... yalınayaktık, yorgunduk, açtık. Parlak giysiler içinde kardinaller, soylu hanımlar gibi, girip çıkıyorlar, önümüzde resmi geçit yapıyorlardı; Francesco ise, alçak sandalyesinde oturmuş, dua ediyor ve bekliyordu.</p>
		<p class="normal">“İsa’nın kendini görmek daha kolay olurdu,” dedim tiksintiyle üçüncü gün.</p>
		<p class="normal">“Papa’nın yüzü bizim çok yükseğimizde; çok çok uzakta bizden,” diye cevap verdi Francesco. “Üç gündür tırmanıyoruz; yarın karşılaşacağız sonunda. Yarın, biliyorum, çünkü bir düş gördüm. Sabır, Leo Kardeş!”</p>
		<p class="normal">Nitekim, dördüncü gün kapıcı görevi gören genç bir papaz, bize başıyla işaret etti, derken koca kapı kanatları açıldı. Francesco istavroz çıkardı, ama bir an duraksadı, dizleri titriyordu.</p>
		<p class="normal">“Cesaret, Francesco Kardeş,” dedim sessizce. “İsa’nın gönderdiğini unutuyorsun. Kes şu titremeni.”</p>
		<p class="normal">“Titremiyorum, Leo Kardeş,” diye mırıldandı ve kararlı adımlarla eşiği aştı.</p>
		<p class="normal">Uzun, dar bir odaya girdik, her yer altınla süslüydü, duvarlarda İsa’nın çarmıha gerilişi vardı, her iki yanda da oniki havarinin heykelleri. Tâ dipte, yüksek bir taht üstünde, iriyarı yaşlı bir adam oturmuş, başını elleri içine almış, gözleri kapalı, düşünüyordu. Girdiğimizi duymamış olacaktı, kıpırdamadı çünkü. Ben kapı kenarında durdum. Francesco titrer adımlarla ilerledi, tahta yaklaştı, diz çöktü ve yere kapandı.</p>
		<p class="normal">Uzun bir sessizlik oldu. İhtiyar ağır ağır, kesik kesik soluyordu; ah çeker gibiydi. Uyuyor muydu, dua mı ediyordu? Uyur gibi duran tehlikeli bir hayvandı sanki, her an üstümüze atlayabilirdi.</p>
		<p class="normal">“Kutsal Peder...” Francesco’nun sesi yavaş çıkıyordu, dengeliydi, yalvarır gibiydi: “Kutsal Peder...”</p>
		<p class="normal">Papa ağır ağır başını kaldırdı, sonra aşağı bakıp, Francesco’yu gördü. Burun delikleri titredi.</p>
		<p class="normal">“Bu ne pis koku!” diye bağırdı, kaşları öfkeyle titreyerek. “Bu ne paçavralar böyle, bu çıplak ayaklar! Ne sanıyorsunuz kendinizi?”</p>
		<p class="normal">Francesco yüzünü yerden kaldırmadan, “Assisi’li, Tanrının bir kulu, Kutsal Peder.”</p>
		<p class="normal">“Hangi domuz ağılından çıktınız? Cennet koktuğunuzu mu sanırsınız? Huzuruma çıkmadan önce arınıp, giyinemez miydiniz? Pekâlâ, söyleyin bakalım, ne istiyorsunuz?”</p>
		<p class="normal">Uykusuz geçen geceler boyu, Francesco, Papaya neler söyleyeceğini ezberlemişti. Konuşması baştanbaşa büyük bir ustalıkla hazırlanmıştı, bir başlangıcı, bir ortası, bir de sonu vardı; böylece Papa, Francesco’yu, ne dediğini bilmeyen biri sanmayacaktı. Ama Francesco, şimdi Tanrının gölgesi önündeydi, zihni istediği gibi çalışmıyordu. Ağzını iki üç kere açtı, ama konuşamadı, kuzu gibi melemeğe başladı.</p>
		<p class="normal">Papa kaşlarını çattı. “Dilin yok mu senin? Söyle ne istiyorsun!”</p>
		<p class="normal">“Bir lütuf istemek üzere ayaklarınıza kapanmağa gelmiştim, Kutsal Peder.”</p>
		<p class="normal">“Ne lütfuymuş?”</p>
		<p class="normal">“Bir ayrıcalık.”</p>
		<p class="normal">“Sen mi ayrıcalık istiyorsun? Ne ayrıcalığı?”</p>
		<p class="normal">“Salt yoksulluk ayrıcalığı, Kutsal Peder.”</p>
		<p class="normal">“Çok şey istiyorsun!”</p>
		<p class="normal">“Yoksullukla evlenmek isteyen birtakım kardeşleriz biz. Evlenmemizi kutsamanızı ve vâz edebilmemiz için izin vermenizi ricaya geldik, Kutsal Peder.”</p>
		<p class="normal">“Neymiş vâz edeceğiniz şey?”</p>
		<p class="normal">“Salt yoksulluk, salt boyun eğiş, salt sevgi.”</p>
		<p class="normal">“Sana ihtiyacımız yok o halde, biz zaten bütün bu dediklerini yapmaktayız. Lütfen çık git!”</p>
		<p class="normal">Francesco yüzünü yerden kaldırdı, ayağa sıçradı. “Bağışlayın beni, Kutsal Peder” dedi, sesi yatışmış “Gitmeyeceğim. Tanrı bu yolculuğu yapıp sizinle konuşmamı buyurdu ben de geldim. Söyleyeceklerimi sonuna kadar dinlemenizi rica edeceğim. Biz yoksuluz, okumuşluğumuz yok; paçavralar içinde sokaklardan geçtiğimizde taş ve limon kabuğu yağmuruna tutuyorlar bizi. Alaya almak için evlerden, işyerlerinden dışarı uğruyorlar. Rabbime şükür işte böyle başladı yolculuğumuz. Yeryüzünde bütün büyük ümitler hep aynı şekilde başlamaz mı? Bütün güvendiğimiz şey, yoksulluğumuz, bilgisizliğimiz ve gönüllerimiz. Buraya gelip, karşınıza çıkmadan önce, sizin evet deyip, mührünüzü basmanıza yol açacak sözleri iyice kurmuştum kafamda. Ama şimdi her şeyi unuttum. Size bakıyorum, arkanızda çarmıha gerilen İsa’yı görüyorum, çarmıha gerilen İsa’nın ardında, efendimizin dirilişinin ardında da, yüzüstü bırakılmış, tamamiyle kendi başına kalmış dünyanın dirilişini görüyorum. Bu ne büyük zevk, Kutsal Peder! Nasıl insan zihnini altüst etmez? Benimkini etti; zihnim karıştı, nereden başlayacağımı, başlangıcın, ortanın, sonun nerede olduğunu bilmiyorum. Şimdi her şey bir artık; her şey bir ak’tan ibaret, her şey bir raks; hem ümitsiz olan, hem de bütün ümitleri kapsayan büyük bir çığlık. Türkü söylememe izin vereydiniz Kutsal Peder, sizden ne rica ettiğimi anlatabilirdim!”</p>
		<p class="normal">Francesco’yu köşemden seyrediyor, sözlerini dinledikçe tir tir titriyordum. Ayakları ikide bir sabırsızlıktan yer değiştiriyordu; heyecan içinde bazen yavaş bazen çabuk bir sağa, bir sola basıyordu; kendisini raksın kutsal sarhoşluğuna kaptırmadan önce, ahengini bulmağa çalışan usta oyuncular gibiydi. Kuşku yoktu. Tanrının ruhu çevresinde dönüp duruyordu. Her an el çırpmağa, oynamağa başlayabilirdi. Papa da ikimizi birden kapı dışarı ediverirdi.</p>
		<p class="normal">Nitekim, bu düşünce zihnimden geçerken, Francesco ellerini kaldırdı. “Kötüye almayın. Kutsal Peder,” dedi. “İçimden el çırpıp, oynayasım geliyor. Tanrı esiyor dört bir yanımdan; - üstümde, altımda, sağımda solumda - beni de kuru bir yaprak gibi olduğum yer de çevirip duruyor.”</p>
		<p class="normal">Ayak ucuna basa basa yaklaştım. “Francesco Kardeşim,” diye fısıldadım, “Papanın önündesin, unuttun mu saygıyı?”</p>
		<p class="normal">“Ben Tanrı’nın önündeyim,” diye böğürdü. “Tanrının yanına raksetmeden, terennüm etmeden nasıl yaklaşırım? Açıl oynayacağım!”</p>
		<p class="normal">Başını eğdi, kollarını açtı, bir ayağını ileri attı, derken ötekini, dizleri büktü ve havaya sıçradı, dizlerini yeniden büktü, yere kadar çömeldi, tam düşecekken, yeri bacaklarıyla kamçılayıp, kolları iki yana açık, yeniden havaya sıçradı; öyle ki, sanki önümüzde çarmıha gerilmiş biri oynuyordu.</p>
		<p class="normal">Papanın ayaklarına kapandım. “Bağışlayın onu, Kutsal Peder,” diye yalvardım. “Tanrıyla sarhoş, o nerede olduğunu bilmiyor. Dua ederken hep oynar böyle.”</p>
		<p class="normal">Papa tahtından fırladı, öfkesini zor tutuyordu. “Yeter!” diye çığırdı Francesco’yu omuzlarından yakalayarak. “Tanrıyı, seni sarhoş edecek şarap mı sandın. Canın oynamak istiyorsa, meyhane ne güne duruyor.”</p>
		<p class="normal">Francesco durdu, soluk soluğa, bir duvara yaslandı. Odaya bakındıktan sonra, kendine geldi.</p>
		<p class="normal">“Çık!” diye buyurdu Papa, kapıcıyı çağırmak için elini çıngırağa götürerek.</p>
		<p class="normal">Ama, Francesco duvardan ayrıldı. Kendine gelmişti.</p>
		<p class="normal">“Sabırlı olun, Kutsal Peder. Çıkmak istiyorum, ama çıkmamam gerek. Size söyleyecek bir şeyim daha var. Dün gece bir düş gördüm de.”</p>
		<p class="normal">“Düş mü? Buraya bak keşiş, işim başımdan aşkın, bütün evreni omuzlarımda taşıyorum, senin düşlerine kulak verecek zamanım yok.”</p>
		<p class="normal">“Ayaklarınıza kapanıyorum, Kutsal Peder. Bu düş gökten bir bildiri olabilir. Gece Tanrının büyük habercisidir. Tenezzül edip dinlemelisiniz.”</p>
		<p class="normal">“Gece Tanrının büyük habercisidir,” dedi Papa. “Konuş”</p>
		<p class="normal">Yüzü düşünceli, yeniden tahtına döndü.</p>
		<p class="normal">“Yürek, ıssız bir kaya üzerinde oturmuş, kiliselerin anası olan Lateran Kilise’sine bakıyordum. Birden sarsıldı kilise. Çan kulesi yan yattı, duvarlar çatlamağa başladı ve havada bir ses işittim: “Francesco, yardım et!”</p>
		<p class="normal">Papa, tahtının kollarına yapıştı, vücudunun üst kısmını, Francesco’ya atılacakmış gibi ileri fırlattı.</p>
		<p class="normal">“Sonra, sonra ne oldu? Durma!” Sesi haşin çıkıyordu, soluk soluğaydı.</p>
		<p class="normal">“Hepsi bu kadar, Kutsal Peder. Düş uçup gitti sonra, ben de uyandım!”</p>
		<p class="normal">Papa tahtından aşağı fırladı ve eğilerek Francesco’yu ensesinden yakaladı.</p>
		<p class="normal">“Yüzünü saklama!” diye buyurdu. “Kafanı kaldır, göreyim seni.”</p>
		<p class="normal">“Utanıyorum, Kutsal Peder. Ben aşağılık bir solucanım.”</p>
		<p class="normal">“Kukuletanı çıkar, kaldır, yüzünü göreyim!” diye buyurdu Papa.</p>
		<p class="normal">“Görün, Kutsal Peder” dedi Francesco, kukuletasını çıkarıp yüzün göstererek.</p>
		<p class="normal">Gün ışığı pencereden girip, yüzüne düştü; tarumar olmuş yanaklar, solmuş ağız, iri, gözyaşıyla dolu gözler.</p>
		<p class="normal">Papa bir çığlık attı. “Sen ha!” diye çığırdı. “Sen ha? Hayır, olamaz! Ne zaman gördün bu düşü?”</p>
		<p class="normal">“Bu sabah, tan ağarırken.”</p>
		<p class="normal">“Ben de gördüm!” diye kükredi Papa; “ben de, tan ağarırken” Pencereyi gidip açtı. Boğulur gibiydi. Kent gürültüsü doldu içeri. Pencereyi kapayıp, acele Francesco’ya döndü.</p>
		<p class="normal">“Sen - Sen Tanrı’yı gördün mü hiç?” diye sordu öfkeyle, horgörüyle, omuzlarında tutup sarsarak.</p>
		<p class="normal">“Bağışla beni, Kutsal Peder: gördüm. Dün gece.”</p>
		<p class="normal">“Seninle konuştu mu?”</p>
		<p class="normal">“Bütün gece konuşmadan karşılıklı durduk. İkide bir ‘Baba!’ diyordum ona. O da ‘Yavrum’ diyordu. O kadar. Tan ağarırken düşümü gördüm.”</p>
		<p class="normal">Papa Francesco’ya doğru eğildi, telâş içinde, inceden inceye yüzünü incelemeğe başladı. “Ulu Tanrının niyetleri bir uçurum... uçurum... Bugün tan ağarırken, düş seni bırakıp bana geldi keşiş. Ben de gördüm, kilisenin yan yatıp yıkılmak üzere olduğunu. Ama bir şey daha gördüm ben: senin görmediğini; çirkin yüzlü, paçavralara bürünmüş bir keşiş.”</p>
		<p class="normal">Durdu. Tıkanır gibiydi.</p>
		<p class="normal">“Hayır, hayır!” diye kükredi bir an sonra. “Çok alçaltıcı bir şey bu! Yani Papa yetersiz mi demek oluyor? Göğü ve yeri açan iki anahtarın ikisi de bende değil mi? Şu düzene aykırı, vahşi zındıkları, Cathari’leri yok eden, Provence’deki imanı destekleyen ben değil miyim?”</p>
		<p class="normal">“Şu melûn eşek arısı yuvası Konstantiniye’nin altını üstüne getirmedim mi; o dile gelmez servetini - altınları, piskoposluk giysilerini, ikonları, elyazmalarını, kadın erkek köleleri - sarayına getirmedim mi? İyalya’nın bütün kalelerine çarmıhı çiviletmedim mi? Senin Kutsal Mezarını kurtarmak için bütün Hristiyanlık dünyasını ayaklandırmağa çalışmadım mı? Niçin bana söylemezsin de, yıkılmakta olan kilisenin duvarlarına sırtını dayasın diye, çirkin, paçavralar içindeki bir keşişi bulursun?”</p>
		<p class="normal">Yine Francesco’yu ensesinden yakalayıp, pencereye doğru, ışığa sürükledi. Sonra başını geri iterek üzerine eğildi.</p>
		<p class="normal">“Sen misin yani?” diye sordu dehşet içinde. “O keşişin yüzü tıpkı senin yüzün! Yeni kiliseyi kurtaracak sen misin yani? Hayır, olamaz! Rabbim, ben senin yeryüzündeki gölgenim, beni alçaltma!”</p>
		<p class="normal">Francesco’nun başını şiddetle sarstı, sonra kolunu kapıya doğru uzattı.</p>
		<p class="normal">“Çık!”</p>
		<p class="normal">“Kutsal Peder,” dedi Francesco. “İçimde ‘Çıkma!’ diye bir ses duyuyorum!”</p>
		<p class="normal">“Şeytanın sesi o, âsi adam!”</p>
		<p class="normal">“Tanıyorum onu, Kutsal Peder, İsa’nın sesini tanıyorum. Bana ‘gitme’ diyor, ‘Yeryüzündeki vekilime gönlünü aç’ diyor. ‘Gönlü esirgeyicilikle doludur onun, sana yardım edecek,’ diyor.”</p>
		<p class="normal">Papa, koca kafasını önüne eğdi, ağır adımlarla tahtına dönüp, oturdu. Tahtının arkasında, başının hemen üstünde, biri altın, öteki gümüş, iki büyük, boyalı anahtar vardı.</p>
		<p class="normal">“Konuş” dedi, sesi yumuşamıştı. “Henüz karara varmadım. Dinliyorum. Ne istiyorsan söyle.”</p>
		<p class="normal">“Nereden başlayacağımı bilmiyorum, Kutsal Peder, ne diyeceğimi, yüreğimi kutsal tabanlarınızın neresine koyacağımı bilemiyorum. Tanrının soytarısıyım ben; sıçrıyorum, oynuyorum: Onun dudakları bir an gülsün diye türkü söylüyorum. İşte buyum ben; bütün yapabildiğim bu. Kutsal Peder, izin verin de kentlerde köylerde türkü söyleyeyim, paçavralar içinde yalınayak dolaşayım ve yiyecek hiç bir şeyim olmasın.”</p>
		<p class="normal">“Vâz edebilmek için bu denli özlem duyuşun, neden?”</p>
		<p class="normal">“Uçurumun kenarına vardığımızı duyduğumdan. İzin verin sesleneyim, ‘Aşağı yuvarlanıyoruz!’ diye. Bütün istediğim bu sizden: seslenebilmek, ‘Aşağı yuvarlanıyoruz!’ diye.”</p>
		<p class="normal">“Bu seslenişin kiliseyi kurtaracağını mı sanıyorsun?”</p>
		<p class="normal">“Tanrı korusun, öyle bir şey demedim! Kiliseyi kurtaracak kim, ben kimim? Papa var ya, kardinaller, piskoposlar, İsa’nın kendi var ya. Benim istediğim sadece, bildiğiniz gibi, seslenmek. ‘Aşağı yuvarlanıyoruz!’ diye.”</p>
		<p class="normal">Elini sokup, hırkasının altından bana yazdırttığı Kural’ı çıkartıp, tahta doğru sürükleyerek ilerledi.</p>
		<p class="normal">“Tahtınızın dibine, kardeşlerimizi ve kendimi yönetecek Kural’ı koyuyorum. Lütfen tenezzül buyrun, mührünüzü basın.”</p>
		<p class="normal">Papa gözlerini Francesco’ya dikti, “Assisi’li Francesco” dedi yavaşça, ağır, yalvarır bir sesle. “Assisi’li Francesco, yüzünün çevresinde alevler görüyorum. Cehennemin alevleri midir, Cennetinkiler mi? İmkânsızı arayan, hayal görenlere güvenim yoktur: salt sevgi, iffet, salt yoksulluk. İnsan sınırlarını niye aşmak istersiniz? İsa’nın tek başına ulaştığı yüksekliklere, şimdi yapayalnız durduğu doruğa ulaşmaya nasıl kalkışırsınız? Küstahlık bu, başka hiç bir şey değil, düpedüz küstahlık! Aman dikkat, Assisi’li Francesco: Şeytanın gerçek yüzü küstahlıktır. İmkânsızı vâz etmen için herkesin önüne seni çıkmağa dürtenin şeytan olmadığını nerden biliyorsun?”</p>
		<p class="normal">Francesco, alçakgönüllü bir davranışla, “Kutsal Peder” dedi, “izin verin de kıssa ile konuşayım.”</p>
		<p class="normal">“Al sana bir küstahlık daha!” diye kükredi Papa. “İsa konuşurdu kıssa ile.”</p>
		<p class="normal">“Bağışlayın, Kutsal Peder, başka türlü konuşamıyorum. Ben istemeden, düşüncelerim, sadece düşüncelerim de değil, aynı zamanda en büyük ümit ve ümitsizlik de, içimde bir süre kaldıktan sonra hikâyeye dönüyorlar. Yüreğimi deşip açarsan Kutsal Peder, bütün göreceğin raks ve hikâye, o kadar!”</p>
		<p class="normal">Kollarını kavuşturup sustu. Papa bir şey söylemeden ona bakıyordu. Francesco konuşsun diye bekliyordu, ama ağzını açmadığını görerek, başını kaldırıp sordu. “Devam edeyim mi, Kutsal Peder?”</p>
		<p class="normal">“Dinliyorum”</p>
		<p class="normal">“Bir badem ağacı, kış ortasında çiçeklerle donanmıştı, çevresindeki bütün ağaçlar, onu alaya almağa başladılar, ‘Ne küstahlık!’ diye çığırdılar, ‘bu ne kendini beğenmişlik! Bakın hele, kendi başına baharı getirebileceğine inanıyor!’ Badem ağacının çiçekleri utancından kızardı, ‘Bağışlayın, hemşirelerim benim,’ dedi ağaç ‘Yemin ederim ki, ben çiçek açmak istemedim, ama birden gönlümde ılık bir bahar meltemi duydum.’”</p>
		<p class="normal">Bu kez Papa kendini tutamadı.</p>
		<p class="normal">“Yeter!” diye bağırdı, ayağa sıçrayıp. “Küstahlığın da haddi hesabı yok, alçakgönüllülüğün de. İçinde Tanrı ile Şeytan boğuşuyor; sen de pekâlâ biliyorsun bunu.”</p>
		<p class="normal">“Evet, biliyorum, Kutsal Peder, bu yüzden geldim, kurtuluşuma yardım edesiniz diye. Elinizi uzatın bana; yardım edin! Hristiyanlığın başı değil misiniz siz? Ben de, tehlikede olan bir ruh değil miyim? Yardım edin!”</p>
		<p class="normal">“Tanrıyla konuşup, bir karara varacağım. Güle güle!”</p>
		<p class="normal">Francesco yere kapandı; sonra geri geri giderek kapıdan çıktı, ben de arkasından.</p>
		<p class="normal">Caddelerde başıboş dolaşmağa başladık, iki sarhoş gibi havada yürüyorduk. Dar yollar akordeon gibi açılıp kapanıyordu, evler ileri geri sallanıp duruyordu, çan kuleleri yan yatıyordu, hava beyaz kanatlarla dolmuştu. Yol açabilmek için yüzer gibi kollarımızı iki yana açmamız gerekiyordu. Sık sık sanki adımızla çağrılıyormuşuz gibiydik, ama dönünce kimseleri göremiyorduk. Önümüzde kibar hanımlar, su üstünde gezinen yelkenlilere benziyorlardı. Güzel bir rüzgârın sürüklediği pupa yelken giden fırkateynler gibi; ardımızda insan, meyhane ve kişneyen at denizini işitiyorduk. Evlerin pencereleri çevresinde asılı kocaman kara üzüm salkımları vardı, eski Lateran kilisesi ise bin yıllık bir asma idi de kolları, kapıları, pencereleri, balkonları, bütün kenti sarıyor, meyve ile yüklü gökte kayboluyordu.</p>
		<p class="normal">Irmağa vardığımızda, kıyıya indik, serinlemek için, başımızı suya soktuk. Zihinlerimiz duruldu; çevremizdeki dünya da duruldu, uzun salkımlar görünmez oldu. Francesco şaşkın şaşkın, ilk görüyormuş gibi bana bakıyordu.</p>
		<p class="normal">“Kimsin sen?” diye sordu telâş içinde. Ama çok geçmeden kendine geldi ve kollarımın içine düştü. “Bağışla beni, Leo Kardeş. Her şeyi ilk kez görüyormuş gibiyim. Bizi çepeçevre saran bu kanat sesleri nedir? Kentten mi, Roma dan mı geliyor? Havariler nerde peki, İsa nerede? Haydi yürü gidelim!”</p>
		<p class="normal">Bakındı, sesini alçalttı. “Papayı işittin, değil mi? Elbette, oradaydın, duydun. Ne kadar tedbirli konuşuyordu, ne kadar temkinliydi, ne büyük güveni var! Onu izleyen mahvolmaz, ama insan denen çamurdan da bir karış havaya yükselmez. Bizse, Leo Kardeş, çamur olan insanı aşacağız!”</p>
		<p class="normal">“Yapabilir miyiz bunu?” diye soracak oldum ama söyler söylemez pişman oldum.</p>
		<p class="normal">“Ne dedin?” diye sordu Francesco, durarak. </p>
		<p class="normal">Geri geri çekildim. “Hiç bir şey, Francesco Kardeş, hiç bir şey demedim: Ayartıcı idi içimde konuşan.”</p>
		<p class="normal">Francesco acı acı gülümsedi. “Daha ne kadar, Leo Kardeş, ne kadar daha konuşmasını sürdürecek içinde?”</p>
		<p class="normal">“Ölene kadar, Francesco Kardeş. O da benimle ölecek.”</p>
		<p class="normal">“Güvenin kırılmasın, Leo Kardeş, insan ruhuna, ve tedbirin sesine kulak verme. Ruh, imkânsızı başarabilir.”</p>
		<p class="normal">Ayakları çamura lap lap basarak, ırmak boyunca hızla ilerlemeğe başladı. Birden durup, beni bekledi. Elini ağırlığıyla omuzuma koydu.</p>
		<p class="normal">“Leo Kardeş, zihnini aç ve sana söyleyeceğim şeyi kafana yaz. İnsanın bedeni bir yaydır, Tanrı ise okçudur, ok da ruh. Anladın mı?”</p>
		<p class="normal">“Hem evet, hem hayır, Francesco Kardeş. Ne demeğe çalışıyorsun? Düşüncelerini daha indirsen de yeryüzüne, beynim erişebilse.”</p>
		<p class="normal">“Demek istediğim şu, Leo Kardeş: Üç çeşit dua vardır.”</p>
		<p class="normal">“Birincisi: ‘Rabbim, eğ beni, yoksa çürüyeceğim.’</p>
		<p class="normal">“İkincisi: ‘Rabbim, fazla eğme beni, yoksa kırılacağım’</p>
		<p class="normal">“Üçüncüsü, Leo Kardeş, bizim duamız: ‘Rabbim, eğ beni, eğ kırılıncaya dek!’ Üç çeşit dua olduğu gibi, üç çeşit de insan vardır. Kafana iyi sok, titrmeyi de bırak..</p>
		<p class="normal">“Bunu sana kaç kere söyledim bilmem, ama yine söylüyorum: şimdi dahi geri dönüp kaçman mümkün; kırılmadan önce!”</p>
		<p class="normal">Francesco’nun elini tutup öptüm.</p>
		<p class="normal">“Eğ, eğebildiğin kadar, Francesco Kardeş,” dedim, “eğ, kırılıncaya dek!”</p>
		<p class="normal">Bir süre sessizce yürüdük. Sevinç içinde Francesco’nun ayak izlerinde gidiyordum, ama bir yandan da benim gibi naçiz birinin, kırılıncaya dek eğ diye Tanrısına yalvaran bu soluk tehlikeli adamı izlediğim aklıma geldikçe tir tir titriyordum. Ama ne yapabilirdim? Bir de baktım, aynı duayı kendim de ediyorum; ancak, Francesco kendinden geçerken, ben titriyordum. Bana dönüp gitmemi söylemişti, nasıl dönebilirdim? Beslemek için bana verdiği melek ekmeği öylesine tatlıydı ki. Kardeşler aç iken bir gece nasıl homurdandıklarını hatırladım. Francesco kaşını çatmış, kızmıştı. “Açsınız” demişti, “çünkü değirmen taşı kadar kocaman melek ekmeğinin önünüzde durduğunu görmüyorsunuz, görmüyorsunuz, bu yüzden de, uzanıp sonsuzca açlığınızı giderecek olan dilimi kesip yemiyorsunuz!”</p>
		<p class="normal">Birden arkamızda tanıdık bir ses duyduk: “Francesco Kardeş! Francesco Kardeş!”</p>
		<p class="normal">Döndük. Soluk soluğa bir keşiş yetişmeğe çalışıyordu bize.</p>
		<p class="normal">“Peder Silvestro” diye bağırdı, selâmlamak üzere koşarak, “Burada ne işin var? Sürünü niye bıraktın?” diye sordu, kolunu sıkarak. Silvestro soluk soluğa ağlayarak koşmağa başladı.</p>
		<p class="normal">“Kötü haber, Francesco Kardeş!” dedi, tıkanır gibi. “Sen bizimle olduğun süre Ayartcı, ağılımızın dışında, pusuda bekliyordu. Dişlerini gıcırdatıyor, uluyordu, ama çitin üstünden atlayıp, içeri girmeyi göze alamıyordu. Soluğunun kokusunu duyuyordu Francesco Kardeş. Böylece tir tir titriyordu. Ama sen gittikten sonra...”</p>
		<p class="normal">“Çiti atlayıp girdi; öyle mi?”</p>
		<p class="normal">“Girdi, Francesco Kardeş, çiti atladı. Eğildi ve Sabbatino’nun, Angelo’nun ve Ruffiano’nun kulaklarına fısıldadı; öteki kardeşlerin üstüne de düştü, uyurlarken, ruhları savunusuzken; onlara yumuşak yataklardan, leziz yemeklerden, kadınlardan söz etti. Ertesi sabah, hepsi de soluk soluğa, kaş çatarak uyandılar, durup dururken birbirleriyle ters konuşup, dalaşmağa başladılar. Benim, aralarına girip de: ‘Kavgayı bırakın, kardeşler, barış içinde yaşayalım! Tanrı korkunuz kalmadı mı? Francesco’nun huzurunda böyle yapmağa utanmıyor musunuz? O aramızda bizim, bizi görüyor!’ diye bağırmam boşa gitti.</p>
		<p class="normal">‘Açlıktan geberiyoruz’ diye bağırdı Sabbatino. ‘Söyle Franceso’ya, aç ayı oynamaz diye! Yemek istiyoruz biz, yemek!’ Ayartıcı, pençelerini karınlarına sokmuş, Cehenneme sürüklüyordu onları.”</p>
		<p class="normal">“Bernardo’da, Pietro da mı?” diye sordu Francesco, kaygı içinde.</p>
		<p class="normal">“Bernardo ile Franceso kendi başlarına kaldılar, birlikte dua ediyorlar.”</p>
		<p class="normal">“Elias?”</p>
		<p class="normal">“Elias, düzenimizi değiştirmek istiyor. Ona fazla sıkı, insan dışı geliyor. Salt yoksulluğun insanı boğacağını söylüyor, insan tabiatı salt sevgiye, ya da salt iffete erişemezmiş. Gelip gidiyor, hem açıktan açığa, hem de gizli olarak kardeşlerle konuşuyor, ve geceleri yeni Kuralı yazmakla geçiriyor. Antonio’da yazıcısı. Zihninde korkunç hedefler var. Kiliseler, manastırlar üniversiteler kurmak, dünyayı fethetmek için misyonerler göndermek istiyor. Çünkü, diyor, herkes - dünyada ki herkes - kukutelayı giyip, o kılıkla Tanrının huzuruna çıkmalı.”</p>
		<p class="normal">Francesco içini çekti. “Başka ne haber. Peder Silvestro? Hiç bir şey saklama, konuş”</p>
		<p class="normal">“Capella da kendi başına sancağını açmış. Düzenini pek yumuşak buluyor ve kendi kurmağı tasarladığı yeni bir düzeni Papa’ya onaylattırmak için senin peşinden Roma’ya gitmek istiyordu. Dediğine göre, yılda bir kez et yemeliymişiz, o da Paskalya günü. Başka günler sadece kepek lapası ve su, ancak Pazar’ları biraz tuz ekebilirmişiz. Aynı zamanda, konuşmak bir lüks olduğundan kendi aramızda konuşmamalıymışız, sadece Tanrıyla konuşmalıymışız. Kırmızı kurdelalı yeşil şapkasını attı: tekmeledi, ayağının altına alıp çiğnedi, bir yandan da bağırıyordu. Ne şapka, ne kukuleta! Yaz kış, baş açık dolaşacağız!”</p>
		<p class="normal">“Durma, durma Peder Silvestro” dedi Francesco. “Bunlar açılan en derin yara. Vur!”</p>
		<p class="normal">“Durmadan yeni kardeşler geliyor. Okumuş, zeki kimseler, elden bırakmadıkları kalın elyazmaları okuyorlar, ya da yazıyorlar, kilisede konuşuyorlar; deri pabuçlar giyiyor, yamasız hırkalar kuşanıyorlar, bizi görünce de gülüyorlar. Onlara karşı nasıl gelebiliriz, biz iki kardeşler? Sen yokken, Francesco Kardeş, gücümüz yok; nasıl dayanalım? Bir keresinde genç kardeşlerden iki kişi bir geceyi zevk evinde geçirdiler. ‘Bütün gece neredeydiniz?’ diye sordum onlara. Cevap vermek istemediler, ama tuhaf ekşi bir kokuları vardı. Bernardo Kardeş bayıldı.”</p>
		<p class="normal">Francesco düşmemek için bana dayandı.</p>
		<p class="normal">“İlk kardeşler dağılmış durumda” diye devam etti Peder Silvestro. “Ya sabır çekiyordum, bir an önce dönersin de, ayartıcıyı kovar, her şeyi yeniden düzene sokarsın diye. Ama pek müthiş bir şey oldu Francesco Kardeş. Paskalyadan önceki Cumaydı, kardeşler, akşamleyin toplanmıştık, bir de baktık, yiyecek hiç bir şeyimiz yok; Assisi halkı bizi beslemekten bıkmıştı. Ben onlara çarmıha gerilen İsa’dan söz açmağa ve bu günü, çarmıha gerildiği günü, duayla ve tam bir perhizle bize geçirttiği için Tanrıyı övmeye başladım. ‘Karın dolu olursa, duamıza yük olur’ dedim onlara; sonra yönetimi eline alır ve göğe doğru yükselmemizi engeller. Şeytansa, insanın açlıktan korktuğunu görünce sevinir. Ama ben konuşurken, kapıda siyah, semiz bir teke görerek ürktüm. Burma boynuzları vardı, karanlıkta yanan yeşil parlak gözleri, aleve benzeyen kısa sivri bir sakalı vardı. Kardeşlerin beşi altısı sevinç çığlıkları attılar ve keçiyi görür görmez ayağa sıçradılar. Birinin uzun bir bıçağı vardı; ötekiler düğümlü iplerini çözüp kement yaptılar ve hayvanı yakalamak için, boynuna geçirmeğe hazırlandılar. Erkek keçi art ayakları üstüne kalktı, bir an oynar gibi yaptı, derken bir sıçrayışta ormana daldı, kardeşler de arkasından. Ben de koştum, bağırıp duruyordum, ‘Durun Kardeşler, gözlerinizi açın! Gördüğünüz keçi değil, Şeytan. Büyük günah işliyorsunuz!’ Ama bana kulak veren mi vardı? Açlık kudurtmuştu onları. İplerini fırlattılar, hançerli kardeş de ileri doğru eğildi, karanlığa doğru, ve silahlı eli kalkıp indi keçiye - ya da keçi sandığı şeye; çünkü havaydı bıçakladığı. Keçi durmadan kaçıyordu. İkide bir dönüp bakıyordu, gözleri karanlıkta alev alev yanıyordu. ‘Şeytan’ diye bağırdım. ‘Ateşleri görmüyor musunuz? Çarmıha gerilen İsa adına - durun!’ Kardeşlerin çoğu korkup durdular; ama keçi de durdu - kardeşlerin onu yalnız koyup, gideceklerinden korkuyordu - bıçaklı kardeş saniye kaybetmeden fırladı, hayvanın üstüne kapaklandı. Bir süre boğuştuklarını gördüm, derken bıçak birden keçinin karnına girdi, siyah teke yere yığıldı, mutlu mutlu meledi. Bu kez öteki kardeşler atıldılar ve göz açıp kapayıncaya dek parçaladılar tekeyi, kardeşlerin her birinin ağzında kanı damlayan bir et parçası vardı. acele acele çiğneyip duruyorlar, derken yeni bir lokma ısırıyorlardı: sonra burma boynuzlu kellesi kopmuş hayvanın çevresinde, sarhoşlar gibi ağızlarında kan ve ateş damlayarak, halay çekmeğe başladılar. Bense, bir yandan göğsümü dövüyor, ağlıyordum. Havada ağır basan yoğun kükürt dumanları vardı. Derken - ya Rabbim, gerçekten büyüksün - kellenin birden oynadığını gördüm, şu iki gözümle gördüm. Havaya kalktı; vücut birleşti ve kopuk kelleye yapıştı, dört ayak yere bastı, kısa, alaylı bir meleme duydum, derken keçi, dipdiri, gece içinde kayboldu. Ama kardeşler, kaygısız, oynamağa, yemeğe devam ediyorlardı: Ayartıcı gözlerini boyamıştı onların, hiç bir şey görmemişlerdi. Portiuncula’ya dönmedim; ayaklarına kapanayım sana kardeşliğin, ruhlarımızın, tehlikede olduğunu bildireyim diye buraya geldim; durma gel, Francesco Kardeş!”</p>
		<p class="normal">“Çobanlık gerçekten çetin bir görev” diye mırıldandı Francesco, denize doğru akan ırmağın çamurlu, koyu suyuna bakarak “Suç bende. Bu hac yolculuğu sırasında yeni kaygılar altüst etmişti beni, ruhum bir ara kendini unuttu ve sürüme göz kulak olmayı bıraktı. Kardeşler yardımcısız kaldı, dağıldılar. Suç bende! Geliyorum. Peder Silvestro. Onları yeniden topla ve İsa adına sabırlı olmaları için yalvar: geliyorum. Git sen, Tanrı korusun!”</p>
		<p class="normal">Peder Silvestro, Francesco’nun elini öptü. “Allahaısmarladık!” diye kuzeye doğru yola çıktı.</p>
		<p class="normal">Francesco bana döndü. “Suç bende” diye tekrarladı. “Günah işleyen; kadın, yiyecek, yumuşak yatak isteyen, ağzını keçi etiyle dolduran benim!”</p>
		<p class="normal">Göğsünü döverek ahuvah etmeğe başladı.</p>
		<p class="normal">Kolumu beline doladım. Kıyı boyunca ilerledik, sonunda sık yapraklı bir kavak ağacının altına çöktük. Francesco bitkin, gözlerini kapadı. Kafasında kardeşler vardı tabii, çünkü durmadan iç çekiyordu. Sonunda gözlerini açtı.</p>
		<p class="normal">“Düşler” dedi, “Tanrının gece kuşlarıdır: haber getirirler. Bu kutsal kente doğru yola çıkmadan önce, kara bir tavuk görmüştüm, öyle cılızdı, öyle küçük kanatları vardı ki, ne kadar gererse gersin onları, civcivlerin çoğu dışta kaldı, ıslandılar... anlamını sezip yola çıkmamam gerekti.”</p>
		<p class="normal">Böyle konuşurken, tuhaf görünüşlü bir keşiş, bizi görüp durdu. Beyaz bir hırkası vardı, belinde de meşin bir kemer; ayaklarında domuz derisinden sağlam pabuçlar, tepesi traşlı başındaysa siyah yün bir takke vardı. Yüzü sertti, vahşiydi, gözleri iki kor parçası. Francesco’yu görünce durup, şaşkınlıkla ona baktı. İlkin tedirgin oldu, sonra sevindi. Kollarını açıp, seslendi: “Kardeşim, kimsin sen?” diye sordu.</p>
		<p class="normal">“Niye gözlerini dikmiş bakıyorsun öyle?” diye sordu Francesco. “Bir yerde mi görmüştün beni önceden?”</p>
		<p class="normal">“Gördüm ya, gördüm ya, düşümde, dün gece. İsa göründü. Öfkeliydi, elini kaldırmış, dünyayı ezmek için indirmek üzereydi. Birden Kutsal Meryem Ana ilerledi ve bağırdı, ‘Esirge oğlum. Bak, sana bağlı iki kişi var. Sabırlı ol; onlar dünyayı destekleyecekler.’ Biri naçiz bendim ötekiyse... ötekiyse, galiba sendin kardeşim. Yüzün, davranışın, üstündeki hırka, kukuleta - aynı hep! Kimsin? Tanrı bizi birleştirdi.”</p>
		<p class="normal">“Adım Assisi’li Francesco. Bana Tanrının küçük tatlı dilencisi ve soytarısı derler.” diye karşılık verdi Francesco, yabancının oturması için yanında yer açarak. “Ya sen kimsin?”</p>
		<p class="normal">“Ben İspanyalı bir keşişim. Dünyanın öteki ucundan sapkınlara ve kâfirlere karşı savaş açacak bir düzen kurmak için Papanın iznini almağa geldim. Adım Domencio.”</p>
		<p class="normal">“Ben de düzen kurmak ve vâz edebilmek için Papadan izin almağa gelmiştim.”</p>
		<p class="normal">“Neyi vâz edeceksin, Franceso Kardeş?”</p>
		<p class="normal">“Salt yoksulluğu, salt sevgiyi.”</p>
		<p class="normal">“Yani her köyün ortasında çalı çırpı yakıp, sapkınların, günahkârların ve kâfirlerin topunu birden yakmayacak mısın?</p>
		<p class="normal">Francesco ürperdi: “Hayır, hayır!” diye karşılık verdi. “Günahı, günahkârların canını alarak öldürmeyeceğim. Kötülük yapanlara ve kâfirlere savaş açmayacağım. Sevgiyi vâz edeceğim ve seveceğim; barışı vâz edeceğim, dünyadaki herkese karşı kardeş sevgisi duyacağım. Bağışla beni Domencio kardeş, benim seçtiğim yol bu.”</p>
		<p class="normal">“İnsan yaradılışı kötüdür, kurnazdır, şeytansıdır,” diye bağırdı beyaz hırkalı adam. “Sözünü ettiğin incelik yetmez; kuvvet gereklidir. Beden engel olursa, ruhun kurtulması için, onu yok etmek gerekir. İspanyada çalı çırpı yakacağım, böylece ruhlar, kül olarak bedenlerini bırakacak ve göğe yükselecek.”</p>
		<p class="normal">“<span class="ideitalik">Ceniza y nada! Cenize y nada!”</span> diye bağırmağa başladı keşiş yumruğunu sıkarak. “Kül baştanbaşa kül! Savaş!”</p>
		<p class="normal">“Sevgi!”</p>
		<p class="normal">“Kuvvet!”</p>
		<p class="normal">“Acıma!”</p>
		<p class="normal">“Francesco Kardeş, hayatı çiftlerin aşk türküleri söyleyerek kolkola dolaştıkları bir gezinti yeri mi sanırsın? Hayat savaştır, alın teridir, şiddettir! Güneş yükseldi mi, ne duruyorsun, kalk! Su içmek mi istiyorsun, kolunu sıva, kuyu aç; kötüyü kovmak mı istiyorsun, kötülük edenlerin kafasının ortasına indir; öldüğün zaman da yanına baltanı al ki, Cennete girmek istiyorsan, kapısını kırasın. Cennetin tek anahtarı baltadır... Öyle dehşet içinde bakma bana zavallı, küçük tatlı keşiş. İncil’de de böyle yazar. ‘Şiddet kullananlar, Cennete kuvvete baş vurarak girdiler.’”</p>
		<p class="normal">Francesco içini çekti. “Şiddetin de Tanrıdan geldiğini bilmiyordum. Zihnimi genişlettin; ama gönlüm direniyor ve ‘Sev! Sev!” diye bağırıyor. Ama, kimbilir, olur ya karşıt yollarımız, bir de bakarsın birleşmiş. Cenabı Hakk’a çıkarken birden karşılaşmışız.”</p>
		<p class="normal">“Tanrı nasib etsin,” diye karşılık verdi yabancı. “Ama korkarım ki, insanlar, yani kurtlar arasına düşmüş bir kuzusun sen. Hedefine varmadan seni yeyip bitirecekler. Apaçık zihnimde olanı söylersem, beni bağışlarsın umarım: sevgi konusunda her şeyi biliyorsun, ama yetmez bu. Nefretin de Tanrıdan geldiğini öğrenmen gerek, o da Rabbin hizmetinde. Bu gibi zamanlarda, dünyanın bu düşmüş durumunda, nefret sevgiden daha çok işine geliyor.”</p>
		<p class="normal">“Nefret ettiğim tek şey Şeytan, Domencio Kardeş,” diye cevap verdi Francesco. Ama bunu der demez vücudu baştan aşağı ürperdi, böyle sert konuştuğu için korkudan apışıp kalmış gibiydi.</p>
		<p class="normal">“Hayır, hayır,” diye ekledi hemen, “ondan bile nefret etmiyorum. Zaman zaman secdeye varıp, Tanrıya sapkın kardeşimizi bağışlaması için yalvarıyorum.”</p>
		<p class="normal">“Kimden söz ediyorsun?”</p>
		<p class="normal">“Şeytandan, Domencio Kardeş”</p>
		<p class="normal">Domencio Kardeş güldü. “Tanrı kuzusu” dedi, “elimde olaydı, Tanrının arslanı olurdum. Arslanlarla kuzular bir arada yaşayamazlar; Allahaısmarladık!”</p>
		<p class="normal">Gitmek üzere ayağa kalktı.</p>
		<p class="normal">“Güle güle, Domencio Kardeş. Arslanla kuzu, sevgiyle kuvvet, ışıkla ateş, iyile kötü: her şey bil ki, aynı doruğa tırmanır, Tanrının dağına; ancak bilmezler. Nefretin bunu bilmediği açık; sevgi biliyor, o da açık; gitmeden önce, kardeşim sana mutlu sırrı açayım: günü birinde hepsi birleşecekler. Tanrının açık kollarla durduğu dorukta. İnşallah biz de orada, yukarıda bir kez daha karşılaşırız Tarının arslanı, o zaman küçük kuzusunu yutamazsın!”</p>
		<p class="normal">Şimdi de gülme sırası Francesco’da idi. Elini sallayarak, güle güle dedi ateşli keşişle.</p>
		<p class="normal">Beyaz hırkasının rüzgârla şiştiği ve ırmaktaki bir dönemeçte kaybolduğunu gördük. Francesco bana döndü. Ağzı kulaklarına varıyordu gülümsemekten.</p>
		<p class="normal">“Domencio Kardeş, bizi yeyip yutmak istiyor” dedi, “Ama bilmiyor - nasıl bilsin? - Yargı Günü’nün yakın olduğunu, kuzularla arslanların kaynaşıp birleşeceklerini.”</p>
		<p class="normal">Yazmayı bıraktım, parşömen üzerine iki büklüm eğilmiş, tüykalemim yaşlı kulağımın arkasında, bir an dinleneyim dedim. Gözlerim kapalı, Kutsal Kentte geçirdiğimiz geceleri ve gündüzleri hatırlamağa çalışıyorum. Kiliseleri, törene katılan yüksek rütbeli papazları, cıvıldar gibi Tanrıya ilâhiler okuyan küçük çocukları, göğün ortasında kurulmuş, bizi yakan güneşi, sonra güneşin kavurduğu yeryüzünü, ve yüreklerimizi ferahlatan o şiddetli fırtınayı hatırlıyorum. Francesco, Kutsal Havariler kilisenin cümle kapısının altında, yanımda duruyordu; ardına kadar açık gözlerle, kendinden geçmiş gibi, bir yere bakıyordu, titreyen burun delikleri toprağın o ıslak kokusunu içine alıyor, yanaklarından sevinç gözyaşları akıyordu.</p>
		<p class="normal">“Gök yeryüzüyle, Tanrı insan ruhuyla birleşiyor,” dedi bana. “İncil’deki sözlerin, toprağın bağrında, tohumlar gibi sulandığı, filizler gibi fışkırdığını duymuyor musun? İçim sanki yeni bir çayırla kaplandı, zihnim gelinciklerle doldu.”</p>
		<p class="normal">Nice çabadan sonra, kuralımızı onaylayan izni almıştık, parşömenin kenarına ipek bir kurdelayla bağlı, iki güçlü anahtarın sarktığı Papanın büyük mührünü elde etmiştik, derken bir koşu tutturmuş, soluğumuzu, Papalık katedrali Lateran kilisesinin önünde almıştık; orada iki sarhoş gibi hoplamağa, sıçramağa, kolkola oynamağa başlamıştık. Francesco, parmaklarını ağzına sokup, görünmeyen sürüsünü çağıran bir çoban gibi ıslık çalmıştı.</p>
		<p class="normal">Ne büyük zevkti. İnsan yüreğinin yaratıcı gücü ne büyüktü, havayı biçimlendirerek yeniden yaratma gücü. “Cennet bu işte!” diye bağırdım Francesco’ya. “Cennet içimizde dediği zaman haklıymış İsa. Açlık, susuzluk, felâket diye bir şey yok. Varolan tek şey insan yüreği: hiçliği, çarkına takıp döndürüyor, onu ekmek, su ve mutluluğa çeviriyor.”</p>
		<p class="normal">Biz ıslık çalıp oynarken, genç, soylu bir kadın şaşkın şaşkın yanaştı.</p>
		<p class="normal">“Ne oldu size?” diye sordu gülerek. “Kim size bu kadar şarap içirip sarhoş etti?”</p>
		<p class="normal">“Tanrı!” diye cevap verdi Francesco, elini çırparak. “Nice şarap fıçılarının efendisi İsa. Gelin, siz de gelin. Siz de için!”</p>
		<p class="normal">“Nereden geliyorsunuz?”</p>
		<p class="normal">“Hiçlikten, madam.”</p>
		<p class="normal">“Nereye gidiyorsunuz?”</p>
		<p class="normal">Tanrıya. Hiçlikle Tanrı arasında, oynuyor ve ağlıyoruz.”</p>
		<p class="normal">Genç kadın gülmüyordu artık. Elbisesinin yakası açılmıştı.</p>
		<p class="normal">Sağ elini çıplak kalan gerdanına götürüp içini çekti: “Bunun için mi doğduk?”</p>
		<p class="normal">“Evet madam, oynamak, ağlamak ve Tanrıya doğru yol almak için.”</p>
		<p class="normal">“Ben Jacopa’yım, soylu Gratiano Frangipani’nin karısıyım. Hayatım mutlu geçti, utandırıyor beni bu; talihim hep yaver gitti, korkutuyor beni bu. Burada, herkesin önünde konuşamam sizinle, lütfedip evime gelirseniz...”</p>
		<p class="normal">Önümüze düştü, biz de peşinden gittik.</p>
		<p class="normal">Bu tatlı, soylu kadının, bir gün Francesco’nun hemşire Clara’dan sonra gelen en değerli, ona en bağlı kadın yoldaşı olacağı kimin aklına gelirdi? Aşırı mutluluğun, özü doğru bir ruhu, tövbekâr, ağlar duruma itebileceği kimin aklına gelirdi?</p>
		<p class="normal">“Utanıyorum” dedi Jacoba, konağına girerken, “Nice kadınların hiç bir şeycikleri yokker, herşeye sahip olmam utandırıyor beni. Haksızlık bu, haksızlık! Hak seviyorsa Tanrı, buna büyük bir felâket gönderir. Yalvarırım ona göndersin. Serbest olaydım, caddelerde yalınayak dolaşır, kapı kapı dilenirdim. Ama kocam var, ayağımdan zincirle bağlıyım.”</p>
		<p class="normal">Francesco hayran hayran bakıyordu ona. “Yiğit bir er ruhu var sizde Madam, bir er kafası var. İzin verin size hemşirem değil de, Jacopa birader, Jacopa Kardeş diyeyim. Sabırlı ol Jacopa Kardeş. Gün gelecek, serbest olacaksın, caddelerde yalınayak dileneceksin. Tanrı büyüktür. Kadınları esirger, sana da acıyacaktır... Şimdilik Allahaısmarladık, yeniden kavuşuncaya kadar!”</p>
		<p class="normal">“Ne zaman, nerede?”</p>
		<p class="normal">“Jacopa Kardeş, içimde bir ses diyor ki: o müthiş ölüm anında.”</p>
		<p class="normal">Elini kaldırıp kutsadı. “Şimdi Allahaısmarladık”</p>
		<p class="normal">“Niçin ölümden söz ediyorsun?” diye sordum Jacopa’nun konağından ayrılıp, memleket yoluna düzüldüğümüzde, “Kahrolasıca yeryüzündeki işimizi daha bitirmeden.”</p>
		<p class="normal">Francesco başını salladı.</p>
		<p class="normal">“Biz ıslık çalıp oynarken, Leo Kardeş, kıvancın doruğuna çıkmışken, karalar içinde, başmeleğin gökten indiğini gördüm. ‘Bekle’ diye başımla işaret ettim. ‘Az daha bekle, Ölüm Kardeş!’ Gülümsedi ve havada kaldı. Korkun olmasın, Leo Kardeş: ecelim gelince öleceğim, ne önce ne sonra tam zamanında...”</p>
		<p class="normal">Kuzeye yöneldik, çabuk çabuk yol alıyorduk, ahırına dönen atlar gibiydik, ayaklarımızdan Roma’nın tozunu silkiyorduk. Arasıra, su bulduğumuz zaman, duruyor, eğilip içiyorduk; derken bir taş üstüne oturuyor, sessiz sessiz uzaklara, Assis’ye doğru bakıyorduk. Yaklaştıkça Francesco’nun yüzü kararıyordu, konuşurken dudaklarını daha zor aralıyordu. Bir çocuk, parlak bir yaban çiçeği, ya da dala tünemiş bakan bir kuş görünce ancak yeniden yüzü aydınlanıyordu.</p>
		<p class="normal">Bir keresinde, “Dünyada çiçek, çocuk ve kuş olduğu süre, korkma, Leo Kardeş.” demişti, “her şey yolunda demektir.”</p>
		<p class="normal">Yürüdük, yürüdük, ayaklarımız kanayan yaralarla kaplandı. Dik tutamaz olduk kendimizi. Hep açtık üstelik, geceleri de donuyorduk. Şöyle bir tabak kuzu kızartması, yanında da bir testi şarap olsa da, kemiklerini yalaya yalaya yeyeydim diyordum kendi kendime. Sonra da yumuşak bir yatak. O zaman ne büyük bir zevkle överdim Tanrıyı... Bu ayartıcı manzarayı uzaklaştırmak için, başımı öte yana çevirmem boşunaydı. Tabak, testi ve yatak, hep karşıma çıkıyor, havada önümde dönüp duruyordu.</p>
		<p class="normal">Francesco düşüncelerimi sezdi. Bana acıyarak elini yavaşça omuzuma koydu.</p>
		<p class="normal">“Sevgili Leo Kardeş, şimdi nerden geldi aklıma bilmem, yalnız yaşayan ululardan biri, hiç bir zaman unutamadığım bir şey anlatmıştı. Anlatayım mı sana?”</p>
		<p class="normal">“Dinliyorum, Francesco Kardeş,” dedim, önüme bakarak; göz bebeklerimde tabağı, testiyi ve yatağı görecek diye ödüm patlıyordu.</p>
		<p class="normal">“Bir gün yanından geçen biri, kutsal adamın ahlarını duymuş, durup sormuş, ‘Tanrının azizi, nedir dileğin, nedir sana böyle ah çektiren?’</p>
		<p class="normal">“‘Bir bardak soğuk su, yavrum,” diye cevap vermiş yalnız kişi.</p>
		<p class="normal">“‘Bundan kolay ne var, testini gece dışarıda bırakırsan, soğuk suyun olur.”</p>
		<p class="normal">“Bir keresinde öyle yapmıştım, yavrum. Ama o gece bir düş gördüm. Cennetin önüne gelmiştim de, kapısına güm güm vuruyordu. ‘Kim var orada?’ diye bir ses geldi içerden. ‘Benim, Theba’lı Pachomius.’ Derken ses çınladı: “Git buradan. Geceleri testisini dışarıda bırakıp, su soğutanlar, giremezler Cennete.”</p>
		<p class="normal">Francesco’nun ayaklarına kapandım. “Bağışla, Francesco Kardeş. Hâlâ hakim değilim bedenime. Hâlâ duyuyorum, açlığı, yorgunluğu, soğuğu. Sen nereye gidersen, ben de oraya gidiyorum ya, bazan zihnim seni izlemiyor; küstahlaşıyor, direnmeye başlıyor. Cennet kapısının önündeyim de, açılmıyor.”</p>
		</body>
</html>