<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>AllahinGaribi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">Allah’ın Garibi</h1>
<p class="normal">Peder Francesco, bugün kalemi ele alıp da senin hayatını ve çağını yazmağa kalkışan naçiz ben, hatırlarsın, ilk karşılaştığımızda zavallı bir dilenciydim, çirkindim, saçım sakalım birbirine girmişti, kaşlarımın kılları enseminkilere karışıyordu. Korku doluydu gözlerim, bön bön bakıyordum; kekeliyordum, kuzular gibi meliyordum; sense, çirkinliğimle, aşağılık durumumla alay ederek, bana ‘Leo Kardeş’ arslan kardeş demiştin. Ne var ki, hayat hikâyemi anlatınca sana, ağlamağa başladın; kollarınla sımsıkı sarıp, öptün beni, “Leo Kardeş, bağışla beni,” dedin “‘Arslan’ diyerek seni alaya aldığım doğru, ama şimdi gerçekten ‘arslan’ olduğunu görüyorum; çünkü ancak bir arslan düşebilir peşine, senin düştüğün şeyin.”</p>
<p class="normal">Manastır manastır, köy köy geziyor, bir çölden ötekine uzanıyor. Tanrıyı arıyordum. Dünya evine girmedim, çoluk çocuk edinmedim, çünkü Tanrıyı arıyordum. Bir elimde ekmek dilimi, ötekinde bir avuç zeytin, açlıktan ölecek gibi olur da yemesini unuturdum, çünkü Tanrıyı arıyordum.</p>
<p class="normal">Yürümekten şişmişti ayaklarım, dilimde tüy bitinceye dek aynı soruyu sordum durdum. Sonunda kapı çalıp, ilkin ekmek, derken tatlı bir söz, sonra da kurtuluş dilenmekten usandım. Herkes gülüyordu halime, mecnunun teki deyip, kapı dışarı ediveriyorlardı; böylece, uçurumun kenarına gelinceye dek ittiler beni. Bıkmıştım; küfretmeğe başladım. Ne de olsa ben de insanım, diyordum kendi kendime; yürümek, baş açık, ayak yalın aç karınla dolaşmak... Çaldığım gök kapılarının bir türlü açılmayışı yormuştu beni. Derken; bir gece, umutsuzluğa düşmek üzereyken, Tanrı elimden tuttu; seni de elinden tutmuştu Peder Francesco, tutmuştu da bizi bir araya getirmişti.</p>
		<p class="normal">Şimdi hücremde oturmuş, minik penceremden bahar bulutlarını seyrediyorum. Aşağılara, manastır avlusuna gökler inmiş; yağmur çiseliyor, burcu burcu kokuyor toprak. Bahçedeki limon ağaçları çiçek açmış; uzaklardan guguk kuşunun sesi geliyor. Yapraklar gülmede hep: Tanrı yağmur olmuş, dünyaya yağıyor. Ne zevk ya Rabbim! Bu ne mutluluk! Toprak, yağmur, gübre ve limon ağacı kokuları nasıl da karışıp, insan yüreğiyle bir oluyor! Doğrusu, insan topraktır. O da, toprak gibi, sine sine yağan okşayıcı bahar yağmurlarını sever. Sulanan yüreğim çatlayıp açılıyor, bir filiz sürüyor içinden; ve sen Peder Francesco, sen ortaya çıkıyorsun.</p>
		<p class="normal">İçimdeki toprak baştanbaşa çiçeklendi, Peder Francesco. Anılar kaynaşıyor; zaman, çarkını geri çeviriyor; sen önde, ben ürkek adımlarla ardında, yeryüzünde birlikte yol aldığımız o kutsal anlar yeniden canlanıyor. Hatırlar mısın ilk karşılaşmamızı?</p>
		<p class="normal">Karnım öyle açtı ki o gece, ünlü Assisi kentine girerken sendelemiştim, düşecektim nerdeyse. Ağustostu. Yüce bir ay vardı. Beğendiğim bu soylu kente, Tanrıya şükürler olsun, önceden de gelmiştim; ama şimdi bambaşkaydı. Neydi bu? Ben nerdeydim? Evler, kale, kiliseler, kuleler: havada dönüyorlar, erguvan gök altındaki bembeyaz denizde yüzüp duruyorlardı. Yeni yapılan San Pietro kapısından kente girdiğimde, akşam yemeği vaktiydi. Ay yeni doğmuştu; kıpkırmızı bir dolunay. Kibar, nazik bir güneşti sanki. Kalenin tâ yukarısından, durgun akan çağlıyan Rocca, çan kuleleri ve damlar üzerine dökülüyor, hendekleri sütle dolduruyordu, derken bu hendekler taşıyor, dereler gibi akan, dar, ağaçlıklı yolları kaplıyordu, kentlilerin yüzlerine öyle bir şavk veriyordu ki, hepsinin de Tanrıyı düşündüğünü sanırdınız. Durdum, önümde açılan görüntü alıp götürmüştü beni. Bu Assisi mi? diye soruyor, ikide bir istavroz çıkarıyordum. Bunların, ev, insan, çan kulesi olduğu gerçek miydi, yoksa ölmeden Cennete mi girmiştim? Ellerimi uzattım; ay avuçlarımı doldurdu, bal gibi tatlı, jelatinimsi bir ay. Tanrının rahmetinin dudaklarımda, şakaklarımda gezindiğini duydum... Ve anladım. Çığlık attım. Belliydi; buradan bir azizin geçmiş olduğu apaçıktı. Kokusu sinmişti havaya. Ay ışığı altında avare avare, yılankavi ağaçlıklı yollardan çıkarak San Giorgio’ya ulaştım. Cumartesi gecesiydi, büyük bir kalabalık toplanmıştı. Türküler ve boğuk çığlıklar, mandolin sesleriyle, kızarmış balık, yasemin, gül ve ateşte cızırdayan kebap kokularına karışıyordu. Açlık içimi kemirmeğe başlamıştı.</p>
		<p class="normal">“Ey, iyi yürekli Hıristiyanlar,” diye seslenerek törendeki bir topluluğa yanaştım, “bu ünlü Assisi kentinde bana sadaka verecek yok mu? Bütün istediğim, yemek, uyumak, sabahleyin de gitmek.” Beni baştan aşağı süzdükten sonra güldüler.</p>
		<p class="normal">“Ne sandın kendini?” diyerek gülmekten katıldılar. “Yaklaş hele, boyunu posunu görelim.”</p>
		<p class="normal">“Olur a, İsayımdır,” dedim onları ürkütmek için. “Zaman zaman İsa, böyle dilenci kılığında yeryüzünde görünür.”</p>
		<p class="normal">“Sakın bir daha o lâfı ağzına almayasın, yoksa karışmayız bak,” dedi biri. “Sana tadımızı kaçırtmak niyetinde değiliz. Haydi bakalım, yollan! Yoksa alimallah hepimiz birden, bir bir ayaklanır da, çarmıha geriveririz seni!”</p>
		<p class="normal">Bir kahkaha daha koptu; ama aralarında en genci halime acımıştı.</p>
		<p class="normal">“Pietro Bernardone’nin oğlu Francesco, şu bizim “Eli Açık”, o sadaka verir sana. Talihin varmış. Kuyruğunu bacakları arasına kıstırmış, dün Spoleto’dan dönüp geldi. Git bul onu.”</p>
		<p class="normal">Tam o sırada, çirkin, kabasaba, çam yarması bir adam ileri atıldı. Sapsarı yüzü fare suratını andırıyordu, adı Sabbatino idi. Birkaç yıl sonra, Francesco’nun çömezi olduğunda, yeniden karşılaşacaktık kendisiyle; birlikte, yalınayak yeryüzünü tepecektik. Ancak, bu gece, Francesco adını duyunca pis pis sırıtmıştı:</p>
		<p class="normal">“Atın madalyalarını takıp takıştırıp, tüylerle donanıp Spoleto’ya savaşa gitmesi nedendir sanırsınız? Güya büyük işler peşindeymiş; kendisini şövalye yaptıracakmış da buraya gelip bize meydan okuyacakmış. Ama, Tanrının gözünden ne kaçar ki. Kafasının ortasına yumruğu yer yemez, kabaran horozumuz tüyleri yolunmuş halde dönüp geldi.</p>
		<p class="normal">Havaya sıçrıyarak ellerini çırptı.</p>
		<p class="normal">“Bir de türkü düzdük ona,” dedi kıkırdıyarak. “Hazır mısınız çocuklar; haydi, hep bir ağızdan!”</p>
		<p class="normal">Derken, hep birlikte el çırparak avazları çıktığı kadar şarkı söylemeğe başladılar:</p>
		<p class="normal"><span class="ideitalik">Başını alıp gitti Spoleto’ya, la-la la-la</span></p>
		<p class="normal"><span class="ideitalik">Palazlanmağa Spoleto’da</span></p>
		<p class="normal"><span class="ideitalik">Başını alıp gitti Spoleto’ya, tra-tra, tra-tra</span></p>
		<p class="normal"><span class="ideitalik">Kırpılıp gelmez mi baştanbaşa!</span></p>
		<p class="normal">Şarap ve mezeler karşısında içim eziliyordu. Soluk soluğa, bir kapı kenarına dayandım.</p>
		<p class="normal">“Nerede peki Francesco dediğiniz şu ‘Eli Açık’, Tanrı ondan razı olsun! Nerdedir, söyleyin de, varıp ayaklarına kapanayım.”</p>
		<p class="normal">“Kentin yukarı mahallesinde,” dedi delikanlı. “Bir pencere dibinde dikilmiş, serenat yapıyordur sevgilisine.”</p>
		<p class="normal">Açlıktan bitkin bir halde, dar yollardan ine çıka yürümeğe başladım. Bacalardan duman tütüyordu. Yemek pişiriyorlardı –hepsi de akıllı uslu kişilerdi bunların– yemek kokuları geliyordu burnuma. Bağırsaklarım, kuşların ve farelerin didik didik ettiği üzüm salkımı gibi sarkıyordu. Dayanamaz oldum, başladım küfre: “Şu Tanrının, nereden de düştüm peşine,” diye öfkeyle mırıldandım: “Düşmeyeydim, miskin miskin uyuklardım şimdi! Ne zevk olurdu! Kocaman bir has ekmek dilimi, o canım domuz kızartması, arpacık soğanı, defne ve kimyonla bol yağda pişmiş hayvan yahnisi yemek olurdu işim gücüm. Serinlemek için de bir testi Umbria şarabını dikerdim. Derken beni ısıtacak bir dul aramağa çıkardım: dulun sıcaklığı üstüne tatlı sıcaklık yoktur dünyada derler. Mangal halt etmiştir yanında... Ama gelgelelim şimdi, Tanrı peşinde ne yapacağım ben?”</p>
		<p class="normal">Isınayım diye elimden geldiğince adımlarımı sıklaştırdım. Birden, içimden bir şey itti beni, yeniden temiz havaya kavuşmak için, baştan çıkmamak, kokulardan ve dullardan kaçmak için koşmağa başladım. Sonunda, ünlü Rocca’ya kalesinin yükseklerine ulaştım. Koca duvarlardan eser kalmamıştı, kapılar kömüre dönmüştü; iki çatlak kuleden başka hiçbir şey yoktu. Otlar çevresine sarılmış, yarık taşlar arasından fışkırıyordu. Halk, birkaç yıl önce artık dayanamaz olmuş, beylerine karşı ayaklanarak bu şahin yuvasına saldırmış, onu yerle bir etmişti. (Biz sıramızı bekleye duralım), kendilerini şaraba veren, tıka basa doyuran bu derebeylerin uğradığı musibetin tadına varmak için, yıkıntıları şöyle bir dolaşmak istedimse de, dondurucu ayaz üşüttü beni. Bir koşu tutturdum aşağı doğru. Evlerde ışıklar sönmüştü, horul horul uyuyordu herkes. Yemişler içmişler zıbarmışlardı. Bu saygı değer yuva sahipleri, aradıkları Tanrıyı bulmuşlardı, tıpkı istedikleri gibi yeryüzündeydi. Kendi boyutlarındaydı bu. Tanrı, çoluklu çocuklu, karıları olan, hayatın en iyi nimetlerine sahip bir Tanrıydı; bense, mecnun, Assisi sokaklarında yalınayak, karın aç, tir tir titriyerek dolaşıyor, göğün kapılarını yumrukluyor, bir yandan küfrediyor, bir yandan da ısınmak için, tutkuyla Tanrının adını anıp duruyordum.</p>
		<p class="normal">Gece yarısına doğru, piskoposluk kilisesi dolaylarından gelen gitar ve lavta sesleri duydum. Yavuklularına serenat yapan delikanlılar olacaktı. Aralarından biri türkü söylüyordu. Ayak ucuna basa basa yaklaştım, bir kapı girintisine saklanıp, sırtımı duvara yapıştırdım. Kont Scifi’nin konağı önünde beş altı delikanlı vardı. Aralarında en kısa boylusu, şapkasında uzun bir tüy, kollarını kavuşturmuş duruyordu, başını yukarı kaldırmış, gözlerini kafesli bir pencereye dikmişti. O türkü söylüyor, kendinden geçen çevresindekiler, gitar ve lavtalarıyla ona eşlik ediyorlardı. Ne güzel sesti bu! Ne kadar tatlı, tutku doluydu ya Rabbim! Hem yalvarır, hem buyurur bir havası vardı! Şarkıyı hatırlayamayacağım, gelecek kuşaklar unutmasın diye burada tekrarlayamayacağım; ama, atmacanın kovaladığı bir ak güvercini dile getirdiğini pek iyi hatırlıyorum; delikanlı, koynuna sığınması için güvercini çağırıyordu. Yumuşak, durgun bir sesi vardı, kafesin arkasındaki uyuyan kızı uyandırmaktan çekiniyordu sanki. Onun uyuyan bedenine değil de, uyanık duran ruhuna söyler gibiydi. Gözlerim yaşla dolmuştu. Altüst olmuştum: bu sesi önceden de işitmiştim, ama nerde; bu tatlılık, bu yakarış, bu buyurur hava? Nerede ve ne zaman duymuştum bu çağrıyı: çığlık atarak peşinde koşan atmacayı, dehşet içinde cıvıldayan güvercini; ve uzaklardan, pek uzaklardan gelen kurtuluşun o tatlı, çağıran sesini?</p>
		<p class="normal">Gitarlarla lavtalarını omuzlarına atan delikanlılar gitmeğe hazırlandılar.</p>
		<p class="normal">“Yürü gidelim, Francesco,” diye gülerek seslendiler türkü söyleyene. “Ne bekliyorsun? Küçük kontesinin sana gül atacağını mı sanıyorsun? Penceresini açmadı bile, açacağı da yok bu gidişle!”</p>
		<p class="normal">Ama türkü söyliyen, cevap vermeden ötekilerden daha önce davrandı, köşeyi dönüp, açık meyhanelerinden henüz şarkıların kesilmediği alana doğru inmeğe başladı. Tam bu sırada önüne atıldım. Onu kaybederim diye korkuyordum, çünkü birden ruhumun bir güvercin, atmacanınsa Şeytan olduğunu duymuştum, bu delikanlı sığınacağım bağırdı benim için. Paramparça, lime lime olan hırkamı çıkarıp, üzerinden yürüsün diye ayakları önüne serdim. Bal gibi, gül gibi, balmumu gibi bir koku çıkıyordu delikanlının her yanından. Kokladım ve anladım: azizlik kokusuydu bu. Gümüş bir kemikliği açarsanız, aziz kemiklerinin böyle koktuğunu duyarsınız.</p>
		<p class="normal">Dönüp, gülümseyerek bana baktı.</p>
		<p class="normal">“Niçin yaptın bunu?” diye sordu alçak bir sesle.</p>
		<p class="normal">“Bilmiyorum efendim. Nasıl bilebilirim? Hırkam, kendiliğinden sırtımdan kaydı ve yürümeniz için önünüze serildi.”</p>
		<p class="normal">Kalakalmıştı. Gülümseme uçup gitmişti yüzünden.</p>
		<p class="normal">“Gökte bir belirti filan mı var yoksa?” diye sordu bana, tedirgin olmuş gibi ileri doğru eğilerek.</p>
		<p class="normal">“Bilmiyorum, efendim. Ama belirti çok-açlığım, ay, sizin sesiniz. Bana sormayın daha iyi. Yaşlarımı tutamıyorum.”</p>
		<p class="normal">“Belirti çok ha,” diye mırıldandı ürkek ürkek bakınarak.</p>
		<p class="normal">Elini uzattı. Kalın dudakları bana bir şey soracakmış gibi oynadı, ama kararsız kaldı. Yüzü, parlak ay ışığı altında eriyip gitmişti, elleri saydamlaşmıştı. Bir adım ileri atarak yaklaştı bana. Söyleyeceği şeyi işitmek için eğildim, yüzümde alkol kokan soluğunu duydum.</p>
		<p class="normal">“Öyle bakma bana,” dedi fısıldadı öfkeyle. “Sana söyleyecek sözüm yok. Hiçbir sözüm yok!”</p>
		<p class="normal">Yeniden yürümeğe başladı, adımlarını sıklaştırdı. ‘Peşimden gel’, der gibi el etti.</p>
		<p class="normal">Ay ışığı altında, ona baka baka, tırıs tırıs gitmeğe başladım ardından. İpekliler giymişti, kadife şapkasında uzun kırmızı bir tüy vardı, kulağının arkasına da bir karanfil iliştirmişti. Bu adam Tanrı peşinde filan değil, dedim kendi kendime; ruhu, bedeni içinde çamura batmış gibi debelenip duruyor.</p>
		<p class="normal">Birden acıdım haline. Elimi uzatarak, dirseğine dokundum.</p>
		<p class="normal">“Kusura bakmayın,” dedim, “size bir şey sormak istiyordum da: yiyorsunuz içiyorsunuz, ipekliler kuşanıyor, pencere diplerinde türkü söylüyorsunuz. Hayatınız sonsuz bir eğlence. Eksik hiçbir şeyiniz yok mu kuzum sizin?”</p>
		<p class="normal">Delikanlı birden döndü, dokunmayayım diye çekiverdi kolunu.</p>
		<p class="normal">“Yok ya. Eksik hiçbir şeyim yok,” diye cevap verdi sinirli sinirli. “Niçin sordun? Soru sorulması hoşuma gitmez.”</p>
		<p class="normal">“Halinize acıdım da,” dedim cesareti ele alarak.</p>
		<p class="normal">Bunun üzerine, delikanlı horgörür bir davranışla başını yukarı kaldırdı.</p>
		<p class="normal">“Sen mi, sen?”</p>
		<p class="normal">Güldü, ama hemen sonra, soluk soluğa, yavaşça: “Peki niçin? Niçin acıdın, Allah aşkına?” dedi.</p>
		<p class="normal">Sustum.</p>
		<p class="normal">“Söylesene, niçin?” diye sordu yeniden ileri doğru eğilip, gözlerimin içine bakarak. “Kimsin sen, böyle dilenci kılığında? Bu gece yarısı, Asisi sokaklarında beni bulman için biri göndermiş olmalı seni?”</p>
		<p class="normal">Öfkesi gittikçe artıyordu. “Doğruyu söyle! Kim gönderdi seni?”</p>
		<p class="normal">Benden cevap alamayınca, yeri tepti:</p>
		<p class="normal">“Eksik hiçbir şeyim yok! Bana acınılsın değil, özenilsin isterim... Yok işte, eksik hiçbir şeyim yok!”</p>
		<p class="normal">“Hiçbir şeyin mi?” dedim. “Ya gök?”</p>
		<p class="normal">Başını eğip sustu. Ama çok geçmeden:</p>
		<p class="normal">“Gök çok yüksekte benim için. Yeryüzü yetip de artıyor bana; üstelik yakın da!”</p>
		<p class="normal">“Bize gökten yakın ne var ki? Yeryüzü ayaklarımızın altında, çiğniyoruz, ama gök içimizde.”</p>
		<p class="normal">Ay batmağa başlamıştı; tek tük yıldız vardı gökte; uzaktan uzağa, belli belirsiz, tutku dolu serenat sesleri duyuluyordu; tâ aşağılarda, alan uğultu içindeydi. Bu yaz gecesi havası, güzel kokularla, aşkla doluydu.</p>
		<p class="normal">“Gök bizim içimizde, delikanlı,” diye tekrarladım.</p>
		<p class="normal">“Nerden biliyorsun?” diye sordu, korku içinde bana bakarak.</p>
		<p class="normal">“Nice acılar çektim, aç susuz dolaştım ve sonunda öğrendim.”</p>
		<p class="normal">Kolumdan tuttu. “Gel benimle, eve gidelim. Sana yiyecek veririm, yatacak yer bulurum. Ama ne olur göğün sözünü etme bana; senin içindeyse içinde, benimkinde yok.”</p>
		<p class="normal">Gözleri acı çekiyormuş gibi yanıyordu: sesi boğuk çıkmağa başladı.</p>
		<p class="normal">Meyhanelerin gürlemeğe devam ettiği çarşıya indik. Sarhoş delikanlılar, önünde, küçük kırmızı bir fenerin asılı olduğu, aşağılık evlerden birine girip çıkıyordu. Sebze ve meyva yüklü eşekler köylerden sökün etmeğe başlamıştı. Sofralar kuruluyor, masaların üstüne şarap, konyak ve rom şişeleri diziliyordu. İki cambaz direk dikmeğe, ip germeğe uğraşıyordu. Pazar pazarı hazırlıkları başlamıştı.</p>
		<p class="normal">İki sarhoş ay ışığı altında Francesco’yu dikizliyordu, kıs kıs gülmeğe başladılar. Biri omzundan gitarını indirdi. Alaylı bakışlarla Francesco’yu süzerek türküsüne başladı:</p>
		<p class="normal"><span class="ideitalik">Yuvanı yükseğe kurma boşuna</span></p>
		<p class="normal"><span class="ideitalik">Dal kırılır</span></p>
		<p class="normal"><span class="ideitalik">Kuş gider elden</span></p>
		<p class="normal"><span class="ideitalik">Acısı kalır seni yanına</span></p>
		<p class="normal">Francesco, başı yere eğik, kıpırdamadan dinledi.</p>
		<p class="normal">“Haklı,” diye fısıldadı, “haklı.”</p>
		<p class="normal">Görgü kurallarına uyup, bir şey dememem gerekirdi, ama ahmaklık edip ağzımı açtım: “Ne kuşu?” diye soracak oldum.</p>
		<p class="normal">Francesco dönüp bana baktı. Öyle acı doluydu ki bakışları, eline yapışıp öpmekten kendimi alamadım. “Bağışla beni,” dedim.</p>
		<p class="normal">Yüzü tatlılaştı. “Ne kuşu mu? Ben ne bileyim?” Derin derin içini çekti.</p>
		<p class="normal">“Bilmiyorum, bilmiyorum,” diye inledi. “Yeter artık soru sorduğun! Yürü!”</p>
		<p class="normal">Kaçıp gidecekmişim gibi elimi sımsıkı tutuyordu.</p>
		<p class="normal">Kaçmak mı? Nasıl, nasıl bırakabilirdim onu? Nereye gidebilirdim ki? O gün bu gün yanından ayrılmadım. Peder Francesco, yıllar yılı aradığım sen miydin? Bunun için mi gelmiştim dünyaya? Ardından gitmek, seni dinlemek için? Kulaklarım vardı, dilim yoktu; ben de dinlemekle yetiniyordum. Kimseye söylemediklerini bana söyledin. Elimi tuttun, ormanlara daldık, dağ tepe tırmandık, ve sen konuştun.</p>
		<p class="normal">İkide bir şöyle derdin bana, “Leo Kardeş, sen olmasaydın yanımda, söyliyeceklerimi taşlara, karıncalara, ince zeytin yapraklarına söylerdim; yüreğim doldu taşıyor, açılıp da içindekiler dökülmezse dışarı, gönlüm patlayacak.”</p>
		<p class="normal">Böylece, başka kimsenin bilmediği şeyler öğrendim senin hakkında. Onun bunun sandığından çok daha fazla günah işledin; sanıldığından çok daha fazla mucize yarattın. Göğe yükselmen için hızını Cehennemin tabanından aldın. “Ne kadar aşağılara inersen, o kadar hızlı yükseğe çıkarsın,” der dururdun bana. “Hıristiyanlık uğruna savaşanın en büyük yanı, erdemliliği değildir; içindeki küstahlığı, namussuzluğu, âsiliği ve kötülüğü erdeme çevirme çabasıdır. Günün birinde, İblis, Tanrının yanında yer alacak en ulu başmelek olacaktır. Mikail, Cebrail, İsrafil değil, İblisin tâ kendi, korkunç karanlığının özünü en sonunda nura çevirdiğinde.”</p>
		<p class="normal">Ağzım açık, seni dinler, sözlerinin ne kadar tatlı olduğunu düşünür, günah bizi Tanrıya götürecek bir yol nasıl olabilir diye şaşardım; günahkâra bile kurtuluş umudu vardı demek!</p>
		<p class="normal">Senin Kont Favorini Scifi’nin kızı Clara’ya karşı duyduğun beden aşkını da bilen bir ben varım. Gölgelerinden korkan insanlar, senin, sadece onun ruhunu sevdiğini sanmıştır. Ama ilk sevdiğin şey bedeniydi onun! Oradan çıkmıştın yola, hızını bedeninden almıştın. Derken, boğuştuktan, Şeytanın tuzaklarıyla savaştıktan sonra, Tanrı yardım etti de, onun ruhuna erişebildin. Seviyordun o ruhu; dokunmasan da, inkâr ettiğin yoktu bedenini.</p>
		<p class="normal">Clara için duyduğun bu beden aşkı. Tanrıya ulaşmanı engellemek şöyle dursun, sana yardım bile etti, çünkü büyük sırrın perdesini açan, bu aşk olmuştu senin için; bedenin, ne biçimde, ne türlü bir çabayla ruha çevrildiğini görmüştün. Bütün aşklar birdir; ha karı, çocuk, ana, vatan aşkı, ha bir düşünce veya Tanrı aşkı. Aşkın en aşağı basamağındaki bir başarı bile sizi Tanrıya götüren yolun çizilmesine yardım eder. Sen de, aman vermeden, beden ile savaşıp, ona üstün geldin, derken kanınla, gözyaşınla yoğurdun onu, ve yıllar süren korkunç bir boğuşma sonucu onu ruha çevirdin. Erdemlerin olsun, kusurların olsun, hep aynı yolu izlemediler mi! Onlar da bedendi. Clara idiler. Ağlayarak, gülerek, yüreğini parçalayarak, onları da ruha çevirdin. Budur yol; başka yol yoktur. Yolu sen gösterdin, ben de soluk soluğa izledim seni.</p>
		<p class="normal">Günün birinde, bedenin koskoca bir yara haline gelmiş, kana belenmiş kayalardan inliyerek yükseldiğini görünce, acımıştım sana. “Francesco Kardeş, nedendir bu denli eziyet edişin bedenine?” diye bağırdım. Beden de Tanrının bir eseri, saygı gösterilmesi gerekir. Yazık değil mi kanına, o akan kana?”</p>
		<p class="normal">Ama sen hayır der gibi başını sallayarak şöyle cevap verdin, “Leo Kardeş, bugünkü dünyada bir kimseye erdemli diyebilmek için, onun aziz olması bile yetmez, daha yükseklere çıkması gerekir; günahkâr diyebilmek için de hayvandan daha hayvan olması, çok daha aşağılara inmesi gerekir. Günümüzde orta yol diye bir şey yok artık.”</p>
		<p class="normal">Bir keresinde de umutsuz bir durumda yeryüzüne baktığında, seni yutar gibi görmüş, göğe baktığında aradığın yardımı bulamamıştın, derken yeniden bana dönüp, şu sözleri söylediğinde iliklerime kadar ürpermiştim:</p>
		<p class="normal">“Dinle, Leo Kardeş,” dedin. “Sana pek ağır bir şey söyleyeceğim. Dayanamazsan eğer, ey Tanrı kuzusu, unut daha iyi. Dinliyor musun?”</p>
		<p class="normal">“Dinliyorum, Peder Francesco.” diye cevap verdim. Titremeğe başlamıştım. Beni yatıştırmak, düşmemi önlemek ister gibi elini omzuma koydun.</p>
		<p class="normal">“Leo Kardeş, aziz olmak demek, sadece yeryüzüyle ilgili her şeyden değil, aynı zamanda bütün Tanrısal şeylerden de vazgeçmek demektir.”</p>
		<p class="normal">Ama bu küfür çıkar çıkmaz ağzından, dehşete kapıldın. Yere eğilip, bir avuç dolusu toz toprak alarak, ağzına tıktın. Sonra parmağını dudaklarına götürerek, korku içinde gözlerini bana diktin. Birkaç dakika sonra bağırdın:</p>
		<p class="normal">“Ne dedim ben? Bir şey mi söyledim?.. Suss!”</p>
		<p class="normal">Derken hüngür hüngür ağlamağa başladın.</p>
		<p class="normal">Akşamları, lamba ışığı altında, bütün hareketlerini izlerdim, unutulmasınlar diye de bir bir yazdım onları. Dudaklarından çıkan tek bir sözün bile bir ruhu olabilir, diyordum kendi kendime. Yazmazsam, insanlara açıklamazsam, o ruh, kurtarılamayacak, suçu da bende olacaktı.</p>
		<p class="normal">Bundan önce de kaç kez tüy kalemimi elime almıştım, ne var ki, alır almaz, bırakmıştım: her defasında korku beni şaşkına çevirmişti. Tanrı bağışlasın ya, harfler pek ürkütüyor beni. Kurnaz, utanmaz cinlerdir onlar; üstelik tehlikeli de! Mürekkep hokkasını açıp, işiniz yoksa onları serbest bırakın: ele geçmezler artık, bir daha dizginliyebilirseniz, dizginleyin! Canlanıyorlar, birbirleriyle birleşiyorlar, kâğıt üzerinde kendilerini istedikleri düzene sokuyorlar; kara kara, kuyruklu kulaklı. Onları görünce çığırmanız, yalvarıp yakarmanız boşunadır artık: istedikleri gibi deviniyorlar. Karşınızda, zıplaya oynaya, utanmadan çiftleşip durarak, açıklanmasını istemediğiniz şeyi, ne yapıp yapıp ortaya koyuveriyorlar; dışarı çıkıp, insanlığa seslenmek için çırpınan bağrınızdaki şeyi dile getirmek istemiyorlar.</p>
		<p class="normal">Geçen pazar, kiliseden dönerken, cesareti ele almadım değil. Tanrı, onların keyiflerine kulak asmadan, nasıl da topunu bir yere sıkıştırmıştı, o harfler nasıl da yazmıştı İncilleri. Korkma gönlüm, korkma onlardan! Al kalemi eline, al da yaz! Gelgelelim, yine bir mutsuzluk çöktü içime. İncilleri yazan kutsal havarilerdi tabii. Birinin meleği, ötekinin arslanı, bir başkasının öküzü, sonuncusunun da kartalı vardı. Onlar söylemişler, havariler de yazmıştı. Oysa ben?..</p>
		<p class="normal">Böylece yıllar yılı duraksadım, sözlerini derilere, kâğıt parçalarına, ağaç kabuklarına bir bir yazıp, hep yanımda taşıdım. Sorar dururdum kendime, ne zaman kocayacağım diye. Artık yürüyemeyecek bir hale gelip de, manastırın birine çekileceğim, ve hücremin sessizliğinde, ey Peder Francesco, senin sözlerini ve işlerini, bir aziz efsânesi gibi, dünyanın kurtuluşu için kâğıt üzerinde düzenleyeceğim ânın ne zaman geleceğini Tanrıdan sorardım.</p>
		<p class="normal">Acelem vardı, çünkü sözler sanki canlanıyor, deri, kâğıt parçası ve ağaç kabukları üstünde itişip kakışıyorlardı. Boğuluyorlardı, kurtulup kaçmak için baş kaldırıyorlardı. Francesco’nun, evsiz barksız, yorgun argın, dilenci gibi elini uzatmış, manastırımın dışında sessiz sessiz dolaştığını, benden başka kimseye görünmeden, manastırın içine süzülüp, hücreme girdiğini duyuyordum. Daha geçen gece eski bir parşömen üzerine eğilmiş, azizler tarihini okurken, arkamda birinin varlığını duydum. Poyraz esiyordu; hava soğuktu, mangalımı yakmıştım, manastır başkanı, yaşlandığım ve eski dayanıklılığımı yitirdiğim için, hücremde biraz ateş bulundurmama izin vermişti. Çevremi Azizlerin mucizeleri sarmıştı, alev gibi yalıyorlardı beni. Ayaklarım topraktan kesilmişti; havada asılı kalmıştım. Tam o sırada, arkamda birinin varlığını duydum. Dönünce, Francesco’nun mangal başında çömelmiş olduğunu gördüm.</p>
		<p class="normal">“Peder Francesco, Cenneti bıraktın mı?” diye bağırdım ayağa sıçrayarak.</p>
		<p class="normal">“Üşüyorum, açım,” diye cevap verdi, “başımı koyacak yerim yok.”</p>
		<p class="normal">Hücrede bal ve ekmek vardı. Açlığını yatıştırmak için, bir lokma bir şey vereyim diye koştum. Ama döndüğümde kimseyi göremedim.</p>
		<p class="normal">Tanrının bir belirtisiydi bu, görünür bir haberdi: Francesco, yurtsuz ocaksız, yeryüzünde dolaşıyor: bir ocak kursam ona! Yine bir korku aldı beni. Uzun süre kendimle savaştım, sonunda yorgun düşerek başımı parşömene dayadım ve uyudum. Bir düş gördüm. Çiçek açmış bir ağacın altında yatmıştım da, sanki Tanrı, güzel kokulu bir meltem gibi üzerimden esiyordu. Ağaç Cennet ağacıydı, ama çiçek açmıştı! Çiçekli dallar arasından göğe baktığımda, harfleri andıran minik kuş sürülerinin geldiğini gördüm, kuşların her biri bir dala tünedi. Derken cıvıldamağa başladılar, ilkin kendi başlarına, tekrar tekrar, sonra çifter çifter, derken üçer üçer. Daldan dala atlayarak, ikili üçlü, beşli kümeler haline gelmişti, tutku, istek ve büyük acı dolu, tatlı ince bir türkü. Sanki bahar toprağının derinliklerine gömülmüştüm, çiçeklenen bu ağaç bağrımdan yükseliyordu, kökleri gövdemi baştanbaşa kaplıyor, emiyordu beni. Hayatımın bütün sevinç ve acıları kuş olmuş ötüyordu.</p>
		<p class="normal">Uyandım. Cıvıltıları içinde hâlâ duyuyordum; Tanrı hâlâ üzerimde esiyordu. Kalktım, yıkandım, temiz giysilerimi giydim. Sabah duası çanı çalıyordu, istavroz çıkardım, kiliseye gittim, alnımı, ağzımı, göğsümü yere yapıştırdım, duamı ettim. Tören bitince, soluğumu kirletmekten korkarak, kimseyle konuşmadan, çabucak hücreme döndüm. Uçuyordum: melekler beni havada tutuyorlardı. Onları görmüyordum, ama sağımda solumda kanat hışırtılarını duyuyordum. Tüy kalemimi aldım, istavroz çıkardım ve Peder Francesco, hayatını ve çağını yazmağa başladım. Tanrı yardımcım ola, bana yol göstere!</p>
		<p class="normal">Doğruyu söyleyeceğime yemin ederim. Rabbim, hatırlamama yardım et, zihnimi aydınlat, sonradan beni pişman edecek tek söz söyleme bana. Uyanın, tanık olun bana. Umbria dağları ovaları; uyanın, şehidin kanına belenmiş taşlar, İtalya’nın tozlu çamurlu yolları, kara mağaralar, karla kaplı doruklar; uyan ey, onu vahşi doğuya götüren gemi; uyanın cüzamlılar, kurtlar, haydutlar; ve siz, vâzını dinliyen kuşlar, uyanın! Leo Kardeş’in sizlere ihtiyacı var. Gelin şöyle, sağımda, solumda dizilin, doğruyu, sadece doğru olanı söylememe yardım edin. Ruhumun kurtuluşu buna bağlıdır.</p>
		<p class="normal">Korkudan titreyişim, çoğu kez doğruyu yanlıştan ayıramaz olduğumdan. Francesco zihnimde su gibi akıp gidiyor. Yüz değiştiriyor; onu belli bir yerde tutamıyorum bir türlü. Boyu kısa mıydı? Servi gibi miydi? Elimi vicdanıma koyup da kesin bir şey söyleyemiyorum. Bana bodur gibi gelmiştir çoğu zaman; bir deri bir kemikti, yoksulluğu yüzünden okunurdu; seyrek, kahverengi bir sakal, kalın etli dudaklar, görünen ve görünmeyen dünyalara çevrili, tavşanınkilere benziyen kocaman, dimdik, kılla kaplı kulaklar. Ama elleri inceydi, parmakları uzun uzundu; soylu bir geçmişten geldiği belliydi. Ama konuştuğu, dua ettiği, ya da düşündüğü sıralarda yalnızdı, bodur gövdesinden fışkıran alevler göklere ağardı, kızıl kanatlarını çırparak havada asılı duran bir başmelekti sanki. Geceleri bu alevleri görürdünüz de, yanmamak için dehşet içinde geri çekilirdiniz.</p>
		<p class="normal">“Sön, Francesco Kardeş,” diye bağırırdım, “sön, dünya baştanbaşa tutuşacak.”</p>
		<p class="normal">Bunun üzerine, gözlerini kaldırır, onun durgun durgun gülümseyerek, bana doğru gelişine bakardım: yüzünde hep o insan sevinci, acısı ve yoksulluğu.</p>
		<p class="normal">Bir keresinde sormuştum, “Francesco Kardeş, karanlıkta bir başına olduğun zamanlar, Tanrı kendini nasıl gösteriyor sana?”</p>
		<p class="normal">Şöyle demişti, “Bir bardak soğuk su gibi, Leo Kardeş; sonsuz gençlik çeşmesinin âb-ı hayatı gibi, ondan içen kişinin susuzluğu sonsuzca giderilmiş oluyor.”</p>
		<p class="normal">“Bir bardak soğuk su mu?” diye bağırdım şaşkınlık içinde.</p>
		<p class="normal">“Ya ne sandındı, Leo Kardeş! Ne korkuyorsun? Tanrıdan daha basit, daha iç serinletici, insanoğlunun dudaklarına daha iyi yakışan ne var ki?”</p>
		<p class="normal">Ama birkaç yıl sonra, Francesco, gövdesinde et kalmamış, kıl ve kemik yığını halinde iki büklüm, nerdeyse son nefesini verecekken, öteki keşişler duymasın diye bana doğru eğilip, titreyen sesiyle şöyle demişti, “Tanrı bir yangın, Leo Kardeş. Yanıyor, biz de onunla birlikte yanıyoruz.”</p>
		<p class="normal">Zihnimde kaldığı kadar, boyu konusunda bütün söyleyebileceğim şu: bastığı topraktan başının üstüne kadar olan yanı kısaydı; gelgelelim başından yukarısı uzadıkça uzuyordu.</p>
		<p class="normal">Bedeninden gözümde canlı kalan iki şey ayaklarıyla gözleri. Ben bir dilenciydim, ömrümü dilenciler arasında geçirmiştim. Tanrının günü, yalınayak, taşlar üzerinde, toz toprak, çamur ve kar içinde dolaşıp duran binlerce ayak görmüştüm. Ama onunkiler kadar iç acısı, elemle dolu, zayıf, yolların aşındırdığı, açık yaralarla kaplı olanını görmemiştim. Bazen, Peder Francesco uyurken, gizlice eğilir, onları öperdim de, insanlığın bütün acısını öpüyormuş gibi olurdum.</p>
		<p class="normal">Gözlerini gören unutamazdı bir daha. İri iriydi, badem biçiminde, zifir gibi kara. Bu denli uysal bakışlı, kadifemsi gözler hiç görmedim diye bağırasınız gelirdi; ama bu düşünce zihninizde belirmeğe kalmaz, o gözler birden iki kapak gibi açılırdı da içini görürdünüz; yüreğini, böbreklerini, ciğerlerini; tutuşmuş, alev alev yandıklarını. O gözler size baksa da, çoğu kez göremezdi. Ne görüyordu peki? Derinizi, etinizi, başınızı değil, kafatasınızı. Bir gün avucuyla yüzümü okşuyordu. Gözleri, esirgeyici, tatlı bakışlarla bakıyordu, şöyle dedi, “Leo Kardeş, seni seviyorum, çünkü kurtlarını, dudaklarında, kulaklarında başıboş dolaşmağa bırakıyorsun; onları kovmuyorsun.”</p>
		<p class="normal">“Ne kurtları, Peder Francesco? Kurttan murttan haberim yok benim.”</p>
		<p class="normal">“Nasıl olmaz, dua ettiğinde, ya da düşünde Cennetteyken, bal gibi görürsün, görürsün de kovmazsın, çünkü pekâlâ bilirsin ki, Leo Kardeş, onlar Tanrının, Ulu Hakanın gizli habercileridir. Tanrı, gökte bir düğün düzenliyor, onları da bizi çağırsınlar diye gönderiyor: Selâmı var sana Ulu Hakanın, seni bekliyor, gel haydi!”</p>
		<p class="normal">Francesco, insanlar arasına karıştı mı güler oynardı; durup dururken havaya sıçrar, oynamağa başlardı, sonra iki değnek ele geçirir, bir yandan kendi bestelediği kutsal türküleri söyler, bir yandan da “keman” çalardı. Yoldaşlarına cesaret vermek için yapıyor olmalıydı bunu, yoksa pekâlâ biliyordu, ruhun acı çektiğini; bedeninin acıktığını, insan dayanıklılığının hiç olduğunu. Yalnız başına kaldı mı da, yaşlarını koyuverirdi, göğsünü döver, dikenler, ısırgan otları arasında yuvarlanır, ellerini göğe kaldırarak bağırırdı, “Bütün gün boyunca, çırpınıp duruyor, seni arıyorum Rabbim; ben uyurken, bütün gece boyunca da, sen beni arıyorsun: geceyle gündüz, izleye dursunlar birbirlerini, biz ne zaman buluşacağız Rabbim?”</p>
		<p class="normal">Bir keresinde, gözlerini göğe dikmiş, bağırıyordu: “Yaşamak istemiyorum artık. Soy beni Rabbim. Bedenimden kurtar beni. Al beni!”</p>
		<p class="normal">Her şafak vakti, kuşlar ötmeğe başladığında; öğleyin, ormanın serin gölgelerine daldığında; geceleri, ay ışığında, ya da yıldızların altında, dile getirilemeyecek bir kıvançla ürperir, yaşlı bakışlarını bana dikerdi. “Ne büyük mucizedir bunlar, Leo Kardeş!” derdi. “Bu güzelliği yaratan nedir dersin? Ona ne ad verebiliriz?”</p>
		<p class="normal">“Tanrı, Francesco Kardeş,” diye cevap verdim.</p>
		<p class="normal">“Hayır, Tanrı değil, değil!” diye bağırdı. “Ağır bir söz o, insanın kemiklerini eziyor... Tanrı değil-Baba!”</p>
		<p class="normal">Bir gece, Francesco, Asisi sokaklarında dolaşıyordu. Ay, yusyuvarlak yükselip, göğün ortasında durmuştu; bütün yeryüzü sevinç içinde yüzüyordu. Bakındı, bu büyük mucizenin tadına varmak isteyen kimseyi göremedi kapı önlerinde. Kiliseye koşup, çan kulesine çıktı ve bir felâket varmış gibi çan çalmağa başladı. Halk korku içinde irkilerek uyandı, yangın var diye, don gömlek. San Ruffino’nun avlusuna koştuğunda, Francesco’nun dehşet içinde çan çaldığını gördüler.</p>
		<p class="normal">“Niye çalıyorsun?” diye avazları çıktığı kadar seslendiler. “Ne var, ne oldu?”</p>
		<p class="normal">“Gözlerinizi kaldırıp, yukarı baksanıza, dostlar,” diye cevap verdi Francesco kulenin tepesinden. “Kaldırıp da aya baksanıza!”</p>
		<p class="normal">Tanrı selâmet versin. Francesco böyle bir adamdı işte; ya da bana öyle geliyordu. Doğrusu ya, ben de pek emin değilim. Neye benzediğini, kim olduğunu, nasıl bilebilirim? Olaki kendi de bilmiyordu! Hiç unutmam, bir kış günü Portincula’dayken, eşiğe oturmuş güneşleniyordu. Soluk soluğa gelen bir delikanlı önünde durdu.</p>
		<p class="normal">Dili bir karış dışarıda, “Bernardone oğlu Francesco nerede?” diye sordu. “Yeni azizi nerde bulabilirim, ayaklarına kapanmak istiyorum? Aylar oluyor, onu bulmak için yollara düşeli, İsa’nın hakkı için söyleyin, nerededir?”</p>
		<p class="normal">“Bernardone oğlu Francesco ha? Nerede mi?” diye cevap verdi Francesco, haberi yokmuş gibi başını sallayarak. “Bernardone Francesco nerede mi? Neyin nesiymiş bu Francesco? Kimmiş? Onu ben de arıyorum kardeşim. Yıllar oldu peşindeyim. Ver elini, gidip bulalım onu.”</p>
		<p class="normal">Ayağa kalktı, delikanlının elinden tuttu, yola koyuldular.</p>
		<p class="normal">O gece, Assisi’de ilk karşılaştığımızda, bu delikanlının alın yazısını nereden bilebilirdim; şapkasında uzun kırmızı tüyü, sevgilisine serenat yaparken karşılaştığım bu delikanlının? Sımsıkı elimden tutmuştu, kenti çabucak geçip, Bernardone’nin evine vardık.</p>
		<p class="normal">İhtiyar bizi duymasın diye, soluğumuzu tutarak içeri girdik. Francesco bana yiyecek verdi, yedim; yatak hazırladı, uyudum. Tan ağarırken uyandım, ses çıkarmadan ön kapıyı açıp, sıyrılarak dışarı çıktım. Günlerden pazardı. San Ruffino’da büyük bir din töreni vardı, dilenmek için oraya gittim.</p>
		<p class="normal">Kiliseyi karşınıza aldığınızda sola düşer, taştan bir arslan vardır, ona bindim ve Hıristiyan kalabalığını beklemeğe başladım. Pazarlık gönüllerini kuşanmışlardı. Zihinlerinde Cennet, Cehennem düşünceleri vardı: korkuyorlardı, ümit ediyorlardı, yoksula para vermek için keselerinin ağızlarını açarlardı.</p>
		<p class="normal">Şapkamı çıkardım. Arasıra trink diye para düşüyordu içine. Yarı mecnun, yaşlı bir soylu kadın eğilerek, kim olduğumu, nereden geldiğimi, oğlunu görüp görmediğimi sordu. O melun Sienese atlıları savaşta esir alıp götürmüşlermiş.</p>
		<p class="normal">Cevap vermek üzere tam ağzımı açacakken, karşımda Francesco’nun babası Sior Bernardone’yi görmiyeyim mi. Yıllardır tanırdım kendisini, ömründe bana zırnık verdiğini hatırlamam. “Kolların bacakların ne güne duruyor!” diye bar bar bağırırdı bana. “Çalışsana.”</p>
		<p class="normal">“Tanrıyı arıyorum,” diye cevap vermiştim günün birinde.</p>
		<p class="normal">“Hay şeytan alsın götürsün seni!” diye gürledi. Yanındaki memurlar ise gülmekten kırılıyorlardı.</p>
		<p class="normal">Şimdi eşi Madam Pica ile törene katılmak üzere, ağır, haşmetli adımlarla kiliseye doğru ilerliyordu. Hey ya Rabbim, tıpkı bir hayvandı sanki! Kenarları, gümüş işlemeli, erguvan rengi uzun bir ipek cüppe giymişti, başında siyah kadife bir serpuş, ayağında ucu sivri uzun siyah ayakkabılar vardı. Sol elini göğsüne götürmüştü, ince bir altın zincirin ucunda sarkan haçı ile oynuyordu. Yaşına göre bozulmamıştı, gücü kuvveti yerindeydi, iri kemikliydi, başı nerdeyse tavana değecek kadar uzun boyluydu, koca bir çene kemiği, gamzeli bir çenesi, yassı bir çengel burnu, atmaca gözlerine benzeyen kurşuni, donuk gözleri vardı.</p>
		<p class="normal">Onu görür görmez, gözüne ilişmeyeyim diye tortop oldum. Ardında, pahalı mallar altında nerdeyse ezilip kalacak olan, yüklü beş katır geliyordu: ipekliler, kadifeler, altın kaytan süsler, işlemeler. Katırları güden beş kişi baştan ayağa kadar silâhlıydı, çünkü yollarda haydutlar kol geziyordu. Sizin anlayacağınız, Bernardone kiliseye malıyla mülküyle geliyordu, onların da törenden nasibini almalarını istiyordu, böylece Santa Ruffino’nun heykeli onları görecek, mallar sonradan tehlikeye düşecek olursa, azizin durumdan haberi olacaktı. Her yolculuktan önce, Bernardone azizin önünde diz çöker, onunla sıkı bir pazarlığa girişirdi: sen bana filan şeyi ver, ben de sana falan şeyi; sen benim mallarımı koru, ben de sana Flaronsa’dan gümüş bir lamba getiririm, idare lambalarından başka şeyi olmayan öteki azizleri çatlatacak, şöyle okkalı, gümüş kakmalı bir lamba.</p>
		<p class="normal">Yanında kırıta kırıta yürüyen, ellerini karnı üstünde kavuşturmuş, gözleri yere bakan, saçı deniz mavisi ipek bir vual ile örtülü, Fransız eşi Madam Pica vardı. Güzel bir kadındı, sevinç doluydu yüzü, tatlılığın ta kendiydi; sadaka verecek cinstendi. Elimi uzattım, ama o beni görmedi; ya görmedi, ya da yanındaki canavardan öyle korkuyordu ki, bana bir şey vermeyi göze alamadı. Karı koca eşiği aştılar, cümle kapısından kiliseye girip, gözden kayboldular.</p>
		<p class="normal">Yıllar sonra bir sabah, sevgi vâzetmek üzere köyleri dolaşmağa çıktığında, Francesco anababasını hatırlayarak içini çekti.</p>
		<p class="normal">“Yazık,” dedi, “hâlâ uzlaştıramadım onları.”</p>
		<p class="normal">“Kim? Kimdir sözünü ettiğin?”</p>
		<p class="normal">“Anam babam, Leo Kardeş. Yıllardır boğuşur dururlar içimde. Bu çatışmaları ömrüm boyunca sürdü; bunu iyi anlamanı isterim. Türlü adlar altında belirebilirler –Tanrı ile Şeytan, ruh ile beden, iyi ile kötü, aydınlık ile karanlık, ne dersen de- ama hep anam babamdır onlar, değişmezler. Babam içimde bağırır: ‘Para kazan, zengin ol, altınınla bir hanedan arması satın al da asil ol. Ancak zenginlerle asillerin hakkı vardır bu dünyada yaşamağa. İyi olayım deme, hapı yuttun demektir! Biri dişini mi kırdı, sen karşılık olarak çenesini dağıt onun. Bağışlama yok, vur!.. Annemse, babam duymasın diye, titrek sesini alçaltarak, korku içinde şöyle der: ‘İyi ol, sevgili Francesco’m, hakkımı başka türlü helâl etmem. Yoksulu, alçakgönüllüyü, haksızlığa uğramışı sev. Sana bir kötülük ederse, onu bağışla!’ Anamla babam boğuşur durur böyle hep, bense bıkmadan uzlaştırmağa çalışırım onları. Ama yanaştıkları yok, uzlaşmağa niyetleri yok, Leo Kardeş, bu yüzden de büyük acı duyuyorum.”</p>
		<p class="normal">Gerçekten de, Sior Bernardone ile Madam Pica, Francesco’nun gönlünü kemirip duruyorlardı. Ama oğullarının gönlü dışında, birbirinden ayrı iki bedendiler, bu pazar da işte, yan yana dua etmek üzere kiliseye girmiş bulunuyorlardı.</p>
		<p class="normal">Gözlerimi kapadım, kilisenin içinden, koro mahfelinin yüksekliklerinden çağlayan org sesine, ilâhi okuyan oğlanların ince sesleri karışıyor, havayı sarsıyordu. Tanrının sesi bu, diye düşünüyordum; Tanrının ve insanların güçlü, şiddet dolu sesi... Gözlerim kapalı, mutlu, dinlemeğe devam ettim; mermer arslanın üstüne binmiş, Cennete giren bir atlı gibi görüyordum kendimi. Cennet denen yer, yanık mezmur sesi, tatlı günlük kokusu ve içi ekmek, zeytin, ve şarapla dolu torbadan başka nedir ki? Nedir ki başka; çünkü ben, Tanrı bağışlasın böyle dediğim için, bilge dinbilimcilerinin, kanatlar, inler, cinler, bedensiz ruhlar konusunda söylediklerinden hiçbir şey anlamıyorum. Yere bir ekmek kırıntısı düşecek olsa, eğilip alıyor öpüyorum, çünkü kesinlikle bildiğim tek şey, bu kırıntının Cennetin küçük bir parçası olduğu. Ama ancak dilenciler anlayabilir bunu, ben de dilencilere hitap ediyorum ya.</p>
		<p class="normal">Mermer arslanıma binmiş eşkin giderken Cennette, üzerime bir gölge düştü. Gözlerimi açtığımda, karşımda Francesco’nun dikildiğini gördüm. Tören sona ermişti. Uyumuş olmalıyım: katırlar, değerli mallarıyla birlikte kilisenin önündeki alandan gitmişlerdi.</p>
		<p class="normal">Francesco karşımda duruyordu, rengi uçup gitmişti, korku içindeydi, dudakları titriyordu, gözleri kimbilir hangi hayallerle doluydu. Boğuk sesini duydum:</p>
		<p class="normal">“Gel, sana ihtiyacım var.”</p>
		<p class="normal">Fildişi saplı bastonuna dayanarak önde gidiyordu. Arasıra dizlerinin bağı çözülüyor, bir duvara yaslanmak zorunda kalıyordu.</p>
		<p class="normal">“İyi değilim,” dedi dönerek, “Tut beni, düşeceğim; eve varıp yatıncaya kadar bırakayım deme sakın beni. Sana soracağım var.”</p>
		<p class="normal">Alanda, ip cambazları, direk dikme, ip germe işini bitirmişlerdi. Alacalı giysileri, çıngıraklı sivri kırmızı külâhları vardı. Bugün pazar olduğundan, ustalıklarını gösterecekler, sonra da külâhlarını dolaştırıp parsa toplayacaklardı. İhtiyarlar, basit köylü kadınlar, kucaklarında sepetleri, yere bağdaş kurmuş, piliç, yumurta, peynir, şifalı otlar, yaralara iyi gelen melhemler, nazarlıklar satıyorlardı. Kırçıl sakallı bir sihirbaz, kafes içindeki beyaz faresiyle, fal bakarım deyip duruyordu.</p>
		<p class="normal">“Hele durun, falınıza baksın bir, Sior Francesco,” dedim. “Bu farelerin Cennetten geldiği söylenir; Cennette bile fare varmış demek, beyaz oluşları da ondanmış. Nice sır bilirlermiş.”</p>
		<p class="normal">Ama Francesco, direklerden birine tutunmuş, güçlükle soluyordu. Koluna girerek, Sior Bernardone’nin evine ulaştık.</p>
		<p class="normal">Ya Rabbim, zenginler nasıl olur da dayanabilir ölmeğe? O ne mermer merdivenler öyle, o ne odalar, baştanbaşa altın yaldız tavanlı, ya o çarşaflar, baştanbaşa ipek! Onu yatağına yatırdım, bitkin bir halde gözlerini kapayıverdi.</p>
		<p class="normal">Üzerine eğildimde, solgun yüzünün bir aydınlandığını, bir gölgelendiğini gördüm; sanki göz kamaştırıcı bir parlaklık onu incitiyormuş gibi, göz kapaklarını kırpıştırıp duruyordu. Dehşet saçan, görünür bir varlığın ona yukarıdan baktığını sezdim.</p>
		<p class="normal">Sonunda bir çığlıkla gözlerini açtı, korkudan katılmış gibi doğrulup yatağında oturdu. Koştum, bir kuştüyü yastık alarak sırtına koydum. Nen var, nedir seni bu denli korkutan, diye soracaktım ki, o elini uzatıp, ağzımı kapatıverdi.</p>
		<p class="normal">“Sus,” diye fısıldayarak, kendini sırtüstü kuştüyü yastığına bıraktı. Ürperti içindeydi. Gözbebekleri görünmez olmuştu, göz yuvarları aşağı kaymış, karnına doğru bakıyordu. Çenesi titriyordu.</p>
		<p class="normal">Anladım birden. “Tanrıyı gördün!” diye bağırdım. “Tanrıyı gördün!”</p>
		<p class="normal">Koluma sarılıp, endişe içinde, soluk soluğa: “Nerden biliyorsun?” dedi. “Kim dedi sana?”</p>
		<p class="normal">“Kimse. Ama sarsıldığını gördüm ve anladım. İnsan böyle sarsıldı mı, ya bir arslan görmüştür, ya Tanrıyı.”</p>
		<p class="normal">Kendini zorlayarak başını yastıktan kaldırdı. “Hayır onu görmedim,” diye mırıldandı, “sadece sesini işittim.”</p>
		<p class="normal">Korku dolu gözlerle bakınıyordu. “Otur,” dedi bana. “Elini değme bana, dokunma sakın!”</p>
		<p class="normal">“Dokunmuyorum. Korkarım size dokunmaktan. O sırada elim size değecek olaydı, kül olurdu.”</p>
		<p class="normal">Başını sallayıp gülümsedi. Gözbebekleri eski biçimini aldı. “Soracağım bir şey vardı sana,” dedi. “Annem törenden döndü mü?”</p>
		<p class="normal">“Henüz dönmedi. Sohbet ediyordur dostlarıyla.”</p>
		<p class="normal">“Daha iyi. Kapıyı örtüver.” Bir süre sessiz durduktan sonra, “Soracağım bir şey vardı sana,” dedi yeniden.”</p>
		<p class="normal">“Buyurun efendim, söyleyin.”</p>
		<p class="normal">“Ömrüm boyunca Tanrıyı aradığını söylemiştin bana. Nasıl aradın? Çağırarak, ağlayarak, ilâhiler okuyarak, oruç tutarak mı? Herkesin, Tanrıya götürecek kendine özgü bir yolu olması gerekir. Senin tuttuğun yol hangisiydi? Soracağım buydu.”</p>
		<p class="normal">Başımı önüme eğip, düşünmeğe başladım. Ona söylesem mi, söylemesem mi? Bunun üzerine uzun uzun düşünmüştüm, yolumun hangisi olduğunu biliyordum, ama açıklamaktan utanıyordum. O sıralarda, henüz Tanrının karşısında utanmadığımdan, insanlar karşısında utanıyordum.</p>
		<p class="normal">“Niye susuyorsun?” diye yakındı Francesco. “Güç bir an yaşıyorum, senin yardımına ihtiyacım var. Bana yardım et!”</p>
		<p class="normal">Acıdım haline. Endişe içinde, ona her şeyi anlatmağa karar verdim.</p>
		<p class="normal">“Tuttuğum yol, Sior Francesco –işitince şaşmayın sakın- başlangıçta, Tanrıyı bulmak için tuttuğum yol... miskinlikti. Evet, miskinlik. Miskin olmasaydım, saygı değer beylerin paşaların gittiği yoldan giderdim. Herkes gibi ben de, marangozluk, dokumacılık, dülgerlik gibi bir zenaat öğrenir, bir dükkân açardım; o zaman bütün gün didinmem gerekirdi; bu durumda. Tanrı peşinde koşacak zamanı nereden bulabilirdim? Ha Tanrı peşinde koşmuşum, ha saman yığınında bir iğne aramışım, farkı yoktu. Aklım fikrim, geçimimi nasıl sağlayacağım, çocuklarımı nasıl besleyeceğim, karımı nasıl dizginleyeceğim olurdu. Allah’ın belâsı bu gibi kaygılarla, Ulu Tanrıyı düşünmek için gerekecek zamanı, eğilimi, ya da temiz yüreği nerden bulabilirdim?</p>
		<p class="normal">“Ama Tanrı lütfetmiş, beni tembel yaratmıştı... İş güç edinmek, evlenip yuva kurmak, başıma iş açmaktı. Kışın güneşlenir, yazın gölgede serinlenirdim, geceleri evimin damında sırt üstü yatar, ayı ve yıldızları seyre dalardım. İnsan aya ve yıldızlara bakar da, nasıl Tanrıyı düşünmez? Uyuyamaz olurdum. Kimin eseridir bütün bunlar, diye sorar dururdum kendi kendime. Yapan niye yapmış, niçin yapmış? Tanrıyı bulsam da, sorsam, Sofuluk tembellik ister, boş zaman ister; başkalarının dediğine kulak asma sakın. Günü gününe yaşayan çiftçi, her gece yorgun argın, karnı aç evine döner. Yemeğe saldırır, tıkınır; sonra karısıyla kavga eder; durup dururken, sırf yorgun ve sinirli olduğundan, çocuklarını pataklar, sonra da yumruklarını sıkıp uyur. Bir ara uyandığında bakar, karısı yanında, çiftleşir, derken yeniden yumruğunu sıkıp uykuya dalar... Tanrı için zamanı nasıl ayırsın? Ama işi gücü, çoluk çocuğu, karısı olmayan kişi, ilkin sırf meraktan, sonra da kaygı içinde Tanrıyı düşünmeğe başlar. Başınızı sallamayın öyle Sior Francesco. Siz sordunuz, ben de söyledim. Bağışlayın beni.”</p>
		<p class="normal">“Devam et, konuş, Leo Kardeş, durma. Şeytan ve miskinlik nasıl olur da Tanrının gözünü bağlar? Sözlerin bana pek cesaret veriyor, Leo Kardeş. Devam et konuşmana.”</p>
		<p class="normal">“Daha ne diyeyim, Sior Francesco? Gerisini biliyorsunuz. Anam babamdan azbuçuk kalan şeyi de yedim bitirdim. Sonra torbamı sırtıma vurup, yola koyuldum, kapı kapı, manastır manastır, köy köy dolaşmağa, Tanrıyı aramağa başladım, bir yandan da soruyordum, “Nerede?.. Gören var mı ola?’, ‘Nerede bulabilirim onu?’, sanki O, avına çıktığım bir yaban hayvanıydı. Kimi beni taşlıyor, kimi yere yıkıp, etimi kemiğimi kırıyordu. Ama her defasında da ayağa kalkıyor, Tanrının peşinde yoluma devam ediyordum.”</p>
		<p class="normal">“Buldun mu bari, ha, buldun mu?” diye sordu.</p>
		<p class="normal">“Nasıl bulabilirdim ki, efendim? Önüme gelene sordum: bilgesine, azizine, mecnununa, koca koca papazlara, ozanlara, yol gösterip, ‘Bu yoldan git, bulursun Onu!’ dediler. Ama gösterdikleri yolların hiç biri, bir ötekine benzemiyordu. Hangisini seçecektim? Çıldırmak işten değildi. Bolognalı bir bilge şöyle dedi, ‘Tanrıya giden yol, evlenip çoluk çocuk edinmektir. Durma evlen.’ Başka biri, Gubbia’lı bir aziz olan mecnunun biri de şu öğüdü verdi, ‘Tanrıyı bulmak istiyorsan, onu aramayı bırak. Onu görmek mi istiyorsun, gözlerini kapat, işitmek mi istiyorsun, kulaklarını tıka. Ben hep öyle yaparım.’ Bunu dedikten sonra, gözlerini kapadı, kulaklarını tıkadı, ellerini kavuşturup ağlamağa başladı... Ormanda keşiş hayatı süren kadının biri de, göğüslerini döve döve çırılçıplak, çam ağaçları altında koşarak, ‘Sevin! Birbirinizi sevin! Sevin!’ diye çığırıp duruyordu. Verip vereceği cevap bu oldu.</p>
		<p class="normal">“Günün birinde de, bir mağarada bir azizle karşılaşmıştım. Gözleri ağlamaktan kör olmuştu; kutsallık ve pisliğin sonucu, derisi pul puldu. Hem en doğru, hem de en korkunç öğüdü verdi bana. Aklıma geldikçe tüylerim diken diken oluyor.”</p>
		<p class="normal">“Neymiş o öğüt? Söyle çabuk, neymiş?” dedi Francesco, elime yapışarak. Titriyordu.</p>
		<p class="normal">“Eğildim, ayaklarına kapandım ve dedim, ‘Kutsal derviş, Tanrıyı aramağa çıktım. Yol göster bana.’”</p>
		<p class="normal">“Yol yok” diye cevap verdi, değneğini yere vurarak.</p>
		<p class="normal">“Yol yok da; ne var pekiyi?’ diye sordum dehşet içinde</p>
		<p class="normal">“Atla atlayabilirsen!’</p>
		<p class="normal">“Uçurum mu?’ diye çığlık attım, uçurum mu?’</p>
		<p class="normal">“Uçurum ya! Yol dediğin hepsi de yeryüzüne çıkar, uçurumsa Tanrı’ya gider, atla!”</p>
		<p class="normal">“Atlayamam Peder.”</p>
		<p class="normal">“O halde evlen ve kaygılanmayı bırak” dedi ve iskelet koluna benzeyen kolunu çıkararak, gitmemi işaret etti. Yolda uzaktan yankılanan iniltilerini duyuyordum.</p>
		<p class="normal">“Demek hepsi de ağladı?” diye mırıldandı Francesco, korku içinde. “Hepsi ha? Tanrı’yı bulanlar da, bulmayanlar da ha?”</p>
		<p class="normal">Sustuk. Francesco yüzünü yastığına gömmüştü; kesik kesik soluyordu.</p>
		<p class="normal">“Dinleyin bakın, Sior Francesco, bir iki kere Tanrı’nın izine rastlamadım değil,” dedim onu yatıştırmak için. “Bir keresinde sarhoştum, sırtı gözüme ilişmişti. Dostlarla yiyip içtiğim bir meyhanede; O, çıkmak üzere kapıyı açıyordu. Bir keresinde de, ormandan geçiyordum: yağmur yağıyor, şimşek çakıyordu; şimşeğin aydınlattığı giysisinin kenarını görür gibi oldum. Ama şimşek sönünce, giysi de görünmez oldu. Giysi gibi gördüğüm, şimşeğin kendiydi belki de. Yine başka birgün, geçen kış, yüksek bir dağın doruğunda, kar üzerinde ayak izleri gördüm. Bir çoban geçiyordu, ‘Bak Tanrı’nın ayak izleri!’ dedim ona. O, gülerek cevap verdi: Zavallıcık oynatmış. Bunlar kurt izi be; demin buradan geçen kurdun. Sustum. Beyninin içi kurtlarla kuzularla doluydu bu kalın kafalı ahmağın, naparsın. Yüksek, ulu şeylerden ne anlardı ki! Bana gelince, ben, kar üstündeki izlerin Tanrı’nın ayak izleri olduğundan emindim... On iki yıldır peşindeydim, Sior Francesco, bütün bulduğum şey, bu izler. Bağışlayın beni.”</p>
		<p class="normal">Francesco, başını eğerek, derin düşüncelere daldı. “İçini çekme öyle Leo Kardeş” diye mırıldandı bir süre sonra. “Kimbilir, Tanrı, belki de Tanrı’yı aramaktır sadece”</p>
		<p class="normal">Bu sözler üzerine irkildim. Francesco da ürktü. Yüzünü elleriyle sakladı.</p>
		<p class="normal">“İçimde konuşan hangi şeytandır?” diye gürledi, çaresizlik içinde.</p>
		<p class="normal">Ses etmedim, tirtir titreyerek olduğum yerde kaldım. Tanrı’yı aramak mıydı Tanrı? Öyleyse eyvah!</p>
		<p class="normal">İkimiz de susuyorduk. Francesco nun gözleri yine oyuklarına kaçmıştı; akları kalmıştı görünen. Yanakları alev alev yanıyordu, dişleri birbirine vuruyordu. Kalın, yün bir battaniye örttüm üstüne, ama o, battaniyeyi itti, bir kenara savurdu. “Üşümek istiyorum” dedi. “Bırak beni kendi halime; gözlerini dikip bakma öyle; dikeceksen başka yere dik onları!”</p>
		<p class="normal">Gitmek üzere ayaklanınca ben, yüzü yabanileşti. “Nereye?” dedi. “Otur hele! Ben tehlike içindeyken, koyup gidecek misin yani? Sen içini döktün, rahatladın. Şimdi sıra bende. Ne o, ne düşünüyorsun? Yemek mi? Git ye, aç dolabı, bak ne var. Şarap da aç. Söyleyeceğim şey hiç de hoş değil. Gücün kuvvetin yerine gelsin de, sözlerimi dinleyebil. Sakın gideyim deme!”</p>
		<p class="normal">“Yemek içmekte değil aklım” diye cevap verdim, incinmiş gibi. “Ne sandınız beni, kocaman bir mide mi? Dinlemeğe gelince... bilin ki ben bunun için yaratılmışım; sadece bunun için, dinlemek için. Haydi konuşun, kulağım sizde. Ne söylerseniz söyleyin, dayanmağa hazırım.”</p>
		<p class="normal">“Bir bardak su ver bana, susadım”</p>
		<p class="normal">Suyu içti, sonra yastığına dayandı, yarı açık ağzıyla kulak kesilip, ortalığı dinledi. Çıt yoktu, ev boştu. Avluda bir horoz ötüyordu.</p>
		<p class="normal">“İkimizden başka kimse kalmadı dünyada, Leo Kardeş. Evin içinde veya dışında duyduğun kimse var mı? Dünya yok artık, sadece ikimiz varız.”</p>
		<p class="normal">Bir süre sustuktan sonra “Tanrı’ya şükürler olsun” diyerek istavroz çıkarıp, bana baktı. Bakışının içime işlediğini duydum. Yine bir süre sustu, derken uzanarak dizimi tuttu. “Beni kutsa Leo Kardeş” dedi. “Açıklayacaklarım var. Günahımı çıkart benim”</p>
		<p class="normal">Duraksadığımı görerek buyurur gibi. “Elini başıma koy, Leo Kardeş, koy da söyle, ‘ Bernardone oğlu Francesco, günah işledin: açıkla günahını, Tanrı adına. Gönlün günahla dolu. Boşalt ki rahatlayasın!”</p>
		<p class="normal">Susuyordum.</p>
		<p class="normal">“Haydi yap dediğimi!” dedi öfkelenerek.</p>
		<p class="normal">Elimi başının üstüne koydum. Kor gibi yanıyordu.</p>
		<p class="normal">“Bernardone oğlu Francesco” diye fısıldadım, “günah işledin: açıkla günahını, Tanrı adına. Gönlün günahla dolu, boşalt ki rahatlayasın!”</p>
		<p class="normal">Derken yavaş yavaş anlatmaya başladı. Anlattıkça endişesi artıyordu, sözlerini bitirdiğinde soluk soluğa kalmıştı:</p>
		<p class="normal">“Ömrüm, bugüne dek, davetler, ziyafetler, cümbüşler, çalgılar, kırmızı tüyler, ipek giysiler içinde geçti. Tanrı’nın günü iş peşinden koştum. Eksik tarttım, müşterileri dolandırdım, para istif ettim, haydan gelen huya gitti, bana ‘Açık El’ demeleri bundan. Gündüzleri iş, geceleri vur patlasın çal oynasın, böyle geçti ömrüm.</p>
		<p class="normal">“Ama dün, gece yarısı eve geldikten sonra, sen yatıp uyur uyumaz, ağır bir yük abandı üstüme. Ev gittikçe boğuyordu beni; soluyamaz oldum, çabuk çabuk merdivenden indim, gizlice bahçeye çıktım, hırsız gibi bahçe kapısını çarpıp fırladım sokağa. Ay batmak üzereydi; ışığı solmuştu. Çıt yoktu ortalıkta. Bütün ışıklar sönmüştü; kent, Tanrı’nın bağrında uykuya dalmıştı.</p>
		<p class="normal">“Kollarımı iki yana açıp, derin derin soludum. Kendime gelir gibi oldum. Sonra sokaklardan geçip yokuş tırmanmağa başladım. San Ruffino’ya vardığımda, yorulmuştum, kilisenin giriş yerini bekleyen mermer aslanın üstüne oturdum, bu sabah sana doğru gelirken, hani senin dilenmek için oturmuş olduğun şu yere. Yavaş yavaş aslanı okşamağa başladım, elimi ağzına götürdüğümde, yediği minik insanın farkına vardım.</p>
		<p class="normal">“Korkuttu beni, nedir bu arslan?” diye sordum kendi kendime. Niçin buraya konmuş kilise kapısını beklesin diye? İnsan yediğine göre, kim olabilir, Tanrı mı? Şeytan mı? Nasıl bilebilirim? Tanrı mıdır, şeytan mıdır, kim diyebilir bana? Birden sağımda bir uçurum açıldı, solumda bir uçurum; iki uçurum arasında duruyordum, bir ayak izinden büyük olmayan toprak parçası üstünde. Başım döndü. Dünya çevremde fırıl fırıl dönüyordu.</p>
		<p class="normal">“Bir çığlık attım: Kimse yoku sesimi duyacak? Yalnız kaldım dünyada? Tanrı nerede? İşitmiyor mu; elini niçin başımın üzerinde tutmuyor? Başım dönüyor, düşüyorum!”</p>
		<p class="normal">Francesco bir yandan koşuyor, bir yandan kollarını gittikçe iki yana açıyordu: boğulacaktı neredeyse, soluyamaz olmuştu. Gözlerini kaldırmış, pencereden göğe bakıyordu. Yatıştırayım diye elini tuttum, ama o geri sıçrayıp, telâş içinde kükredi: “Bırak beni. Yatıştırılmak istemiyorum!” Derken, soluk soluğa yatağın bir ucunda tortop oldu. Sesi gittikçe boğuklaşmıştı: 
		</p>
		<p class="normal">“İlkin Tanrı’ya, sonra Şeytan’a seslendim; hangisi çıkarsa çıksın karşıma, diyordum, yanlızlığım giderilsin de. Durup dururken nerden de gelmişti üstüme bu yanlızlık korkusu? O anda, ruhumu hangisinin eline olursa vermeye hazırdım. Tanrı, Şeytan, hepsi birdi, bütün istediğim bir arkadaştı; yanlız kalmamaktı! Çaresiz, göklere dalmış bakarken, bir ses duydum”</p>
		<p class="normal">Soluk alamıyormuş gibi sustu.</p>
		<p class="normal">“Bir ses duydum” diye tekrarladı, yüzü baştan aşağı kar taneleriyle kaplanıvermişti. 
		</p>
		<p class="normal">“Ses mi?” dedim. “Ne sesi Francesco? Ne söyledi sana?”</p>
		<p class="normal">“ Söylediğini iyi çıkaramıyordum. Hayır insan sesi değildi bu, bir yaban hayvanı, bir arslan böğürtüsüydü. Sakın binmiş olduğum insan yiyen arslandan gelmesin dedim. Ayağa sıçradım. Tan ağarıyordu, tatlı ışıkları ortalığı aydınlatıyordu. O ses içimde yuvarlanıp duruyordu hâlâ, yüreğimden böbreklerime, bağırsaklarımın bir kovuğundan ötekine vura vura giden gök gürültüsünü andırıyordu. Sabah çanları çalmağa başlamıştı. Kalenin yükseklerine doğru yoluma devam ettim. Bir de baktım, koşuyorum, koşarken, birden buz gibi bir ter bastı. Biri beni çağırıyordu: ‘Nereye koşuyorsun? Nereye? Kaçamazsın ki.’ Dönüp baktım, kimseyi göremedim.</p>
		<p class="normal">“Yeniden koşmağa başladım. Çok geçmeden yine o ses ‘Francesco, Francesco, bunun için mi geldin dünyaya; yeyip içip, eğlenmek için mi?” diyordu. 
		</p>
		<p class="normal">“Bu kez arkama bakamayacak kadar ürktüm. Sesten kaçmak için koşmama devam ettim. Derken, karşımda bir taş bağırmaya başlamaz mı! ‘Francesco! Francesco, bunun için mi geldin dünyaya; yeyip içip, eğlenmek için mi?”</p>
		<p class="normal">“Tüylerim diken diken oldu. Koştum koştum, ama ses de benimle birlikte koşuyordu. Sonunda iyice anladım ki, ses dıştan değil. Ne kadar koşarsam koşayım, kaçamazdım o sesten, geldiği yer içimdi çünkü... Biri avazı çıktığı kadar sesleniyordu içimden. Bernardone’nin oğlu, o sefih değildi seslenen: hayır, ben değildim, başka biriydi; içimdeki, benden iyi biri, kimdi bilmiyorum. Nasıl bilebilirim? Bütün bildiğim bir başkası olduğuydu...</p>
		<p class="normal">“Sonunda, soluk soluğa kaleye vardım.Tam o sırada, güneş dağın ardından yükselerek ısıttı beni. Çevremdeki dünya aydınlanıyor, beni de ısıtıyordu. İçimden biri, yeniden konuşmağa başladı, ama bu kez fısıltıyla, sanki bana bir sır veriyormuş gibi. Başımı öne eğdim ve kulak verdim. Peder Leo, yemin ederim ki, sana gerçeği, sadece gerçek olanı söylüyorum. ‘Francesco, Francesco’ dediğini işittim, ‘ruhun güvercin, peşindeki atmaca ise şeytan. Gel, benim bağrıma sığın.’ Bu sözler kendi sözlerimdi, gitar için bestelediğim kendi güftem. Her gece yarısı, bir pencere altında dikilir, bu sözleri okurdum. Ama şimdi, ilk olarak şimdi anlıyorum, Leo Kardeş, o sözleri niçin yazmış olduğumu, gizli anlamının ne olduğunu”</p>
		<p class="normal">Dudaklarında gülümseme, bir süre sustu. Sonra kendinden geçmiş gibi başını öne eğip fısıldadı: “Francesco, Francesco, ruhun güvercin, peşindeki atmaca ise, Şeytan. Gel, bağrıma sığın benim.”</p>
		<p class="normal">Yeniden sustu, durgunlaşmıştı; ona dokunursam artık, yanmam diye düşündüm. İleri doğru eğilerek, elini tuttum ve öptüm. “Francesco Kardeş” dedim, “her insanın, hattâ Tanrı- tanımazın bile, gönlünün derinlerinde, et ve yağ tabakalarına bürünmüş bir tanrısı vardır. O etleri, yağları yarıp da sana seslenen Tanrıydı..”</p>
		<p class="normal">Francesco gözlerini kapadı. Bütün gece gözünü kırpmamıştı, uykusu vardı.</p>
		<p class="normal">“Uyu, Francesco” dedim yavaşça. “Uyku, Tanrının meleklerindendir; güvenle bırakabilirsin kendini onun eline.”</p>
		<p class="normal">Ama o, irkilerek doğruldu.”Şimdi ne yapacağım ben?” dedi boğulur gibi, gözleri oyuklarından dışarı fırlayacakmış gibi. “Öğüt ver bana.”</p>
		<p class="normal">Acıdım haline. Ben de, yıllar yılı, onun gibi öğüt peşinde, başı boş gezip durmamış mıydım?</p>
		<p class="normal">“Başını göğsüne eğ de, gönlünün sesine kulak ver,” diye cevap verdim. “İçindeki o başka biri yine konuşacaktır seninle, kuşkun olmasın. Konuştuğu zaman ne derse, onu yap.”</p>
		<p class="normal">Sokak kapısının sessizce açıldığını işittim, çevik adımlar yankılandı avluda. Madam Pica törenden dönüyordu, yanlızdı. Rahat bir soluk aldım. Sior Bernardone atına binip, Floransa yolunu tutmuş olacaktı. “Annen geldi Francesco.” dedim, “Uyu haydi, ben gidiyorum.”</p>
		<p class="normal">“Gitme, babam yok. Burada uyursun. Ne olur beni yalnız bırakma!”</p>
		<p class="normal">Elime yapıştı “Beni yapayalnız bırakma, tehlikedeyken ben!” diye bağırdı.</p>
		<p class="normal">“Artık yalnız değilsin, Francesco. Biliyorsun, güçlü bir yoldaşın var içinde; sesini duydun. Ne korkuyorsun?”</p>
		<p class="normal">“Anlamıyorsun Leo. Korktuğum da o ya. Gitme.”</p>
		<p class="normal">Elimi alnına koydum. Yanıyordu. Annesi gülümseyerek içeri girdi.</p>
		<p class="normal">“Meryem’in heykelinden sana selâm getirdim yavrum. Dilerim ruhunu rahatlatsın, cesaret versin.”</p>
		<p class="normal">Böyle diyerek avucunun içine bir fesleğen dalı bıraktı.</p>
		<p class="normal">Kaç gün , kaç gece sürdü Francesco’nun hastalığı? Herşeyi ölçebilirim de, zamanı ölçemem. Bütün hatırladığım, ayın ilkin küçüldüğü, sonra büyüdüğü, derken yeniden küçüldüğü; Francesco hâlâ yatıyordu yatakta. Uykusunda boğuştuğu belliydi. Bir bakıyorsunuz, kudurmuş gibi bağırarak fırlıyor; bir bakıyorsunuz, yatağın köşesine büzülmüş tirtir titriyordu. Daha sonraları, iyileştiğinde, bütün hastalığı boyunca, İlkin Araplarla - sırtında kutsal haç, kendisini Kudüs’e girerken görmüştü- sonra da, yerden biten, ağaçlardan dökülen, gecenin bağrından fışkıran, peşini bir türlü bırakmayan cinlerle boğuştuğunu söyledi.</p>
		<p class="normal">Baş ucunda bir ben, bir de annesi beklemiştik. Madam Pica, zaman zaman ayağa kalkıp bir köşeye çekilir, ağlardı. Sonra minik beyaz mendiliyle gözlerini siler, yerine oturur, tavustüyü yelpazesiyle, ateşler içinde yanan oğlunu serinletmeğe çalışırdı.</p>
		<p class="normal">Bir gece, hastamız bir düş gördüğünü, ertesi gün bize anlattı, ama sabahleyin değil - çünkü zihni hâlâ allak bullaktı - akşamleyin , serin karanlık indikten, bronz yağ kandilleri yakıldıktan sonra, çevremizdeki dünya tatlılaştığı sırada. Ölüler görmüştü kendini. Can çekişmesinin son anlarında kapı açılıp, içeri Ölüm girmişti. Resimlerde Francesco’nun gördüğü gibi tırpan falan yoktu elinde, bekçilerin kuduz köpekleri tuttuğu uzun bir demir kıskaç vardı. “Kalk bakalım, Bernardone oğlu” diye bağırmıştı, yatağına yanaşıp, “Yürü, gidiyoruz!”</p>
		<p class="normal">“Nereye?”</p>
		<p class="normal">“Ne demek nereye? Vaktini eğlencelerle, giyinip kuşanmakla, türküler düzmekle boşa harcadın. Hesap vakti geldi.”</p>
		<p class="normal">Elindeki kıskacı uzattı. Francesco, titreyerek yastıklara gömüldü. “Bir yıl daha, ne olur” diye inildedi. “Bir yıl daha sadece! Tövbe edecek zaman bırak bana.”</p>
		<p class="normal">Ölüm güldü, dişleri, çarşaflar ve ipekler üstüne patır patır döküldü. “Geç kaldın. Sürdün ömrünü. Onu kumarda oynadın ve kaybettin. Şimdi yürü bakalım!”</p>
		<p class="normal">“Üç aycık... Pekiyi bir ay olsun... üç gün... kabul bir gün!”</p>
		<p class="normal">Bu kez ölüm cevap vermedi. Kıskacı uzatarak, Francesco’yu boynundan yakaladı; tam o sırada düş gören uyandı.</p>
		<p class="normal">Bakındı. Hasta yalnız kalmasın diye, Madam Pica’nın odasında getirdiği kanarya, pencere kenarındaki yerinde, gagasını göğe kaldırmış, ötüp duruyordu.</p>
		<p class="normal">“Tanrı’ya şükürler olsun!” diye bağırdı Francesco sevinç içinde, alnından ter damlıyordu. Çarşaflara, demir karyolaya, derken annesinin dizine dokundu. 
		</p>
		<p class="normal">“Gerçek mi?” diye fısıldadı, parıltılı gözlerle bana dönerek “Yaşadığım gerçek mi?”</p>
		<p class="normal">“Kuşkunuz olmasın efendimiz” diye cevap verdim.</p>
		<p class="normal">Elini çırptı, yüzü aydınlandı.</p>
		<p class="normal">“Yani vaktim var demek. Tanrıya şükürler olsun!” Gülerek annesinin ellerini öpmeğe başladı.</p>
		<p class="normal">“Düş mü gördün, yavrum? diye sordu annesi, “Hayırdır inşallah.”</p>
		<p class="normal">“Vaktim var;” diye mırıldandı yeniden heyecan içinde. “Tanrıya şükürler, vaktim var!”</p>
		<p class="normal">Bütün gün, akşama kadar, ağzını açmadı bir daha. Gözlerini kapayıp, derin bir uykuya daldı. Boynu ve yüzü ışık içinde yüzüyordu.</p>
		<p class="normal">Madam Pica tavustüyü yelpazesiyle yelpazelenmeye devam etti. Derken acıyla bükmüş olduğu dudaklarını araladı, oğlunu bebekken ninniyle nasıl uyuttuğunu hatırladı ve memleketinin diliyle yumuşak, tatlı bir türkü tutturdu.</p>
		<p class="normal"><span class="ideitalik">Bebelerin uykusu</span></p>
		<p class="normal"><span class="ideitalik">Gel al benimkini de</span></p>
		<p class="normal"><span class="ideitalik">Minik veririm onu</span></p>
		<p class="normal"><span class="ideitalik">Geri ver büyütünce.</span></p>
		<p class="normal">Bir yandan çocuğunu yelpazeleyerek, uzun bir süre böyle tatlı tatlı okudu durdu. Eğilip Francesco’nun yüzüne baktım. Pırıl pırıldı! Yavaş yavaş ağzının çevresindeki,kaşlarının arasındaki kırışıklıklar kaybolmuştu, teni minik bir bebek derisi gibi gerginleşmişti. Bütün yüzü, üzerinden serin, durgun denizin geçtiği bir kaya gibi parıldıyordu.</p>
		<p class="normal">Akşama doğru gözlerini açtı. Dinlenmiş durulmuştu. Yatağında oturdu, ilk kez görüyormuş gibi çevresindeki dünyaya baktı. Bakışları bize yönelince gülümsedi ve düşünü anlatmağa başladı. Ama anlatırken, o eski korkusu yeniden sarsmaya başlamıştı benliğini, gözleri karanlıklar doldu. Annesi, elini alıp okşayınca, yatıştı.</p>
		<p class="normal">“Anne” dedi, “demin uyurken, bir bebek sandım kendimi, sen de beni sallıyor, ninni söylüyordun. Beni yeniden doğurmuş gibisin.” Elini alıp öptü. Sesi çocuk sesine dönmüştü, okşanmak istiyordu. 
		</p>
		<p class="normal">“Anne, anneciğim, bana bir masal anlatsana.”</p>
		<p class="normal">Birden peltek peltek konuşmaya başladı. Yüzü, bebek yüzü oluverdi. Madam Pica ürktü. Avignon’un ünlü ozanlarından, gününü gün ederek yaşayan ve Francesco gibi eli açık olan kardeşlerinden biri, içkiden ve türküden aklını oynatmıştı. Kendini kuzu sanıp, emeklemeğe başlamış, otlamak üzere tarlaya gitmişti... Şimdi de kendi oğlu bebek olmuş, ondan masal istiyordu!</p>
		<p class="normal">Olur mu olur diyordu kendi kendine, kanımın bozuk olmasına imkân var mı, derken, haddini bilmeden böyle konuştuğu için, Tanrı’dan bağışlamasını istedi.</p>
		<p class="normal">“Ne masalı yavrum?” diye sordu, serinlesin diye elini anlına koyarak.</p>
		<p class="normal">“İstediğin bir masal var mı? Memleketimden bir masal anlatayım mı?”</p>
		<p class="normal">“Anlat, Pierre’i anlat, şu vahşi, yalınayaklı keşişin hikâyesini.”</p>
		<p class="normal">“Hangi Pierre’i?”</p>
		<p class="normal">“Hani şu Lyons’lu, dinî inançlara aykırı düşüncelere önayak olan biri vardı.”</p>
		<p class="normal">“Masal değil ki o, gerçek şey.”</p>
		<p class="normal">“Ben küçükken, ikide bir anlatırdın onu bana, ben de hep masal sanırdım. O vahşi azizden, gulyabaniden korkar gibi korkardım. Ne zaman bir kabahat işlesem - hatırlarsın - ‘Şimdi keşiş gelirse görürsün’ diye korkuturdun beni, ben de bir koltuğun altına siner, ses etmeden beklerdim, ya beni bulur da alıp götürürse diye.”</p>
		<p class="normal">“Ünlü keşiş Lyons’lu Pierre’yi mi anlatırdınız?” diye araya girdim. “Onu tanımış mıydınız, Madam Pica? O kadar çok şey anlatırlar ki hakkında; inanılmayacak, insanı şaşkına çevirecek şeyler. Madam, ne olur, şu naçiz dilenci kulunuza söyleyin, onu gördünüz mü hiç, karşılaştığınız oldu mu onunla? Neye benziyordu? Ben kendim, bir keresinde, onu görmeye gitmiştim, ama geç kaldım. Vardığımda ölmüştü.”</p>
		<p class="normal">Francesco gülümsedi. “Pabuçlarını bir yana fırlatıp atmış,” dedi, annesine takılarak, “Sözde yalınayak, onun peşinden gidecekmiş, ama bırakırlar mı hiç. İlkin eve kapatmışlar, sonra da birine vermişler, derken bir oğlu olmuş, o da onu unutmuş. Görüyorsun ya, aradığı Tanrı değilmiş, istediği bir oğlanmış.”</p>
		<p class="normal">Güldü. Ama Madam Pica’nın canı sıkılmıştı.</p>
		<p class="normal">“Onu hiç bir zaman unutmuş değilim; sadece şimdi uğraşacak başka kaygılarım var” dedi içini çekerek. “Nasıl unutabilirim onu? Düşlerimden eksik olmaz hiç.”</p>
		<p class="normal">“Söyle bize, ilk nasıl karşılaşmıştın onunla, anne?” dedi Francesco, yastığa sırtını dayayarak. Bütün gün uyumuştu, bedeni iyiden iyiye dinlenmişti. Gözlerini kapadı.</p>
		<p class="normal">“Kulağım sende...”</p>
		<p class="normal">Madam Pica nar gibi kızardı. Başı önüne eğik, bir süre sustu, gözkapakları yaralı bir kuşun kanatları gibi çırpınıp duruyordu. Bu keşişin, Madam’ın tâ derinlerinde, gönlünün karanlıklarında gömülü olduğu apaçıktı, onu aydınlığa çıkarmağa cesaret edemediği gibi, istemiyordu da. Yakarır gibi oğluna, “Sana gerçek bir hikâye anlatsam.” dedi.</p>
		<p class="normal">Francesco gözlerini açtı.</p>
		<p class="normal">“Hayır, Pierre’yi anlatacaksın bize,” dedi kaşlarını çatarak. “Başka hikâye istemiyorum. Önce onunla ilkin nasıl karşılaştığını, ne zaman, nerede gördüğünü, sana neler dediğini, derken ondan nasıl kaçtığını. Hakkında bir sürü şey işittim, ama hiç birine inanmıyorum. Şimdi vakti geldi artık; gerçeği bilmek istiyorum.”</p>
		<p class="normal">Bana doğru döndü.</p>
		<p class="normal">“Herkesin bir gizlisi saklısı vardır hayatında,” dedi. “Bu da anneminkisi işte.”</p>
		<p class="normal">“Pekâlâ oğlum, her şeyi söyleyeceğim” dedi Madam Pica, telâşını gizlemeğe çalışarak. “Şimdi sus da dinle.”</p>
		<p class="normal">Ellerini kucağına koydu. Oğlununkilere benzeyen ince, nazik parmakları, avucu içinde tuttuğu mendil ile sinirli sinirli oynamağa başladı.</p>
		<p class="normal">“Vakit akşamdı, bir Cumartesi akşamı...” diye ağır ağır başladı hafızasını yoklayarak. “Evimizin bahçesindeki bitkilere, defneye, mercanköşk otuna, kadife çiçeğine filan su veriyordum. O akşamüstü sardunyalardan biri kırmızı bir çiçek açmıştı, önünde durmuş bakarken, sokak kapısı hızla açıldı, içeri biri girdi. Korku içinde döndüm: karşımda yabani kılıklı bir keşiş vardı. Hırkası paramparçaydı, yamalarla doluydu, beline de kalın bir ip bağlamıştı, ayakları çıplaktı.</p>
		<p class="normal">“Çığlık atmak için ağzımı tam açmışken, avucuyla dudaklarımı kapattı. ‘Tanrı bu evi korusun’ dedi; elini kaldırıp evi kutsadı. Sesi pesten geliyordu, yabaniydi; ama ortalarına doğru, dile getirelemeyecek bir yumuşaklık sezdim. Kim olduğunu, ne istediğini, niçin böyle soluk soluğa olduğunu, kimden kaçtığını soracaktım, ama gırtlağım düğümlenmişti, ses çıkmadı ağzımdan.”</p>
		<p class="normal">“Evet, kaçıyorum” dedi, dudaklarımın hareketinden ne soracağımı anlamış gibi. “İsanın düşmanlarından kaçıyorum. İşitmedin mi adımı benim? Keşiş Pierre’im ben, İsa’nın, beyaz zambaklı o paramparça olmuş sancağını açan kişi; yalınayak, aç susuz, köy köy, kent kent dolaşan, İsa’nın elinden kırbacı alıp, bütün zina edenleri, yalancıları, dolandırıcıları, Tanrı’nın tapınağından kovan kişi.”</p>
		<p class="normal">“O konuşurken, sokakta büyük bir gürültü koptu. Kapılara vurarak yuha çekerek, meydan okuyarak geçen büyük bir kalabalıktı bu. Kilisemizin çanı şiddetle çalmağa başladı.</p>
		<p class="normal">“Keşiş, yumruğunu sıkarak, sokak kapısına doğru döndü ve acı bir hoşgörüyle dudaklarını büktü. ‘Kokusunu aldılar’ diye gürledi, İsa’nın kokusunu, büyük düşmanlarının, şimdi de çılgınlar gibi, onu yeniden çarmıha germeğe koşuyorlar.. Ey sen Pilates, sen Kayfas! İsa geliyor, yargı günü yaklaştı!’</p>
		<p class="normal">“Kalabalık gelip geçti, bizim kapıya vurmayı göze alamadılar, sonra köprüye doğru yönelip, görünmez oldular. Bahçede keşişle başbaşa kalmıştık. Gözünü bana dikmiş bakıyordu. Ben tir tir titriyor, gözlerimi kırmızı sardunyadan ayırmıyordum. Bu yabani keşişten fışkıran güce dayanamayacak durumdaydım. Birden, sardunyayı yakaladığı gibi, büktü, bütün taç yaprakları yere saçıldı sardunyanın. Çığlık attım, gözlerim yaşla doldu, ama o, kalın kaşlarını çatmakla yetindi:</p>
		<p class="normal">“Yaradana bakacağına, yarattığı şeylere bakarak ruhunu yitirmekten utanmıyor musun? Yeryüzünün bütün güzellikleri görünmeyeni görmemizi önler, bu yüzden yok olmalıdırlar.’”</p>
		<p class="normal">Francesco bu âna kadar başı önüne eğik, dinlemişti. Birden gözlerini kaldırıp baktı. Yanakları al aldı.</p>
		<p class="normal">“Olamaz! Olamaz! Olamaz!” diye bağırdı.</p>
		<p class="normal">Bana doğru döndü.</p>
		<p class="normal">“Sen ne dersin Leo Kardeş?”</p>
		<p class="normal">“Ne diyebilirim ki efendim? Ben biraz ahmağımdır, bir şeye inanabilmem için onu görmem, işitmem, ona dokunmam gerekir. Görünmeyenin ne olduğunu, ancak görüneni gördükten sonra hayal edebilirim. Görünen hiç bir şey olmasaydı, hapı yutmuştum.”</p>
		<p class="normal">“Güzellik Tanrının kızıdır” dedi Francesco, açık pencereden bahçeye, asma çardağına, gökte dolaşan dağınık beyaz bulutlara bakarak.</p>
		<p class="normal">“Güzellik Tanrının kızıdır: bundan eminim. Tanrının yüzünün nasıl olduğunu, ancak güzel şeylere bakarak tahmin edebiliriz. Sardunyanın taç yapraklarını saçan şu senin keşiş, bu yüzden Cehennemi boylayacak.”</p>
		<p class="normal">“Ama bunu benim ruhumu kurtarmak için yaptı” diye karşı çıktı Madam Pica. “Sardunya dediğin nedir ki, insan ruhu yanında? ‘Keşişin’ dediğin o kimse, sırf benim ruhumu kurtardı diye, elinde o kırmızı sardunya ile Cennete girecek.”</p>
		<p class="normal">“Ne dedin? Ruhunu mu kurtardı?” dedi Francesco, annesine şaşkın şaşkın bakarak. “Hani baban gelip, onu kapı dışarı etmişti? Öyle dememiş miydin bana, şimdi de tutup niçin bana gerçeği söylemedin?”</p>
		<p class="normal">“Çocukken anlayamazdın da ondan, büyüdüğünde söyleyecek olaydım, bu kez de gülerdin. Ama şimdi hastasın, bedeninin ateşi biraz yatışmış durumda, Tanrının gizli müjdelerini gülmeden dinleyebilirsin. Sana söylemeğe şimdi karar verişim bundan.”</p>
		<p class="normal">“Söyle, anne, söyle,” dedi Francesco, merak içinde. “Gülmeyeceğim, üstelik, neredeyse ağlayacağım. Vakit geldi - haklısın anne - sözlerine kulak vermemin zamanı geldi.”</p>
		<p class="normal">Böyle söyler söylemez hüngür hüngür ağlamağa başladı.</p>
		<p class="normal">“Niçin ağlıyorsun yavrum? Niçin titriyorsun böyle?” diye sordu annesi korku içinde oğluna sarılıp.</p>
		<p class="normal">“Kanımı içimde duyuyorum da ondan anne, senin kanını...”</p>
		<p class="normal">Madam Pica mendilini aldı ve boynundaki, şakaklarındaki teri sildi. Bir ara bana baktı, sanki benim yanımda konuşmak istemiyormuş gibiydi. Kalktım.</p>
		<p class="normal">“Ben çıkayım isterseniz efendim?”</p>
		<p class="normal">Francesco buyurur gibi elini uzattı.</p>
		<p class="normal">“ Kal,” dedi. “Otur oturduğun yerde! Anne, çekinme. Konuş.”</p>
		<p class="normal">Madam Pica’ya baktım. Kaşları titriyordu. İçimi okur gibi bakıyordu, beni zihninde tartıyordu.</p>
		<p class="normal">“Kal,” dedi sonunda. “Çekinecek hiç bir şeyim yok. Yüreğim temiz: anlatayım.”</p>
		<p class="normal">“Haydi başla...” dedi Francesco, sabırsızlıkla annesine bakarak.</p>
		<p class="normal">Keşiş elini başımın üstüne koydu, beynime bir alevin indiğini, boğazıma yayıldığını, içimi yaktığını duydum. Neydi bu alev? Hıçkıra hıçkıra ağlamak, bahçenin ortasında oynamak, ya da sokağa koşup , pabuçlarımı bir yana fırlatarak yola düzülmek, bir daha da baba evine dönmemek geliyordu içimden. Tutuşuyordum. Neydi bu alev? Tanrı olmalı, Tanrı olmalı, diye bağırdım kendi kendime, Tanrı böyle girermiş insanın içine.</p>
		<p class="normal">Madam Pica’nın yanakları, gırtlağı alev alev yanıyordu. Kalktı, pencere kenarındaki sürahiyi alıp, bir bardak su doldurdu, içti. İçindeki ateşi söndürmek istiyormuş gibi, bardağı yeniden doldurdu ve içti.</p>
		<p class="normal">“Eee, sonra?” diye sordu Francesco, kendisini tutamayarak.</p>
		<p class="normal">Madam Pica başını önüne eğdi.</p>
		<p class="normal">“Sonra yavrum, kendimi kaybettim. Baba evi bana dar geliyordu artık, keşiş kapıyı açarak durup, bana el edince, pabuçlarımı fırlatıp bahçenin ortasın attım ve arkasından koşmağa başladım.”</p>
		<p class="normal">Francesco, gözleri dışarı uğramış, ona bakıyordu. Bir şeyler söylemek istiyordu, ama konuşamıyordu. Ben, tedirginlik içinde, kendisine bakıyor, yüzünü bu denli allak bullak edecek şeyin ne olduğunu kestirmeğe çalışıyordum. Korku muydu, sevinç miydi, horgörü müydü! Yoksa, yüzünün alevlerini söndürüp, küle çeviren, derken yeniden yakıp tutuşturan, ateşi kızılı yapan her üç duygunun aynı andaki etkisi miydi?</p>
		<p class="normal">Sonunda dudaklarını oynatıp konuşabildi. “Bırakıp gittin demek? Evini barkını bırakıp, onunla gittin ha?”</p>
		<p class="normal">“Gittim” diye cevap verdi, durgun, yatışmış bir sesle. “Onaltı yaşlarındaydım. Yüreğim her şeye açıktı, bütün mucizelere inanmağa açıktı, o gece işte. Tanrı bana göründü, kendi dilediği biçimde. Kimi genç kızlara, yakışıklık bir delikanlı kılığında görünürmüş; bana vahşi, yalınayak, dilenen bir keşiş gibi göründü. O önde, ben arkada, koşa koşa köyleri dolaştık. Bana yoksulluktan, iffetten, Cennetten, Cehennemden söz ediyordu, toprak, çıplak tabanlarımın altından kayıyor, gidiyordu: yeri tepmemle, keşişle birlikte göğe çıkmamız bir oldu.</p>
		<p class="normal">Dere tepe düz gittik, köylere girdik, sadece ikimiz, büyük fatihler gibi. Keşiş bir köy alanı ortasında durdu, bir taşın üzerine çıktı, kolunu kaldırarak, dünyadaki bütün puta tapanlara, dolandırıcılara ve yöneticilere lânet okumağa başladı. Ortalık kararıyordu, ben önde duruyor, dehşetli yüzünü meşaleyle aydınlatıyordum, köylüler görebilsin, korkudan alt üst olsunlar diye.</p>
		<p class="normal">“Bu arada babam, beni buluncaya dek, köyleri, dağları taramaları için dört yana şövalyelerini salmıştı. Aralarında kardeşim de vardı. Beni kavradığı gibi, atının terkisine attı, evin yolunu tuttuk.</p>
		<p class="normal">Madam Pica bir ara durdu, oğluna baktı ve gülümsedi.</p>
		<p class="normal">“Birkaç gün sonra da evlendim.”</p>
		<p class="normal">Francesco gözlerini kapadı. İkimiz de ağzımızı açamıyorduk; derken büyük bir sessizlik içinde, başını göğe kaldırmış, kendinden geçerek şakıyan kanaryayı işittik. Hanımının bütün konuştuğu süre ötmüş olmalıydı, ama biz duymamıştık: zihinlerimizde, vahşi keşişin peşinde koşan yalınayaklı bir kız vardı hep.</p>
		<p class="normal">Francesco birden gözlerini açtı.</p>
		<p class="normal">“İkiniz de çıkın gidin! Yalnız bırakın beni!” Sesi boğuk, cızırtılı çıkıyordu.</p>
		<p class="normal">Tek söz söylemeden, annesiyle birlikte kapıyı açıp çıktık.</p>
		<p class="normal">Francesco bütün gece yalnız kaldı, kimseyi içeri almadı. İç çekişlerini, arasıra da kalkıp temiz hava almak için pencereyi açışını duyuyorduk.</p>
		<p class="normal">Sabahleyin “Leo Kardeş” diye beni çağırdığını işittim.</p>
		<p class="normal">Koşup baktığımda, yatağa sırtüstü uzanmış kıvrandığını gördüm. Yüzü balmumu gibiydi.</p>
		<p class="normal">“Hapı yuttum, Leo Kardeş,” dedi dönüp bana bakarak, “Sağımda Tanrının, solumda Şeytanın uçurumu. Kanatlanmassam mahvoldum demektir. Düşmek işten bile değil!”</p>
		<p class="normal">“Ne oldu, Francesco?” diye sordum sarsılarak, “niye titriyorsun böyle?”</p>
		<p class="normal">“Anamın kanı,” diye mırıldandı, “anamın kanı... Duymadın mı? Çılgınlık bu!”</p>
		<p class="normal">“Çılgınlık değildi, anneni dürten, Francesco, Tanrıydı.”</p>
		<p class="normal">“Çılgınlık! Bütün gece boyunca düşümde, annem gibi pabuçlarımı babamın bahçesine fırlatıp attığımı, aşağılara doğru kurşun gibi indiğimi gördüm. Bir şeye tutunmak için elimi boşuna uzatıyordum, tuttuğum boş havaydı hep!”</p>
		<p class="normal">Kollarını başının üzerine almış, açıp kapayarak havaya sarılıyordu.</p>
		<p class="normal">Alnını okşadım, yavaş yavaş ovdum. Gittikçe yatıştı, ve başını yaralı bir kuş gibi göğsüne bıraktı. Çok geçmeden uyumuştu.</p>
		<p class="normal">Ona bakıyordum, uykunun bütün kapıları açtığı şu anda, yüreğinden neler gelip geçiyordu acaba. Yüzü niye ikide bir değişip duruyordu? Bazan kaşları şaşkınlıktan yukarı kalkıyor, bazen dudakları dile getirilmez bir acıyla sarkıyor, bazan de bütün yüzüne bir nur iniyordu, gözleri bu denli parlaklığa dayanamıyormuş gibi, kapaklarını kırpıp duruyordu.</p>
		<p class="normal">Birden ellerini uzatıp, korku içinde koluma yapıştı.</p>
		<p class="normal">“Leo Kardeş, sen misin? Gördün mü onu?”</p>
		<p class="normal">“Kimi?”</p>
		<p class="normal">“Daha şimdi buradaydı, havaya karıştı, odada olmalı henüz.”</p>
		<p class="normal">“Kim efendim, kim karıştı? Düş görmüş olacaksınız.”</p>
		<p class="normal">“Hayır Leo Kardeş, düş değildi. Gerçeğin kendinden daha gerçek bir şey varsa, işte o idi!”</p>
		<p class="normal">Kalkıp oturdu yatağında, gözlerini oğuşturmağa başladı. 
		</p>
		<p class="normal">“Uyuyorum sandın, değil mi? Uyumuyordum, kapılar kapalıydı, ama o içeri girdi, kollarını ileri doğru uzatmış, kör bir adam gibi el yardımıyla ilerlemeğe başladı. Paçavralar içindeydi, binlerce yamalı, binlerce paçavra; çürük et kokuyordu. Yatağıma geldi, beni arayıp buldu.</p>
		<p class="normal">“Sior Bernardone’nin şımarık oğlu sensin, değil mi?’</p>
		<p class="normal">“Benim” diye cevap verdim ürpererek.</p>
		<p class="normal">“O halde, haydi kalk bakalım kalk, üstümü başımı çıkar, beni yıka, sonrada yiyecek bir lokma bir şey ver.” Yalvarmıyordu, buyuruyordu.</p>
		<p class="normal">“Kimsin sen?”</p>
		<p class="normal">“İlkin soy, yıka beni, sonra da bir lokma bir şey ver.”</p>
		<p class="normal">“Kalktım, üstünü başını çıkarmağa başladım. Bu ne paçavralardı ya Rabbim, ne yamalardı, nasılda leş kokuyordu! Ya vücudu, karşımda çıplak vücudu, bu ne perişanlıktı! O ayaklar: şiş şiş, yüzlerce yarayla kaplı! Kafasına geçirmiş olduğu kukutelasını çıkardım, tavlanmış demirin açtığı yarıklarla çizik çizik olan şakakları göründü. Alnında haç biçiminde kırmızı bir yara vardı. Ama beni en çok dehşete düşüren şey, ellerindeki, ayaklarındaki kanlı, iri delikler oldu. “Kimsin sen?” diye sordum yeniden; tiksine korka, aval aval bakarak ‘Yıka beni!’ deyip duruyordu. Gidip su ısıttım, onu yıkadım. Sonra sandığın üstüne oturdu, şimdi oturmakta olduğunuz şu sandığın, ve ‘yiyecek ver!’ dedi. Koca bir tabak dolusu yiyecek getirdim önüne. Eğildi, ocak başından bir avuç kül alıp, yemeğin üstüne attı ve yemeğe başladı. İşini bitirince, ayağa kalktı. Yüzü durulmuştu; yumuşak ve esirgeyici bakışlarla bakıyordu bana. ‘Artık kardeşimsin benim,’ dedi, ‘Eğil bana, kendi yüzünü gör, ben de sana eğilirsem, kendi yüzümü görürüm. Artık kardeşimsin benim, Allahaısmarladık!’</p>
		<p class="normal">“Nereye?”</p>
		<p class="normal">“Sen nereye ben oraya! Şimdi Allahaısmarladık!’</p>
		<p class="normal">“Bunu der demez, havaya karışıp kayboldu, kokusu hâlâ odamda. Kimdi? Kim...? Sen ne dersin Leo Kardeş?”</p>
		<p class="normal">Cevap vermeden, görünmeyen konuğa dokunmaktan korkarak sandığın üstüne yana kaydım. Kim olabilirdi; karanlık cinlerin habercilerinden mi? Aydınlık kuvvetlerden gelen bir müjdeci mi? Emin olduğum tek bir şey vardı: o da zengin delikanlının çevresindeki havada bir çatışmanın yer aldığıydı.</p>
		<p class="normal">Üç gün daha geçti aradan, Francesco’nun solgun yanaklarına renk gelmeğe başladı, oynak yerleri güçlendi, dudakları pembeleşti, bedeni acımağa, canı yemek çekmeğe başladı. Vücudu yeniden ayak üstüne kalkınca, ruhu destek buldu, böylece dünya da onunla birlikte güçlendi. Bahçe, kuyu, asma çardağı, odada dağınık duran âletler, sokaktan gelen sesler, geceleri gökteki yıldız kümeleri.. hepsi de zaman ve Tanrının tâyin ettiği yerlerinde belirip, kendiliklerinden düzene girdiler. Dünya, Francesco’nun kanıyla, eski düzenine dönüyordu.</p>
		<p class="normal">Dördüncü gün tan ağarırken, San Ruffino’nun çanları çalmağa başladı, Madam Pica da yaşlı nineyle birlikte kiliseye gitmek üzere yola çıktı. Sior Bernardone henüz gezisinden dönmemişti. Çanlar, bayramı müjdeliyordu, çünkü bugün, yani Eylül’ün yirmi üçüncü günü, Assasi’nin sevgili azizi San Damiano’nun yortusuydu. Minik kilisesi kentin dışında, ovaya inen bayırdaydı. Yavaş yavaş yıkılıyordu bu kilise, ama eskiden pek gözde bir kiliseydi, her yıl, bugün, kilisede eğlenceli bir bayram yer alır, azizin heykeli altın ve gümüş armağanlarla dolardı. Şimdi duvarları yıkılmak üzereydi, koca koca delikler açılmıştı. Bozulmadan kalan biricik şey haç idi, üzerinde açık yeşil, kana belenmiş bir İsa’nın sarktığı koca bir Bizans haçı. Bu İsa’nın tuhaf bir tatlılığı vardı, yüzünde tanrısal değil, insansı, acıklı bir ifade okunuyordu. Ağladığını, tıpkı bir insan gibi ölmekte olduğunu duyuyordunuz, önünde diz çökenler, onu bu durumda görünce, tir tir titriyorlardı, çünkü haç üzerinde asılı duranın, acıyla kıvrananın, aslında kendileri olduklarını duyuyorlardı.</p>
		<p class="normal">Sabahleyin erkenden Francesco’nun odasına girmiştim. Madam Pica, kocası dönünceye kadar kalayım diye bana ufak bir oda ayırmıştı, orada yatıp kalkıyor, oğluna yakın bulunuyordum, bütün hastalığı boyunca ikide bir beni sormuştu, çünkü, anından ayrılmamı istemiyordu. Bugün onu yatakta oturur buldum. Mutluydu. Gözlerini kapıya dikmiş, beni bekliyordu.</p>
		<p class="normal">“Gel, gel bakalım Tanrının arslanı,” diye seslendi beni görür görmez. “Bakıyorum, bugün yeleni taramış, bıyığını arslan gibi bükmüşsün. Yalanıyorsun da. Yemek yemişe benzersin.”</p>
		<p class="normal">“Anneniz, Tanrı ondan razı olsun, kiliseye gitmeden, bana nineyle ekmek peynir göndermiş. Evet küçük beyciğim, nasıl anlatsam size o duyguyu? Arslanlaştığım doğru, Tanrı yardımcım olsun.”</p>
		<p class="normal">Güldü.</p>
		<p class="normal">“Otur hele,” dedi bana, yatağın yanındaki ince oymalı sandığı göstererek.</p>
		<p class="normal">Kanarya yeniden ötmeğe başladı. Güneş vurmuştu, gırtlağı, minik göğsü türküyle dolmuştu. Francesco, aralık ağzı sarkmış, bulanık yaşlı gözlerle konuşmadan uzun süre ona baktı.</p>
		<p class="normal">“Kanarya insan ruhuna benziyor,” diye fısıldadı sonunda. “O da insan ruhu gibi çevresinde parmaklıklar görüyor, ama umutsuzluğa düşeceğine, şakıyor. Türkü söylüyor, bak görürsün Leo Kardeş: günün birinde, türküsü o parmaklıkları kıracak.”</p>
		<p class="normal">Gülümsedim, O parmaklıklar, ne olurdu, kolayca kırılıvereydi.</p>
		<p class="normal">Ama Francesco, benim gülümsediğimi görünce, bozuldu. “Ne yani, inanmıyor musun?” dedi, “beden dediğimiz kemik, kıl ve et yığını gerçekten var mı, yoksa herşey ruh mu acaba diye düşünmek hiç aklına gelmedi değil mi?”</p>
		<p class="normal">“Hiç gelmedi, Francesco, hiç. Bağışla beni. Ben ahmak sayılırım, söyledim ya sana, kolay kolay almaz benim kafam.”</p>
		<p class="normal">“Böyle bir kuşku, şu âna kadar, hasta oluncaya kadar bana da gelmemişti. Tanrı seni miskinlik yoluyla çekip kendine yaklaştırdı; beni ise, hastalık yoluyla - üstelik gündüz değil, gece, ben uyurken, ona karşı koyacak gücüm yokken. Düşlerimde sorup duruyordum kendi kendime, acaba beden diye bir şey yok mu aslında diye, olur a, bir de bakarsın, sadece ruh vardır da, bizim beden dediğimiz, ruhun sadece görebildiğimiz, duyabildiğimizi yanıdır. Hastalığımda her gece, uykuya dalmak üzereyken, ruhumun, yatağımın üzerinde, havada yüzdüğünü duyuyordum. Pencereden çıkıyor, avluda dolaşıyor, asma çardağın üstüne tünüyor, sonra havada asılıp kalan, Assisi’nin damları üzerinde ileri geri sallanıp duruyordu. İşte o sırada farkettim büyük sırrı. Bedenin yokluğunu! Evet, Leo Kardeş, beden diye bir şey yok; varolan tek şey ruh!”</p>
		<p class="normal">Yüzü pırıl pırıl, yataktan sıçradı.</p>
		<p class="normal">“Ruhtan başka şey yoksa” diye bağırdı mutluca, “ruhtan başka bir şey yoksa, düşün bir Leo Kardeş, ne kadar uzaklara gidebiliriz! Beden bize engel olmazsa, bir sıçrayışta göğü bulabiliriz!”</p>
		<p class="normal">Sustum. Zihnim dediklerini anlayamadı ya, gönlüm hepsini anladı. Devam ediyordu:</p>
		<p class="normal">“Düşümde sıçradım; bak, böyle işte!” Kollarını kanat gibi göğe doğru hızla kaldırdı. “Düşte, bu işten daha basit, daha kolay şey yok. Ama aynı şeyi şimdi de yapacağım- göreceksin; evet, kararımı verdim; içimden annemin kanı bar bar bağırıyor; şimdi, uyanıkken de yapacağım. Güç olacak, pek güç. Leo Kardeş, yardımına ihtiyacım var!”</p>
		<p class="normal">“Esirgediğim yok, Francesco Kardeş, benim için büyük zevk, ama nasıl? Okumam yazmam hak getire, kafam dersen, o da aman aman işlemiyor. Varım yoğum gönlüm, o da ne işe yarar ki? Zavallı deli gönül, üstelik, sıradan bir dilenci olmasına karşılık horozlanır da! Ona güvenmeseniz daha iyi... Görüyorsunuz ya halimi, nasıl yardım edebilirim size?”</p>
		<p class="normal">“Bal gibi edersin- göreceksin. Dinle bak, yarın ayağa kalkacağımı sanıyorum. Sen koluma gireceksin, düşmeyeyim diye bana destek olacaksın. San Damiano’ya gideceğiz.”</p>
		<p class="normal">“San Damiano’ya mı?” diye bir çığlık attım şaşkınlık içinde. “Biliyorsun, bugün Damiano yortusu. Çanları duymuyor musun?”</p>
		<p class="normal">“Bugün demek!” diye bağırdı Francesco, ellerini çırparak, “Nedeni buydu demek?”</p>
		<p class="normal">“Ne demek istiyorsunuz?”</p>
		<p class="normal">“Bir düş gördüm; onu gördüm. Dün gece uykumda beni ziyarete geldi. Üstü başı paramparçaydı, koltuk değneğine dayanmış, ağlıyordu. Korktum, tutayım da düşmesin diye koştum. ‘Ağlama Tanrının azizi,’ dedim, ellerini öperek. ‘Ne oldu sana? Cennette değil misin sen? Ağlamak, orada da mı var?’ Evet der gibi başını salladı. ‘Var ya, Cennette bile var’ diye cevap verdi, ama yer yüzünde sürünmeğe devam edenler için. Lüks, kuştüyü yatağında seni uzanmış gördüm de, acıdım haline. Nedir bu gaflet uykusu, Francesco! Ayıp! Kilise tehlikede!”</p>
		<p class="normal">“Kilise tehlikede mi? Peki ben ne yapabilirim? Benden ne bekliyorsun?”</p>
		<p class="normal">“Ellerini uzat; kiliseye omuz ver. Yıkılmasına bırakma!’</p>
		<p class="normal">“Ben mi? Ben Bernardone’nın oğlu?’</p>
		<p class="normal">“Sen ya, Assisi’li Francesco. Dünya yıkılıyor; İsa tehlikede. Kalk, dünyayı sırtında taşı, düşmesin. Din benim küçük kilisemin durumuna düştü: neredeyse harabe haline gelecek. Sen ayakta tut onu.’</p>
		<p class="normal">“Omzumdan yakaladı, hızla itti. Dehşet içinde uyandım.”</p>
		<p class="normal">Francesco sırtını sıvazladı.</p>
		<p class="normal">“Bak” dedi. “Parmak izleri hâlâ omzumda sanıyorum. Yaklaş.”</p>
		<p class="normal">Yaklaştım, ama birden dehşet içinde gerileyerek istavroz çıkardım. 
		</p>
		<p class="normal">“Tanrının melekleri, sizlere sığındım!” diye fısıldadım, tir tir titreyerek. Francesco’nun omuzlarında parmak izlerine benzeyen, sayısız, siyah, mor leke vardı.</p>
		<p class="normal">“Aziz Damiano’nun parmakları onlar” dedi Francesco “Ürkecek bir şey yok”</p>
		<p class="normal">Derken hemen ekledi:</p>
		<p class="normal">“Şimdi anladın mı niçin kiliseye gittiğimizi? Yıkılmak üzere de ondan İkimiz, Leo Kardeş, onu taşla harçla yeniden kuracağız; sönük duran tapınak kandillerini yeniden alevlendireceğiz, azizin yüzü yeniden aydınlansın diye.”</p>
		<p class="normal">“Bütün istediği bu muydu, Francesco; buyruklarının hepsi bu mu? Yoksa, acaba-”</p>
		<p class="normal">“Hayır hayır, hepsi bu kadardı!” dedi Francesco; daha fazla birşey söylememden korkar gibi eliyle ağzımı kapatarak. “Sus! Şimdilik bu işle başlayalım, yeter.”</p>
		<p class="normal">Sustum, ama yüreğim hızlı hızlı çarpıyordu. Bu düşün Tanrı tarafından gönderildiğini, müthiş, gizli bir anlamı olduğunu seziyordum. Biliyordum, Ulu Tanrı insanı yakalamaya görsün, binlerce parçaya ayrılsa bile, gözünün yaşına bakmadan, kurbanını bir doruktan bir doruğa fırlatır atardı. Francesco’yu yataktan sevinçle sıçrar gördüğümde, korkudan alt üst oluşum bundandı.</p>
		<p class="normal">Ertesi sabah odasına gittiğimde, uyanmıştı bile. Annesinin koluna dayanarak ilk adımlarını atıyor, evde dolaşmaya çalışıyordu. Sevinç dolu, dışarı uğramış gözlerle, sanki ilk kez görüyormuş gibi geniş odalara bakıyordu: oymalı sandıklara, azizlerin üç kanatlı resimlerine; derken avluya açılan kapının önünde durdu ve sokak kapısının yan köşesindeki taş heykele bakakaldı, bebek Tanrıyı kucağında tutan Avignon’lu Meryemdi bu: Madam Pica’ya, o sevgili, günlük güneşlik memleketini hatırlatan, defne, mercanköşk otu ve kadife çiçeği gibi kokulu, bitki saksılarıyla çevirili mermer kenarı olan kuyuya bakıyordu.</p>
		<p class="normal">“Hoş geldin, Tanrının arslanı,” dedi gülerek beni görür görmez. “Kuzulara yanaştığında, onları yiyeceğine, onlardan sadaka isteyen arslan!”</p>
		<p class="normal">Annesine döndü.</p>
		<p class="normal">“Anne, arslan, İncil yazarlarının hangisinin yoldaşıydı, Luka’nın mı? 
		</p>
		<p class="normal">“Hayır, yavrum, Markos’undu,” diye cevap verdi Madam Pica, içini çekerek. “Kiliseye o kadar seyrek gidiyorsun ki, nasıl bileceksin!”</p>
		<p class="normal">“O halde, işte Markos, ben, bu da benim arslanım,” dedi Francesco, yanıma gelip bana dayanarak. “Gidelim!”</p>
		<p class="normal">“Nereye gidiyorsun yavrum?” diye bağırdı annesi. “Daha ayakta duracak bile gücün yok, görmüyor musun?”</p>
		<p class="normal">“Korkma anne. Yanımdaki arslanı görmüyor musun?”</p>
		<p class="normal">Koluma girdi. “Tanrı adına!” dedi, istavroz çıkarıp kapıya kadar ilerleyerek.</p>
		<p class="normal">“Anne, günlerden ne bugün?”</p>
		<p class="normal">“Pazar yavrum”</p>
		<p class="normal">“Hangi aydayız, kaçı ayın?”</p>
		<p class="normal">“Yirmidört Eylül yavrum, niçin sordun?”</p>
		<p class="normal">“Git içeri anne, üç kanatlı resmi al ve çarmıha gerilenin arkasına yaz: ‘Efendimizin doğuşunun 1206’ncı yılı, Eylül ayının yirmidördüncü Pazar günü, oğlum Francesco yeniden dünyaya geldi’”</p>
		<p class="normal">Neydi o sabah, o yola çıkış! Ne kanatlardı onlar. Bizi, Assisi’nin dar sokaklarından sürükleyip götüren o kanatlar! Piazza San Giorgio’ya geldik, kale kapısından geçtik ve ovaya inen yola girdik.</p>
		<p class="normal">Tam bir güz sabahıydı. Zeytin ağaçlarıyla asma bahçeleri üzerinde hafif bir sis dolaşıyordu. Üzümler bağbozumcularını bekliyordu, salkımların bazıları yere kadar sarkmıştı. Son incir, incir dalları üzerinde ballanmıştı, üzerinde sarı asma kuşları aç gözlerle dolaşıyordu. Zeytin ağaçları zeytin yüklüydü, her bir minik yaprak üstünde, bir ışık damlası vardı. Aşağıda, ova henüz uykudaydı: ince sabah sisi daha kalkmamıştı. Tarlalar biçilmiş buğdayla yaldız yaldızdı, başaklar arasında, kraliçeleri gibi kırmızılar giymiş, her birinin yüreği üstünde kara bir haç, son gelincikler parlıyordu.</p>
		<p class="normal">Ne büyük zevkti! Yüreğimiz nasıl da çarpıyordu! Çarpan sadece bizimki miydi, bütün dünyanın yüreği de bizimkiyle birlikte çarpmıyor muydu?</p>
		<p class="normal">Francesco tanınmayacak durumdaydı. Bu gücü, bu sevinci nerden bulmuştu! Benim desteğime ihtiyacı kalmamıştı artık, kendi başına önde gidiyor, anasının memleketinden ozan türküleri okuyordu. Meleksi bir kıvraklıkla havada yüzer gibi, çevresindeki dünyaya ilk kez bakıyordu.</p>
		<p class="normal">Parlayan boyunlarını nazlı nazlı sağa sola çevirerek, ıslak burun deliklerini pürtüklü dilleriyle yalayarak, iki kutsal öküz geçti. Lekesiz beyazdılar, kalın, güçlü boyunları vardı, başlarındaki buğday taneleri taç gibi duruyordu. Francesco şaşkın şaşkın durup, onlara baktı ve selâmlarmış gibi elini uzattı.</p>
		<p class="normal">“Ne soylu hayvanlar!” diye mırıldandı. “Ne büyük savaşçıdır onlar! Tanrının yardımcıları.”</p>
		<p class="normal">Yaklaşarak, kar beyazı kocaman butlarını okşadı. Öküzler, dönüp, insan gibi, kibar, iyi yüreklilikle süzdüler onu.</p>
		<p class="normal">“Ulu Tanrının yerinde olaydım,” dedi bana gülerek, “öküzleri, Cennete, azizlerin yanına koyardım. Eşeksiz, öküzsüz, kuşsuz Cennet düşünebiliyor musun, Leo Kardeş! Ben düşünemiyorum. Meleklerle azizler yetmez. Hayır, Cennette öküz de olmalı, eşek de, kuş da!”</p>
		<p class="normal">Güldüm.</p>
		<p class="normal">“Bir de arslan: sen Leo Kardeş!”</p>
		<p class="normal">“Bir de ozan: siz, Francesco,” dedim omuzlarına düşen uzun saçlarını okşayarak.</p>
		<p class="normal">Yeniden yola koyulduk. Bayır aşağı inmek daha kolaydı, konuşmağa başladık.</p>
		<p class="normal">Francesco birden durdu. “Nereye gidiyoruz kuzum?” diye sordu şaşkın şaşkın. “Ne diye koşuyoruz?”</p>
		<p class="normal">“San Damiano’ya gitmiyor muyduk efendim? Unuttunuz mu?”</p>
		<p class="normal">Francesco başını salladı. Sesi acıklı ve üzgün çıkıyordu şimdi:</p>
		<p class="normal">“Ben de İsa’nın mezarını kurtarmak için koşuyoruz sanmıştım.”</p>
		<p class="normal">“İkimiz mi yapacaktık bu işi?” diye sordum şakayla.</p>
		<p class="normal">“Biz iki değiliz” diye karşı çıktı Francesco, yüzü birden parlıyarak. “İki değil, üçüz.”</p>
		<p class="normal">Ürperdim. Doğruydu: üçtük. Bu denli haz ve güven duyuşumuzun nedeni buydu. Saldırı bunun içindi - çünkü,Tanrı yardımcımız olsun, bu sefer, bir barış seferi değildi; tersine bir savaş patlamıştı da, biz bir ordudaydık sanki - zengin genç beyefendi ile dilenci - yol gösteren Tanrıyla birlikte saldırıya geçmiştik.</p>
		<p class="normal">Kaç yıl geçti aradan! Francesco göğe ağdı bile, ben ise bu hayattan alınmağa lâyık görülmedim henüz. Yaşlandım. Saçım döküldü, ağzımda diş kalmadı, dizlerim şişti, damarlarım odun gibi sertleşti. Şu anda tüy kalemimi tutan ellerim titriyor. Ama yine de o günkü yola çıkışımızı hatırlayınca, ayağa sıçrayıp asâmı elime alasım, çıngırak çalıp dünyayı uyandırmak için tepeye tırmanasım geliyor... Doğrusu, Peder Francesco, hakkın varmış; benden diye birşey yok. Var olan tek şey ruh - buyuran o. Uyan ruhum, San Damiano’ya doğru uçtuğumuz sabahı hatırla ve her şeyi bir bir anlat. Herşeyi, ödlek, inanmayanlar sürüsünden korkmadan!</p>
		<p class="normal">Biz koşarken, birden genç kız cıvıltıları ve kahkahaları duyduk. Adımlarımızı sıklaştırdık ve San Damiano’nun harabelerine vardık. Duvarlar dışarı doğru bel vermişti; sarı yıldız çiçekleri taşları sarmış, onların yerini almıştı; ufak çan kulesi yıkılmıştı, taşları hâlâ avluda ouruyordu, küçük dilsiz çan da yanıbaşında yatıyordu. Her taraftan kahkahalar, tiz sesler geliyordu, ama insan izi yoktu. Francesco dönüp, şaşkın şaşkın bana baktı.</p>
		<p class="normal">“Harabe baştanbaşa katıla katıla gülüyor. Melekler olmalı burada”</p>
		<p class="normal">“Ya melek değil de cinseler?” diye sordum. Tedirgin olmağa başlamıştım.”Gel, gidelim buradan.”</p>
		<p class="normal">“Cinler böyle gülmez, Leo Kardeş. Melek bunlar. Sen dur burada. Korkuyorsan ben yalnız başıma girerim kiliseye.”</p>
		<p class="normal">“Hayır, ben de geliyorum,” dedim, utanarak. “Leo Kardeş korkmuyor!”</p>
		<p class="normal">Kapı menteşesinden ayrılmış sarkıyordu. Ot bürümüş eşiği aşarak içeri girdik. Minik pencerelerden iki güvercin fırlayıp kayboldu. İlkin, alacakaranlıkta birşey göremedik, ama çok geçmeden minberin üstünde, koskoca eski bir haçın sarktığını farkettik, üstünde de belli belirsiz, havada yüzen bir hayaleti andıran soluk bir vücut vardı. Dibinde San Damiano’nun resmi ve sönük duran bir lamba.</p>
		<p class="normal">Ağır ağır, güçlükle ilerliyorduk. Hava kanatlarla doluydu sanki.</p>
		<p class="normal">“San Damiano,şimdi koltuk değneğiyle karşımıza çıkacak,” dedi Francesco yavaşça. Yılmadığını göstermek istiyordu, ama sesi titriyordu.</p>
		<p class="normal">İlerledik. Tapınağın dar, çapraz kirişinden yeşillik görülebiliyordu: kilisenin minik avlusu olmalıydı. Burnumuza biberiye ve hanımeli kokusu geliyordu.</p>
		<p class="normal">“Kiliseye gidelim.” dedi Francesco. “Burada kalırsak boğuluruz.”</p>
		<p class="normal">Ama tam eşiği aşacakken, minberin arkasından birinin hızlı hızlı soluduğunu; ipeksi sesi, ya da - sandığımız gibi - kanat hışırtıları işittik.</p>
		<p class="normal">Francesco kolumu tuttu.</p>
		<p class="normal">“İşittin mi? İşittin mi? Sanki...”</p>
		<p class="normal">Ama daha sözünü bitirmeden, beyazlar giyinmiş üç genç kız, tapınağın arkasında saklandıkları yerden fırladılar, üç yıldırım gibi önümüzden geçip, kapıya sıçradıkları gibi, çığlıklar atarak bahçeye uçtular.</p>
		<p class="normal">Orada üçü de kahkahayla gülmeye başladı. Ne kadar ürktüğümüzün farkındaydılar, bizimle alay ediyorlardı.</p>
		<p class="normal">Francesco’yu tedirgin etti bu. Birden o da uçtu bahçeye, Ben de ardından.</p>
		<p class="normal">Kızlar bizi gördü, ama korkmadılar. Francesco’yu tanıdıkları belliydi, en büyükleri kıpkırmızı olmuştu. Francesco’ya gelince, kapının kenarına dayanıp, yüzündeki terleri silmeğe başladı.</p>
		<p class="normal">Kız gittikçe yaklaşıyordu ona. Fıkır fıkır kaynıyordu, içi içine sığmıyordu, üzerinde boş zeytin bulunan, taca benzeyen bir zeytin dalı vardı saçında.</p>
		<p class="normal">Francesco bir adım geri attı: ürkmüş gibiydi.</p>
		<p class="normal">“Tanıyor musunuz onu?” diye fısıldayarak sordum.</p>
		<p class="normal">“Sus!” diye cevap verdi. Kül gibi olmuştu yüzü.</p>
		<p class="normal">Kız cesareti eline aldı. “Fakirhanemize hoş geldiniz, Sior Francesco,” dedi meydan okurcasına.</p>
		<p class="normal">Francesco, cevap vermeden ona bakıyordu, ama alt çenesi titremeğe başlamıştı.</p>
		<p class="normal">“Burası San Damiano’nun evi, küçük hanım,” diye cevap verdim, Francesco’nun sessizliğini örtmek için. “Ne zaman sizin oldu?”</p>
		<p class="normal">Öteki iki kız, elleriyle ağızlarını kapayıp, kıkırdamalarını saklayarak ağır ağır yaklaştılar. Berikinden yaşça biraz daha küçüktüler; on üç on dört yaşlarında olmalılardı.</p>
		<p class="normal">“Bu sabah” diye cevap verdi en büyüğü, “bütün günümüzü burada geçireceğiz. Size kardeşim Agnes ile, komşumuz Ermelinda’yı tanıtayım. Yanımıza bir sepet dolusu yiyecek aldık, biraz da meyve.”</p>
		<p class="normal">Yeniden Francesco’ya döndü.</p>
		<p class="normal">“Sior Francesco, lütfeder de bizimle birlikte yemeğe buyurursa, kıvanç duyarız. Evimize geldiniz, ağırlamalıyız.”</p>
		<p class="normal">“Seni gördüğüme sevindim, Clara,” dedi Francesco yavaşça. Şakalaşır gibi değildi sesi, gülen bir ses değildi. Gönlünün tâ derinlerinden geliyordu ve genç kızı tedirgin ediyordu.</p>
		<p class="normal">“Oynamağa gelmiştik,” dedi kız sitem edermiş gibi; keyfimizi kaçırmak için tam zamanını buldunuz der gibiydi.</p>
		<p class="normal">“Ben oynamağa gelmedim; bir düş gördüm de onun için geldim.”</p>
		<p class="normal">“Hasta mıydın?” diye sordu kız. Bu kez sesinde gizli bir yumuşaklık vardı.</p>
		<p class="normal">“Hasta olmadan önce hastaydım asıl,” diye cevap verdi Francesco.</p>
		<p class="normal">“Anlamıyorum”</p>
		<p class="normal">“Tanrı lütfederse, anlarsın bir gün.”</p>
		<p class="normal">“Bir kere şarkı söylerken duymuştum seni; geceydi,” diye devam etti kız, söyleyecek başka bir şey bulamayarak, ya da bu karşılaşma ânını uzatmak için.</p>
		<p class="normal">“Beni her gece duydun Clara. Ama artık duymayacaksın.”</p>
		<p class="normal">Kız başını arkaya doğru silkti. Uzun saçları omuzları üstüne saçıldı ve onları tutan kurdela çözüldü.</p>
		<p class="normal">“Niçin?” dedi kız. Gözlerini yere dikti.</p>
		<p class="normal">“Henüz bilmiyorum, Clara. Sorma. Kimbilir, belki başka bir pencere dibinde söylerim.”</p>
		<p class="normal">“Başka bir pencere mi? Hangi pencere? Kimin penceresi?”</p>
		<p class="normal">Francesco başını önüne eğdi, “Tanrının...” diye mırıldandı, ama öyle yavaş söylemişti ki, kız duymadı bunu. 
		</p>
		<p class="normal">Bir adım daha attı ileri, “Kimin penceresinin?” diye tekrarladı. “Hangi pencerenin?”</p>
		<p class="normal">Bu kez Francesco cevap vermedi.</p>
		<p class="normal">“Haydi Clara, yürü gidip oynayalım” dedi kızlardan biri, “bırak konuşmayı şununla. Niçin konuşuyorsun?” Bir an önce uzaklaşmak için, ikisi birden elinden tutup, çekmeğe başladılar.</p>
		<p class="normal">... Ama Clara kıpırdamıyor, saçından düşen kurdelayla oynuyordu. İnceydi, kıvraktı, baştan başa beyazlar giyinmişti, boynundan sarkan vaftiz haçından, o minik altın haçtan, bir de, yeni dikleşmeğe başlayan, belli belirsiz göğüsleri arasında tılsım gibi sakladığı gümüş bir zambaktan başka bir şey yoktu. Bu kızın insanı şaşırtan yanı kaşlarıydı. Gözlerinin üstünde, ince ve ok gibi dümdüzdü bu kaşlar; derken birden bire yukarı fırlıyorlardı; bu yüzden; siyah badem biçimindeki gözleri, hep ciddî ve öfkeli bakıyordu.</p>
		<p class="normal">Saçına öfkelenmiş gibi, tutup şöyle bir büktü ve yeşil ipek kurdelayla iyice bir bağladı. Sonra arkadaşlarına döndü. “Yürüyün çocuklar” dedi nispet yaparmış gibi. “Aşağı kiliseye Portiuncula’ya gidelim, Sior Francesco’yu kendi haline bırakalım, dilediğini yapsın. Düş görmüşmüş!”</p>
		<p class="normal">Ermelinda, homurdanarak sepeti kaptı; küçük kız kardeşi Agnes de içinde meyve olan küçük sepeti aldı, Clara önde, üçü birden, zeytin ağaçları arasından geçerek aşağıdaki ovaya yöneldiler.</p>
		<p class="normal">“Kurtulduk...” diye mırıldandı Francesco, derin derin soluyarak, az önce büyük bir tehlike atlatmış gibi. Kapı eşiğine çöktü, güneş ışığında, bir görünen, bir kaybolan, zeytin ağaçları arasındaki üç kız kayboluncaya kadar arkalarından baktı.</p>
		<p class="normal">“Kurtulduk..” diye tekrarladı, ayağa kalktı.</p>
		<p class="normal">Neredeyse öğle olacaktı. Bana baktı. Yüzünde hiç bir korku izi kalmamıştı.</p>
		<p class="normal">“Leo Kardeş,” dedi, sesi değişmişti, ağır ve kararlı bir havaya bürünmüştü, “Leo Kardeş demedik miydi seninle ben, biz orduyuz diye, Kutsal Mezarı kurtarmak için yola çıkıyoruz diye? Gülme; inanmanı istiyorum buna! İlkin küçük, kolay şeylerden başlayacağız işe; sonra, elimizi büyük şeylere atacağız. Derken büyük işlerden sonra imkânsızı gerçekleştirmeye çalışacağız. Dediğimi anlıyor musun, yoksa beni Bernardone’nin evinde, hâlâ yatalak, hezeyan geçiren biri mi sanıyorsun?”</p>
		<p class="normal">“İmkânsızı gerçekleştirmek mi, Francesco Kardeş?” diye sordum dehşet içinde. “Ne demek istiyorsun? Niyetin ne kadar ileri gitmek?”</p>
		<p class="normal">“Leo Kardeş, sen değil miydin bana anlatan, hani sıkı bir düzene girmek için, ağaç tepesinde yaşayan ünlü bir dervişe gitmiştin de, ‘Bana öğüt ver, kutsal Peter!’ diye seslenmiştin ona. O da sana şöyle cevap vermişti: ‘Ne kadar uzağa gidebilirsen, o kadar uzağa git!’ ‘Birkaç öğüt daha’, diye seslenmiştin yeniden, ‘gidebildiğinden de öteye git!’ olmuştu cevabı... Görüyorsun ya, Leo Kardeş. Gidebileceğimizden de öteye gideceğiz. Şu anda bize ilk hızı verecek olan, San Damiano’nun yıkıntıları, anlıyor musun demek istediğimi?”</p>
		<p class="normal">“Bana soru sorma, Francesco,” diye cevap verdim. “Hem hiç bir şey anlayamıyorum, hem herşeyi anlıyorum! Sadece buyur bana, o kadar!” Gönlüm alevlenmişti, bütün bir ormanı tutuşturabilirdi.</p>
		<p class="normal">“Taş toplayacağız. Bernardone’nin parası henüz suyunu çekmedi: Harç ve âlet edevat alabilir, duvarları ikimiz onarabiliriz. Dam için kiremit de alırız, yağmur yağınca sızmasın diye; kapılar pencereler için boya, Azizin kandili için de yağ alırız. Kimbilir kaç yıl sönük kaldı. Aydınlığa kavuşturacağız onu, Tamam mı?”</p>
		<p class="normal">Kollarımı sıvadım. Sözlerim kanımı kızıştırmıştı.</p>
		<p class="normal">“Ne zaman başlıyoruz?”</p>
		<p class="normal">“Hemen şimdi. San Damiano yağmura açık; yıkıldı yıkılacak, karanlık içinde tökezlemek üzere; bekleyemez artık. Ya ruhlarımız, Leo Kardeş, onlar bekleyebilir mi? Onlar da yağmura açık; onlar da yıkılmak, karanlıkta kalmak üzere. İleri yoldaşım, Tanrı adına!”</p>
		<p class="normal">Kadife ceketini çıkardı ve avluya yığılmış bulunan büyük temel taşlarını düzenlemeğe başladı. Hırkamın eteğini kaldırıp, büyük bir cep yaptım, koşup, içini taşlarla doldurmağa, topladıklarımı da bir yere yığmağa başladım. Francesco çalışırken, çocukluğunda öğrenmiş olduğu türküleri söylüyordu. Sevgiyi dile getiriyordu bu türküler. Ama hangi sevgiyi? Ozanlar sevgilinin erdemini süsleyip püslemişlerdi; ama bu kez, Francesco okurken, aklından geçen herhalde kutsal Meryem idi.</p>
		<p class="normal">Eve döndüğümüzde akşam olmuştu. Yolda bütün konuştuğumuz şey, dülgerler gibi taş, harç ve mala oldu; oldu ya, Tanrıdan ve yıkılmak üzere olan dünyanın kurtuluşundan söz ediyorduk sanki. O akşam ilk kez anladım herşeyin bir ve en önemsiz günlük işin bile insanın kaderinin bir parçası olduğunu. Francesco da coşmuştu, o da işin küçüğü büyüğü olmayacağını biliyordu, çökmek üzere olan bir duvara tek bir çakıl taşı çakmanın, bütün yeryüzünü, ya da ruhu yıkılmaktan kurtarmak demek olduğunu biliyordu.</p>
		<p class="normal">Madam Pica’yı penceresine oturmuş, kaygıyla yolu gözler bulduk. Henüz karanlık değildi ortalık; dışarısı aydınlıktı.Bizi uzaktan seçerek, kapıyı açmak için aşağı indi. Niyeti, geç kaldı diye, hasta hasta kendini yordu diye, oğlunu azarlamaktı, ama karşısında yüzünü görünce, ağzını açamadı. Bir süre şaşkınlıkla baktıktan sonra, konuşmağa başladı:</p>
		<p class="normal">“Yüzün niçin böyle parlıyor, oğlum?”</p>
		<p class="normal">“Şimdi sadece parıltısını görüyorsun, anne, hele bekle, daha neler göreceksin!” diye cevap verdi gülerek. “Bu daha işin başlangıcı. Henüz ilk adımımızı attık, atacak yetmiş yedi adım var daha.”</p>
		<p class="normal">Annesinin koluna girip, kulağına eğildi.</p>
		<p class="normal">“Bugün Leo Kardeş bizimle yiyecek; aynı masada!”</p>
		<p class="normal">Ertesi sabah erkenden, iki hırsız gibi çıktık yola ve çarşıya gittik. Alet edevat -iki keser, iki mala- boya ve fırça aldık, kiremitle harcı da ısmarladık. Sonra hızla San Damiano’ya yollandık.</p>
		<p class="normal">Gökte dağınık bulutlar vardı. Hava soğuktu; dağdan keskin bir yel esiyordu. Bahçelerde horozlar ötmeğe başlamıştı; insanlar ve hayvanlar uyanıyordu.</p>
		<p class="normal">“Ruh böyle uyanır işte,” dedi Francesco, birden bana dokunarak.” Onun da öküzleri var, beş tane öküzü. Onları sabahleyin boyunduruğa vurur, onlar da toprağı sürmeğe, ekmeğe başlarlar.”</p>
		<p class="normal">“Ne ekerler?” diye sordum, anlayamamıştım.</p>
		<p class="normal">“Cenneti, Cenneti, ya da Cehennemi” diye cevap verdi Francesco, yolun kenarından güzel bir sarı papatya koparmak üzere eğilerek.</p>
		<p class="normal">Ama tam elini uzatmışken, kendini tuttu. Caymıştı.</p>
		<p class="normal">“Rabbim, yolu süslesin diye yaratmış bunu, Tanrının yaratıklarını, görevlerini görmelerinden alıkoymamalıyız.” Bunu dedikten sonra, sanki sevgili kızkardeşine Allahaısmarladık dermiş gibi papatyaya el salladı.</p>
		<p class="normal">Yıkık kiliseye vardığımızda, papazın eşikte oturmuş güneşlendiğini gördük. Yılların belini büktüğü bir ihtiyardı, San Damiano’nun ufak kilisesi gibi, o da, yoksulluktan yıkılmıştı. Francesco ona yaklaşınca, ürkmüş gibi duraksadı bir an.</p>
		<p class="normal">“San Damiano sen olmayasın sakın?” diye mırıldandı.</p>
		<p class="normal">“Bizim ihtiyar Peter Antonio. Tanırım kendisini.”</p>
		<p class="normal">Ama bir kaç adım atıp, adama yaklaştığında, onu tanıdı. Rahatlamış gibi ilerledi, papazı selâmladı ve elini öptü. 
		</p>
		<p class="normal">“İzin verirseniz, Peder, kiliseyi onaracağız. Aziz, düşümde göründü bana, ona söz verdim.”</p>
		<p class="normal">Papaz birden başını kaldırdı. Vücudunun sendeler durumuna karşılık gözleri iki alevdi.</p>
		<p class="normal">“Peki bana niçin görünmedi düşümde?” diye sordu öfkeli öfkeli, sitem edermiş gibi. “Ömrüm ona hizmetle geçti, öyle değil mi? Kandili söndürmemek için yaktığım yağ, yerleri süpürmek için kullandığım çalı süpürgeleri, güzel koksun diye tüttürdüğüm günlük, tasvirini yıkamak için döktüğüm şarap, beni yedi bitirdi. Bütün buna karşılık, bir kerecik olsun düşümde görünüp de tatlı bir söz mü söyledi bana? Yoo! Şimdi de - daha neler - sizin gibilere görünüyor... Sior Bernardone’nin sefih, müsrif oğluna, sen değil misin o, sabah akşam elinde çalgı, sokakları arşınlayan?”</p>
		<p class="normal">“Buyurduğunuz gibi, oyum Peder: o sefih ve müsrif oğlan.”</p>
		<p class="normal">“O halde Tanrı senden ne bekleyebilir ki?”</p>
		<p class="normal">“Hiç.” diye cevap verdi Francesco, “Hiç, ama ben ondan her şeyi bekliyorum.”</p>
		<p class="normal">“Ne demek herşeyi?”</p>
		<p class="normal">“Ruhumun kurtuluşunu.”</p>
		<p class="normal">Papaz utançla başını öne eğip sustu, gözleri kamaşmış gibi ellerini gözlerine siper etti. Francesco ile işe başladık,çok geçmeden birden baktık ki, ikimiz de türkü tutturmuşuz. İlkin oraya buraya koşup, taş topladık; sonra harç geldi, malalarımıza sarıldık. Yuvalarını kuran bir çift kuş gibiydik.</p>
		<p class="normal">“Neye benziyoruz?” diye sordum yoldaşıma dönüp, o gülerek cevap verdi: “İlkbaharda yuva yapan iki kuşa.”</p>
		<p class="normal">Papaz kalkmıştı: ses etmeden bizden yana bakıyordu. Arda bir Francesco’ya kaçamak bakışlar fırlatıyor, istavroz çıkarıyordu. Öğleye doğru, kilisenin yanındaki küçük evine gitmek üzere ayrıldı, çok geçmeden, tahta bir tepsiyle geri döndü, üzerinde iki arpa ekmeği, iki avuç siyah zeytin, bir soğan, bir de küçük şişe şarap vardı.</p>
		<p class="normal">“Çalışan kişi yemelidir” diye buyurmuştu Havari Paul,” dedi bize gülümseyerek.</p>
		<p class="normal">Ancak o zaman açlığımızın farkına vardık. Avluda bağdaş kurup oturduk, yemeğe başladık.</p>
		<p class="normal">“Bu kadar tatlı zeytin, bu kadar leziz ekmek yedin mi hiç?” diye sordu Francesco, arpa ekmeğini tadına vara vara çiğneyerek. “Bu kadar nefis şarap içtin mi?”</p>
		<p class="normal">“Bir kere, sadece bir kere” diye cevap verdim, “o da düşün birinde (aç tavuk kendini arpa ambarında sanırmış). Cennete yeni girmiştim, meleğin biri elinde bu testiye benzer bir testiyle geldi, tepside arpa ekmeği, zeytin, soğan, bir de küçük testi şarap vardı. ‘Uzun yoldan geldin, açlıktan ölüyor olmalısın,’ dedi bana. ‘Otur, ye iç, Tanrının huzuruna çıkmadan.’ Cennetin yeşil çayırına uzanıp, yemeğe başladım. Her lokma içime girer girmez, ruha dönüşüyordu. Ekmek, şarap, soğan: hepsi de ruha çevriliyordu. Şimdiki gibi.”</p>
		<p class="normal">Yeniden işe sarıldık. Taş yontarak, harç kararak, bildiğimiz bütün türküleri söyleyerek, yarık duvarları kalafatladık. Karanlık basıyordu. Bir ara San Damiano’nun kiliseden çıkıp kapıda durmuş, sevinerek bizi seyrettiğini görür gibi oldum. Ama sonradan bunun gülümsemekte olan papaz olduğunun farkına vardık.</p>
		<p class="normal">“Kimbilir, belki de San Damiano odur,” dedi Francesco, eşikte duran ufak tefek ihtiyara saygıyla bakarak. “Bunca yıllık dua ve yoksulluktan sonra, olur a ikisi bir olmuştur.”</p>
		<p class="normal">Doğrusu ya, karanlık iyice bastırınca işimize son verip, ona iyi geceler dilerken, yüzü tıpkı bir aziz yüzü gibi parlıyordu.</p>
		<p class="normal">Kaç gün, kaç hafta çalıştığımızı anlatacak değilim burada. Nasıl hatırlayayım! Zaman, mırıldayan bir dere gibi aktı, biz de onunla birlikte mırıldandık, boya boyadık, dam aktardık, keserlerimizi, malalarımızı, fırçalarımızı kullandık. Her gün güneş yükseldi, göklerin ortasına çıktı ve battı; göğün batısında akşam yıldızı belirdi, gece geldi, bizse ellerimiz harca bulanmış, mutlu, Assisi yolunu tuttuk... Kesin olarak söyleyebileceğim tek şey, bütün o kutsal günler ve haftalar boyunca yuvasını kuran kuşlar gibi, ikimizin de, kıvanç ve coşkuyla işimizi bir an önce bitirmek isteyişimiz; ‘yuva’, ‘kuş’ gibi sözlerin gerçek anlamını ilk olarak anladık ve içimizin yumurtalarla dolmasından övündük! Ömrümüzün geri kalan günlerinde, bu anıları bir nişanlılık dönemi gibi anacaktık, ruhlarımızın böylece, Tanrıyla birleşmesi pırıl pırıl parlayacaktı.</p>
		<p class="normal">“Leo kardeş, ne oldu?” diye sordu Francesco bir sabah çalışmağa başladığımızda. “Dünya mı değişti, biz mi? Ağlıyorum, gülüyorum, ama ağlamakla gülmek aynı şey. Sanki yer yüzünden bir adam boyu yukarıda yürüyorum, havada asılı kalmış gibiyim! Ya sen, Leo kardeş?”</p>
		<p class="normal">“Ben mi? Ben toprağın derinlerine gömülü bir tırtıl böceği gibiyim. Toprak olanca gücüyle üstüme çullanmış, eziyor beni; delmeğe başladım ama, kabuğu kırıp aydınlığa kavuşmak üzere, yeryüzüne çıkmak için yol açıyorum kendime. Toprağı delmek işi, hiç de kolay değil, ama sabırlı olabiliyorum, öyle bir duygu var ki içimde, sanki yeryüzüne çıkınca kelebek olup uçuvereceğim.”</p>
		<p class="normal">“Tamam! Tamam!” diye bağırdı Francesco, sevinç içinde. “Şimdi anlıyorum. Tanrı seni korusun, Leo kardeş! Biz iki tırtılız ve kelebek olmak istiyoruz... O halde, iş başına! Başla harcı karmağa, taş getir, malayı uzat.”</p>
		<p class="normal">San Damiano’nun onarımını tam bitirmek üzereyken, ihtiyar Bernardone gezisinden döndü. Oğlunu dükkanda bulamayınca şaşırdı. Francesco’nun ticaret işine yardım ettiği yoktu artık, tan ağarırken evden çıkıyor, hava karardıktan sonra dönüyor, yemeğini kendi başına yiyordu. Bernardone onu bir daha göremeyecekti evinde.</p>
		<p class="normal">“Sevgili oğlun nereye gidiyor her sabah, dükkanı bırakıp?” diye sinirli sinirli karısına sordu.</p>
		<p class="normal">Karısı başını önüne eğdi, doğrudan doğruya yüzyüze gelmeğe cesareti yoktu.</p>
		<p class="normal">“Bir düş görmüş,” diye cevap verdi. “San Damiano - ermişlerdendir - ona görünmüş ve kiliseyi onarmasını buyurmuş.”</p>
		<p class="normal">“Eee?”</p>
		<p class="normal">“O da her sabah kiliseyi onarmağa gidiyor.”</p>
		<p class="normal">“Tek başına mi? İki eliyle mi yapıyor bu işi?”</p>
		<p class="normal">“İki eliyle.”</p>
		<p class="normal">“Yapayalnız mı?”</p>
		<p class="normal">“Hayır, dostu dilenciyle.”</p>
		<p class="normal">Sior Bernoardeone kaşlarını çattı, yumruklarını sıktı.</p>
		<p class="normal">“Oğlun kötü yolda Madam Pica,” dedi “suçu da sende bunun.”</p>
		<p class="normal">“Ben mi?”</p>
		<p class="normal">“Sen de ya! Kanında! Ozanlarla, kuşbeyinlilerle, delilerle dolu kanın - sen de pekâlâ biliyorsun bunu.”</p>
		<p class="normal">Annenin gözleri yaşla doldu, Bernardona bastonunu aldı.</p>
		<p class="normal">“Onu kurtarmağa kendim gideceğim” dedi. “Damarlarında sadece senin değil, benim de kanım var. Henüz ümidimizi kesmeyelim.”</p>
		<p class="normal">Öğleye varmadan San Damiano’da soluğunu aldı. Suratı asıktı, göğsü inip kalkıyordu, yol yormuştu onu. Francesco, kilisenin damına çıkmış kiremit yerleştiriyordu. İşi bitireceğimiz gündü, her zamankinden daha büyük bir coşkuyla anasının dilinde türküler okuyurdu.</p>
		<p class="normal">Bernardone bastonunu kaldırdı. “Hey, ustabaşı,” diye bağırdı, “aşağı gel, ihtiyacım var sana.”</p>
		<p class="normal">“Hoş geldiniz, Sior Bernardone,” diye cevap verdi Francesco damın tepesinden. “Ne istiyorsunuz?”</p>
		<p class="normal">“Benim dükkânım da yıkılmak üzere. Gel onu da onar.”</p>
		<p class="normal">“Kusura bakmayın, Sior Bernardone, dükkânları onarmam ben, yıkarım.”</p>
		<p class="normal">Bernardone, ulur gibi bastonunu kaldırıp, şiddetle kaldırıma indirdi. Birşeyler söylemek istiyordu, ama söz bulamıyordu, dudakları eğiliyor, bükülüyordu.</p>
		<p class="normal">“Hemen in ordan aşağı,” diye uludu sonunda. “İnmeni emrediyorum! Kim olduğumun farkında değil misin? Babanım ben.”</p>
		<p class="normal">“Kusura bakmayın ama, benim babam Tanrı, sadece Tanrı, başka babam yok benim.”</p>
		<p class="normal">“Peki ben ne oluyorum?” diye seslendi Bernardone ağzı köpürerek. Güneşin altında, sanki saçlarından duman çıkıyordu.</p>
		<p class="normal">“Ben ne oluyorum, pekiyi?” diye bağırdı yeniden. “Ben neyim? Kimim ben?”</p>
		<p class="normal">“Siz, Sior Bernardone’siniz, Assisi alanında büyük dükkân sahibi, sandığını sepetini altınla dolduran, çevresindeki halkı da , giydireceğine soyan.”</p>
		<p class="normal">Papaz bağrışmayı küçük evinden işitmişti, koşa koşa geldi. İhtiyar Bernardone’yi görünce, anladı. Korku içinde, ilerledi, elini hırkasına soktu ve Francsesco’nun, azizin kandili için yağ alsın diye vermiş olduğu para kesesini çıkardı.</p>
		<p class="normal">“Bu para sizin, Sior Bernardone,” dedi. “Bağışlayın. Oğlunuz bana verdi. Kuruşuna dokunmadım.”</p>
		<p class="normal">Bernardone papaza dönmeden keseyi kaptığı gibi, koca cebine indirdi. Derken, yeniden bastonuyla dama doğru meydan okuyarak:</p>
		<p class="normal">“Allah belânı versin, gel aşağı da gör bak nasıl bir patak hak ettiğini;” dedi.</p>
		<p class="normal">“Geliyorum,” diye cevap verdi Francesco ve inmeğe başladı.</p>
		<p class="normal">Ben malamı yere bırakıp, ne olacak diye beklemeğe başladım.</p>
		<p class="normal">Francesco, üstündeki başındaki tozu ve harcı silkerek babasına doğru yürümeğe başladı. İhtiyar Bernardone’nin gözlerinden alev fışkırıyordu. Başkaldıran oğlunu yakıp kül etmeğe hazır, öfkeyle bakıyordu. Kıpırdamıyor, ağzını açmıyordu, bastonunu havaya kaldırmış, oğlunun yaklaşmasını bekliyordu. Francesco geldi, elini göğsüne kavuşturarak babasını selâmlamak üzere tam eğilirken, ihtiyar Bernardone elini kaldırıp, sağ yanağına indirdi; bunun üzerine, Francesco sol yanağını çevirdi.</p>
		<p class="normal">“Öteki yanağıma da vurun, Sior Bernardone,” dedi kıpırdamadan. “Vurun da, hak geçmesin.”</p>
		<p class="normal">Kardeşimi savunmak için atıldım, ama o elini uzatıp, “Tanrının işine karışma, Leo Kardeş,” dedi. “Sior Bernardone, kendi oğlunun kurtulmasına yardım ediyor... Vurun Sior Bernardone!”</p>
		<p class="normal">İhtiyar Bernardone çıldıracaktı neredeyse. Kafasına indirmek üzere bastonu kaldırdı, ama eli havada asılı kaldı. Francesco başını kaldırıp, şakın şaşkın baktı. Bernardone’nin alnı ter taneleriyle kaplanmış, dudakları morarmıştı. Korkudan allak bullak olmuştu yüzü. Bastonunu, Francesco’nun kafasına indirmek için kolunu zorluyordu. Ama taşlaşmıştı kolu, inmiyordu.</p>
		<p class="normal">Francesco, babasının, dışarı uğramış gözlerle, korkudan tir tir titreyerek havaya bakakaldığını gördü. Sanki öfkeli bir melek inip, adamın üstüne çullanmış, kolunu tutmuştu. Francesco bu meleği görmedi, ben de görmedim, ama havada kızgın kızgın kanat çırpışlarını ikimiz de işittik.</p>
		<p class="normal">“Bir şey yok, baba, bir şey yok,” dedi Francesco. “Korkma.”</p>
		<p class="normal">Gönlü götürmüyordu adamın bu acıklı durumunu. Kolunu tutmağa yeltendi, ama ihtiyar Bernardone şöyle bir sallandı ve kaldırımlar üstüne yığılıp kaldı.</p>
		<p class="normal">Kendine geldiği zaman, güneş göğün tam ortasındaydı, yaşlı papaz, içinden su alarak, bayılan adamın şakaklarına serptiği tası hâlâ elinde tutuyordu. Francesco ise, başını elleri içine almış, babasının yanına bağdaş kurmuş, uzaktaki Subasio dağının güneşten yanan yamaçlarını seyrediyordu.</p>
		<p class="normal">İhtiyar Bernardone doğrulup oturdu, bastonunu eline aldı. Ayağa kalkarken yardımına koştum, ama o, bir el işaretiyle çekilmemi belirtti. Zar zor ayağa kalktı, terini sildi. Ağzını açmadı, ne yerde oturmakta olan oğluna, ne de elinde su tası, ayakta dikilen ufak papaza baktı, elbiselerini silkeledi ve bastonuna abanarak, ağır ağır yokuşu çıkmağa başladı. Çok geçmeden de dönemeçte kayboldu.</p>
		<p class="normal">O gece Francesco eve dönmedi. Ben de onunla kaldım. Birkaç gün önce, San Damiano’nun dolaylarında gezinirken bir mağara bulmuştu, ikide bir, yapı işini bırakıyor, oraya kapanıp, saatlerce kalıyordu. Durmadan dua ediyor olmalıydı, çünkü mağaradan çıkıp da yeniden işe döndüğünde, azizlerin resimlerinde gördüğümüz o nur çemberine benzeyen titrek bir ışık halkasının yüzünü çevirdiğini görüyordum: dua alevi, başı çevresine yerleşmişti.</p>
		<p class="normal">O mağaraya gidip, sürünerek içeri girdik. İçerisi ıslak toprak kokuyordu. Yastık yerine iki taş bulup, bir şey yemeden tek kelime konuşmadan uzandık. Çok yorgundum, yatar yatmaz uyudum. Tan ağarırken uyandım, bir de baktım, Francesco mağaranın kapısında, başını dizleri arasın almış, oturuyor. Israrlı, boğuk bir inilti işittim; beni uyandırmaktan korkarak için için ağladığının farkına vardım. Önümüzdeki yıllar boyunca, daha nice defalar Francesco’nun ağladığını görecektim. Ama bu sabah, hıçkırıkları, süt emmek isteyen, anasız kalmış bir bebeğin hıçkırıklarıydı.</p>
		<p class="normal">Sürüne sürüne mağaranın ağzına vardım, yanına diz çökerek, gözlerimi göğe diktim. Yıldızlar solmağa başlamışlardı; süt beyazı gökte henüz parlak duran bir kaç yıldız arasında öyle biri vardı ki, hepsinden büyüktü, yeşil, pembe ve mavi ışıklar saçıyordu.</p>
		<p class="normal">“Şu hangi yıldız acaba, Francesco Kardeş?” diye sordum, zihnini başka yana çekeyim diye. “Biliyor musun?”</p>
		<p class="normal">“Baş meleklerden biri olmalı,” dedi gözyaşlarını tutarak; “Kimbilir, belki de Cebrail Aleyhisselâm’dır. Bir sabah nur içinde gökten inip, ‘Selâm sana Meryem,’ diyen de böyle bir baş melekti.”</p>
		<p class="normal">Bir ara sustu.</p>
		<p class="normal">“Şu ötede pırıl pırıl duran yıldız da, bak, şu doğudaki, oynar gibi duran, güneşin parlaklığı karşısında neredeyse solacak olan şu yıldız da... İblisin ta kendi!”</p>
		<p class="normal">“İblis mi?” diye bağırdım şaşkınlık içinde. “Niçin? Niçin pekiyi? Doğru değil. Cebrail Aleyhisselâm’dan daha parlak ama! Tanrı böyle mi cezalandırdı onu?”</p>
		<p class="normal">“Böyle cezalandırdı ya,” diye cevap verdi Francesco boğuk bir sesle, “Kötülüğü iyilikle karşılamaktan daha ağır ceza olamaz, Leo Kardeş...”</p>
		<p class="normal">“Niçin şaştın?” diye devam etti, kısa bir süre sustuktan sonra. “Tanrı bana da aynı şeyi yapmadı mı; bana, aşağılık, sefil, benim gibi haylaz İblise? Yıldırımlar salıp, beni küle çevireceğine, içki, işret içinde türkü söylemekte olduğum bir gece yarısı ne yaptı bana? Uykumda San Damiano’yu gönderdi, kiliseye omuz vermemi buyurdu. “Kilise tehlikede,” dedi. “Onar onu. Sana güveniyorum.” Şu yıkık, ufak kiliseden söz ediyor sanmıştım, ben de gidip onardım. Ama şimdi-”</p>
		<p class="normal">İçini çekti. Kollarını iki yana açarak, derin derin soludu.</p>
		<p class="normal">“Şimdi?”diye sordum, kaygı içinde ona bakarak.</p>
		<p class="normal">“Gönlüm yatışmış değil henüz. Hayır, hayır, demek istediği o ufak kilise değildi; bütün gece bunu düşündüm. Leo Kardeş, o korkunç gizli anlamı yeni anlamağa başlıyorum.”</p>
		<p class="normal">Sustu.</p>
		<p class="normal">“Bana da açıklasanız, Francesco Kardeş, açıklasanız da, sizin gibi ben de kıvanç duysam.”</p>
		<p class="normal">“Kıvanç duymazsın, Leo Kardeşçik. Hayır, duymazsın; dehşete düşersin. Sabret, benimle gel, güven sadece. Yavaş yavaş, sen de anlayacaksın, ağlamaya başlayacaksın, hattâ geri dönmek bile isteyeceksin. Yokuş gerçekten çetin. Ama... kimbilir? Belki çok geç olacak senin için geri dönmek.”</p>
		<p class="normal">Elini tuttum. Öpmek istiyordum, ama bırakmadı.</p>
		<p class="normal">“Sen nereye gidersen, ben de seninle geleceğim, Francesco Kardeş. Artık soru da sormayacağım... Düş önüme!”</p>
		<p class="normal">Sustuk ve gittikçe aydınlanan ortalığı seyre koyulduk. Dağın yamacı, yavaş yavaş, erguvan renginden pembeye, pembeden de parlak bir beyaza döndü. Zeytin ağaçları, taşlar ve toprak gülüyordu. Güneş doğdu, bir kayalık üstüne oturdu, biz, kara mağaranın önünde onu selâmlamak için kollarımızı kaldırdık.</p>
		<p class="normal">Âletleri, edevatları toplayalım, kiliseyi süpüreyim, ortalığı düzenleyeyim diye Dan Damiano’ya gitmek üzere ayağa kalktım.</p>
		<p class="normal">“Âletleri yaşlı papaza ver,” dedi Francesco, “ama vermeden, bir bir öp onları: görevlerini iyi gördüler. Artık onlara ihtiyacımız yok, çünkü bundan sonraki sağlamlaştıracağımız kilise malalarla harçlarla olacak cinsten değil.”</p>
		<p class="normal">Nedenini sormak için ağzımı açarken caydım. Bir gün anlayacağım, dedim kendi kendime. Sabırlı olmam gerek.</p>
		<p class="normal">“Sen git, Tanrı selâmet versin,” dedi Francesco. “Niyetim günü mağarada geçirmek. Tanrıya yakaracağım - o kadar çok şeyim var ki ona söyleyeceğim - bana güç kuvvet versin diye yalvarmak istiyorum ona. Önümde uçurum var. Nasıl aşacağım o uçurumu? Aşamazsam, nasıl Tanrıya erişebileceğim?”</p>
		<p class="normal">Ayrıldım oradan. Ancak yıllar sonra, Francesco bir ayağı çukurda, göçüp gitmek üzereyken, mağarada o gün ne olduğunu öğrenebildim. Portiuncula’nın dışındaki çıplak toprak üstünde yatıyordu, iyi hatırlıyorum, üzerinde kalan birazcık eti de yitip yutmak üzere belâ kesilen fareleri kovmam için beni çağırmıştı. Uyuyamıyordu, yanında olmamı istiyordu. Uyumadan geçirdiğim o gece işte, bana mağarada olanları anlattı.</p>
		<p class="normal">Kendini yalnız duyar duymaz, secdeye varmış, toprağı öperek Tanrıya seslenmeğe başlamıştı. “Her yerde hâzır ve nâzır olduğunu biliyorum,” diye bağırmıştı. “Hangi taşı kaldırsam, altında sen varsın; hangi kuyuya baksam senin yüzünü yansımış görüyorum; baktığım her böcek kurdunun sırtında, kanat çıkaracağı noktada, senin adını yazılı görüyorum. Demek ki, bu mağarada da varsın, şu anda dudaklarımın arasında bulunan ağız dolusu toprakta da varsın. Beni görüyor, işitiyor ve esirgiyorsun.</p>
		<p class="normal">“O halde, Baba, kulak ver diyeceklerime. Dün gece bu mağarada kıvançla bağırdım: ‘Buyurduğun şeyi yaptım. San Damiano’yu onardım, sağlamlaştırdım!’</p>
		<p class="normal">“Sense bana ‘Yetmez!” diye cevap verdin. </p>
		<p class="normal">“Yetmez mi? Daha ne yapmamı istiyorsun? Buyur!’ dedim.</p>
		<p class="normal">“Derken sesini yine işittim: ‘Francesco, Francesco - Francesco’yu sağlamlaştır, Bernardone’nin oğlunu onar!’</p>
		<p class="normal">“Nasıl sağlamlaştırayım Rabbim? Yollar sayısız, hangisini seçeyim? İçimdeki cinlere nasıl üstün geleyim? O kadar kalabalık ki onlar, yardımıma koşmazsan bittim demektir! Ne deyim de beynimi bir yana iteyim Rabbim, aramıza girip bizi ayırmasın? Tanıksın, Rabbim, San Damiano’da genç kızı gördüğümde, yüreğimin nasıl çarptığına, babamla karşılaştığımda nasıl kaygılandığıma. Anamdan, babamdan, kadınlardan, dostlardan, rahat hayattan; kendini beğenmişlikten, ün peşinde koşmaktan, mutluluğun ta kendinden nasıl kurtarayım kendimi? Ölümlü cinler yedidir, yedisi birden sülük gibi emiyor yüreğimi. Kendimi nasıl kurtarabilirim Rabbim, Francesco’dan?”</p>
		<p class="normal">Bütün gün böyle, mağarada yere kapanmış, kıvranarak bağırmış çağırmış, hezeyan geçirmiş. Akşama doğru, ben Assisi’de dilenip dururken, Francesco yukarıdan bir ses işitmiş:</p>
		<p class="normal">“Francesco!”</p>
		<p class="normal">“Buyur, Rabbim buradayım.”</p>
		<p class="normal">“Francesco,Assisi’ye gidebilir miydin, doğduğun ve herkesin seni tanıdığı o yere gidip, babanın evinin önünde durarak türkü söylemeye, oynamağa ve el çırpmağa, bir yandan da Benim adımı seslenmeğe başlayabilir miydin?”</p>
		<p class="normal">Francesco tir tir titreyerek dinliyormuş. Cevap verememiş. Derken yeniden işitmiş yukarıdan gelen sesi, bu kez ses daha da yakınmış; kulağına söylüyormuş: “Francesco’yu ayağının altına alabilir misin; onu aşağılayabilir misin? Bu Francesco, bizim birleşmemizi engelliyor. Yok et onu! Çocuklar ardından koşacaklar, seni taş yağmuruna tutacaklar: genç kızlar pencerelere uğrayıp katılacaklar gülmekten; sense, vecd içinde, baştanbaşa taşlarla yaralı, kanın aka aka, kıpırdamadan bağıracaksın, ‘Bana taş atanı, Tanrı bir kere, iki taş atanı iki kere, üç taş atanı üç kere kutsasın’ diye. Bunu yapabilir misin? Niçin susuyorsun?”</p>
		<p class="normal">Francesco tir tir titreyerek dinliyormuş. ‘Yapamam, yapamam’ deyip duruyormuş kendi kendine, ama düşüncesini açıklamağa utanıyormuş. Sonunda ağzını açmış.</p>
		<p class="normal">“Rabbim, alanın ortasında oynamam ve adını seslenmem gerekse, beni başka bir kente gönderemez miydin?”</p>
		<p class="normal">Ama ses, haşinleşmiş, hoşgörüyle şu cevabı vermiş: “Hayır! Assisi’ye gideceksin!”</p>
		<p class="normal">Francesco’nun gözleri yaşla dolmuş. Dudağının yapışık olduğu toprağı ısırmış. ‘Acı bana Rabbim,’ diye bağırmış. ‘Zaman ver bana, ruhumu hazırlayayım, bedenimi hazırlayayım. Senden üç gün istiyorum, üç gün üç gece sadece.’</p>
		<p class="normal">Ses yeniden gürlemiş, ama ses bu kez karnından geliyormuş: ‘Hayır, şimdi!’</p>
		<p class="normal">‘Acelen nedir, Tanrım? Niçin beni böyle cezalandırmak istersin?’</p>
		<p class="normal">‘Seni seviyorumda onun için... ‘ demiş Tanrı. Ses yumuşamışmış incelmişmiş, Francesco’nun yüreğinden çıkıyormuş.</p>
		<p class="normal">Birden bağrında duyduğu eziklik yok olmuş, içine bir güç girmiş, kendi gücü değilmiş bu, her şeye yeten bir güçmüş, kalkmış. Yüzü parıldıyormuş, dizleri güçlenmiş. Bir süre mağaranın kapısında durmuş, güneş batmak üzereymiş.</p>
		<p class="normal">“Gidiyorum”demiş istavroz çıkararak.</p>
		<p class="normal">Ben de tam o sırada dilenmekten dönüyordum, azık torbam bayat ekmekle doluydu. Onu mağaranın ağzında dikilir buldum. Yüzü doğan güneş gibiydi; göz kamaştırıyordu, bakabilmem için, elimi gözlerime siper etmem gerekti. Ekmek getirdim, acıkmışsındır, bütün gün ağzına lokma koymadın, otur da yiyelim diyecektim. Ama söylemeğe utandım, çünkü onu görür görmez, ekmeğe ihtiyacı olmadığını anladım.</p>
		<p class="normal">Gözü bana ilişir ilişmez elini kaldırdı.</p>
		<p class="normal">“Yürü, gidiyoruz,” dedi.</p>
		<p class="normal">“Nereye?”</p>
		<p class="normal">“Uçurumu aşmağa!”</p>
		<p class="normal">Yine sormaktan çekindim. Aşmak mı? Hangi uçurumu? Niçin? Anlamıyordum. Öne düştü, taşlar topraklar üstünde geniş adımlarla yürümeğe başladı, birlikte Assisi’nin yolunu tuttuk.</p>
		<p class="normal">Karanlık basıyordu. Batı göğü vişne çürüğü rengindeydi; tuhaf görünüşlü, esirgeyici bulutlar yükselip, günün sıcaklığından kaynamağa başlayan toprağı serinletmeğe başladılar. Verimli Umbria ovası dinleniyordu. Görevini görmüştü, insanlara buğday, şarap ve zeytinyağı vermişti. Şimdi durgun, göğe bakıyor, toprağın altındaki tohumlar yeniden büyüyüp, ürün versin diye, güvenle yağmuru bekliyordu.</p>
		<p class="normal">Çiftçiler eve dönüyorlardı, önlerinde ağır ağır, salına salına ilerleyen, semiz, kaygısız öküzler gidiyordu. İkide bir dönüp, iyilik dolu bakışlarla dönüp bizi süzüyorlardı, bakışlarında hiç bir şaşkınlık izi yoktu, sanki biz de onlardandık, biz de günlük işimizi bitirmiş, bizi bekleyen saman ve yulaf dolu bir ahırın hayaline kendimizi kaptırmış, Assisi’ye dönüyorduk.</p>
		<p class="normal">Francesco, düşüncelere dalmış, önde gidiyordu. Zaman zaman duruyor, göğe bakıyor, kulaklarını dikip dinliyordu, sanki biri ona seslenecekmiş gibi geliyordu içinden. Ses duymuyordu ama, bütün işitilen, rüzgârın ağaçtaki hışırtısı ile tâ Assisi’den gelen köpek havlamalarıydı. Derken, içini çekerek, tırmanmasına devam ediyordu.</p>
		<p class="normal">Bir ara durup, kendisine yetişmemi bekledi. </p>
		<p class="normal">“Oynamasını, bilir misin, Leo Kardeş?” diye sordu bana yavaşça, güvenle.</p>
		<p class="normal">Güldüm. “Oynamak mı? Düğüne mi gidiyoruz yoksa?”</p>
		<p class="normal">“Düğüne ya, düğüne gidiyoruz, Leo Kardeş; gülme,Tanrının kulu evlenmek üzere.”</p>
		<p class="normal">“Hangi kulu?”</p>
		<p class="normal">“Ruh. Büyük âşığı ile evleniyor.”</p>
		<p class="normal">“Tanrıyla mı demek istiyorsunuz, Francesco Kardeş?”</p>
		<p class="normal">“Tanrıyla, Leo Kardeş, Bernardone’nin yuvasında kalkıp oynayacağız; alanın ortasında, Leo Kardeş: halk bize mutluluk dilemek üzere toplanacak, ama bademli çörekler sunacaklarına, bizi taş ve limon kabuğu yağmuruna tutacaklar.”</p>
		<p class="normal">“Bademli keklerin, defne dallarının, limon çiçeklerinin kıtlığına kıran mı girdi? Taş ve limon kabuğu niye, Francesco Kardeş?”</p>
		<p class="normal">“Damat böyle istiyor.”</p>
		<p class="normal">Yeniden tırmanmağa başladı, bir daha da konuşmadı. Bir deri bir kemik baldırlarına, ikide bir tökezleyen, seke seke yürüyen çıplak, kanlı ayaklarına bakıyordum. Gözünü Assisi’ye dikmiş, koşuyordu şimdi: sabredemez olmuştu, özlem duymağa başlamıştı. Ama kentin kapısına geldiğimizde, dizlerinin bağı çözülür gibi oldu, durdu.</p>
		<p class="normal">“Leo Kardeş,” dedi soluk soluğa, yalvarır bir sesle kolumu tutup, “hatırlar mısın, hani Zeytinlik tepesinde o gece İsa kollarını göğe kaldırmıştı, ‘Baba, şu tası alsınlar elimden’ demişti? Alnından ter damlıyordu, Leo Kardeş. Titriyordu. Onu gördüm, Leo Kardeş; oradaydım ve Onu gördüm! Tir tir titriyordu.”</p>
		<p class="normal">“Kendinize gelin, kendinize bakın, bırakın titremeyi. Gelin, mağaramıza dönelim. Siz dua ile geçirirsiniz günlerinizi, ben dilenmekle, akşamları da bir lokma ekmek başına oturur, Tanrı’dan söz ederiz.”</p>
		<p class="normal">Ateş saçan gözlerinden korktuğumdan, yavaş, tatlı bir sesle konuşuyordum. Ama o, tâ Zeytinlik tepesindeydi, söylediklerimi işitmiyordu.</p>
		<p class="normal">“Titriyordu,” diye mırıldandı yeniden “Titriyordu... ama tası tuttuğu gibi bir dikişle dibini buldu!”</p>
		<p class="normal">Kolumu bırakarak, kararlı bir davranışla kentin kapısından girdi, sonra dönüp, elini kaldırarak bana baktı.</p>
		<p class="normal">“Yürü,”dedi yüksek sesle. Derken, hemen ardından fısıldadı “İsa, yardımcım ol!”</p>
		<p class="normal">Bir koşuda yetiştim. Acısını sezmiştim, ben de o acıyı paylaşmak için yaklaştım. İnsanoğlunun ruhu neye benzer? diye sorup duruyordum kendi kendime, Francesco’nun solgun yüzüne, vücudunu baştan başa kaplayan ürpertilere bakarak. İnsan ruhu neye benziyor? Yumurta dolu bir yuvaya mı? Göklerine bakarak, yağmur bekleyen susuz toprağa mı? İnsan ruhu bir ‘Ah!’ idi, göklere yağan bir inilti.</p>
		<p class="normal">Francesco dönüp, bana baktı. “İstersen, dön git, Leo Kardeş”</p>
		<p class="normal">“Gitmiyorum,” diye cevap verdim. “Siz gitseniz de ben buradayım.”</p>
		<p class="normal">“Gidebileydim, kaçabileydim ah! Ama ne çare!”</p>
		<p class="normal">Gözlerini göğe kaldırdı:</p>
		<p class="normal">“Yüzün, suyun ardında, ekmeğin ardında, her öpücüğün ardında; susuzluğun, açlığın, iffetin ardında hep senin yüzün. Rabbim, nasıl kaçabilirim ki senden?”</p>
		<p class="normal">Sıçraya seke ilk dar sokağa girdi, çok geçmeden de Piazza San Giorgio alanına vardı, orada sıçrayıp oynamağa, ellerini çırparak bağırmağa başladı. “Gelin, hepiniz gelin! Yaklaşın, işitin yeni çılgınlığı!”</p>
		<p class="normal">Kentlilerin, yüklü eşekleriyle, bağlardan, kavun tarlalarından dönmekte olduğu saatti. Tüccarlar ve zanaatçılar dükkanlarını kapıyor, bir kadeh şarap almak ve dostlarıyla tatlı tatlı çene çalmak için kahvelerde toplanıyorlardı. İhtiyar kadınlar, kapılarının önündeki kaldırımlara oturmuşlardı. Gözleri iyi görmez olmuştu bu kadınların, ama umursadıkları yoktu, çünkü nicedir Assisi’nin sokaklarını, halkını ve eşeklerini seyretmekten bıkmışlardı. Bir yanda, genç kızlar ve delikanlılar, yıkanıp taranmışlar, bayramlık giysilerini giymişler, uzun, dar kent boyunca, bir aşağı bir yukarı piyasa edip duruyorlardı. Bulutlar dağılmıştı, serin bir meltem esiyordu, kızların saçlarındaki kurdeleler havada uçuşuyor, delikanlılar gittikçe kızışıyor, kadınlara özlem ve istekle bakıyorlardı. Meyhanelerde lavta sesleri duyulmağa başlamıştı.</p>
		<p class="normal">Birden kahkaha, çığlık ve yuhalar birbirine karıştı. Herkes dönüp baktı. Francesco, eteğini sıvamış, alanın bir yanında sıçrıyor oynuyordu. “Gelin! Hepiniz gelin!” diye sesleniyordu, “Gelin kardeşler, gelin işitin yeni çılgınlığı!”</p>
		<p class="normal">Ardından çocuk sürüleri kovalıyor, onu taş yağmuruna tutuyorlardı.</p>
		<p class="normal">Ben arkasını kollamağa çalışıyor, değneğimle meydan okuyordum, ama her sokaktan yeni sürüler peydah oluyordu. Derken hepsi bir araya gelip, Francesco’ya atıldılar. O, istifini bozmadan gülerek sesleniyordu: ‘Bana bir taş atanı Tanrı bir kere, iki taş atanı iki kere, üç taş atanı üç kere kutsasın...’ Bunun üzerine büyük bir taş yağmuru başladı.</p>
		<p class="normal">Alnından ve çenesinden kan akmağa başlamıştı. Kentliler kahkahalar atarak, meyhanelerden dışarı uğruyorlardı. Assisi’nin köpekleri bile kışkırtılmıştı; hep birlikte Francesco’ya havlamağa başladılar. Taşların bir kısmı da bana gelsin diye yanında duruyordum, ama o beni bir kenara itti. Kendinden geçmiş, kan içinde sıçrıyor oynuyordu.</p>
		<p class="normal">“İşitin, kardeşler,” diye bir hava tutturmuştu, “yeni çılgınlığı işitin!”</p>
		<p class="normal">Herkes kahkahadan kırılıyordu. Delikanlılar, ıslık çalmağa, miyavlamağa ve sesini örtmek için havlamağa başlamışlardı; eski tapınağın sütunları çevresinde toplaşan genç kızlar çığlık çığlığa bağırıyorlardı. Karşıki meyhaneden biri bağırdı:</p>
		<p class="normal">“Hey! Bernardone’nin oğlu, şu zevk düşkünü Francesco değil misin sen? Söyle bakalım neymiş yeni çılgınlığım dediğin, neymiş duyalım!”</p>
		<p class="normal">“Söyle! Söyle! Söyle!” sesleri geliyordu dört bir yandan kahkaha tufanları arasından.</p>
		<p class="normal">Francesco tapınağın basamaklarına çıktı, yuhalamakta olan kalabalığa dönüp kollarını açtı ve avazı çıktığı kadar bağırmağa başladı: “Seviniz a dostlar! Seviniz! Seviniz birbirinizi!” Derken oynıya sıçrıya, avazı çıktığı kadar bağırarak, alanın bir köşesinden ötekine koşmağa koyuldu.</p>
		<p class="normal">Kocaman bir konağın balkonundan, bir kız eğilmiş bakıyordu; bakıyor ve ağlıyordu.</p>
		<p class="normal">“Clara!” diye bir ses duydu içinden. “Clara!”</p>
		<p class="normal">Ama kız yerinden kıpırdamadı.</p>
		<p class="normal">Kanım dondu birden. Bir gürültü koptu, kalabalık yol açtı, yuhalar sustu. Koca bir dev atıldı ileri, Francesco’yu ensesinden yakaladı. Babası Sior Bernardone idi.</p>
		<p class="normal">“Yürü!” diye gürledi, oğlunu tartaklayarak.</p>
		<p class="normal">Francesco, tapınağın sütunlarından birine yapışmıştı.</p>
		<p class="normal">“Nereye?” diye bağırdı. “Bir yere gitmem ben!”</p>
		<p class="normal">“Yürü eve!”</p>
		<p class="normal">“Benim evim burası; alanın ortası. Beni yuhalayan şu kadınlar ve erkekler de analarım babalarım benim.”</p>
		<p class="normal">Bernardone kudurdu. Koluyla belinden sararak oğlunu sütundan koparmaya çalıştı. 
		</p>
		<p class="normal">“Bir yere gitmem!” diye çığırıyordu Francesco sütuna daha bir sarılarak, “Anam babam yok benim; evim barkım yok; bir Tanrım var!”</p>
		<p class="normal">Bir ara duruldu, derken yeniden bağırmağa başladı: “Bir Tanrım var! Bir Tanrım var!” Kalabalık kahkahalarla gülüyordu.</p>
		<p class="normal">“Zaman öldüreck soytarımız yoktu şimdiye kadar,” dedi fare suratlı biri. (Sabbatio idi; tanıdım onu) “Şimdi Tanrıya şükür, Bernardone’nin oğlu çıktı. Hey, Francesco. Tanrının eğitilmiş ayısı! Sıçra haydi, oyna bizim için!”</p>
		<p class="normal">Herkes katıla katıla güldü. </p>
		<p class="normal">O sırada Assisi piskoposu alandan geçiyordu. İnce sesli, iyi yürekli, kendi halinde, saygı değer bir adamcağızdı; Cehennem de, Cennet de tir tir titretirdi onu, durmadan yalvarırdı şeytana, pişman olsun, gürültüsüz patırtısız Cennete dönsün diye, artık karşı koymayı bıraksın diye yakarırdı ona.</p>
		<p class="normal">Bu akşam, kentin yoksul mahallelerini gezmeğe çıkmıştı. Ardımdan gelen yardımcısının elinde boş bir sepet vardı, piskopos yoksullara dağıtsın diye sepeti doldurmak istemişti. Elinde uzun fildişi saplı asâsı, yürürken, bağrışmalar duydu ve durdu. Francesco hâlâ bağırıyordu. “Tanrıdan başka evim yok! Tanrıdan başka!” Halkın gülmekten göbekleri çatlayacaktı nerdeyse.</p>
		<p class="normal">Piskopos birinin tehlikede olduğunu sezdi ve Tanrının Assisi temsilcisi olduğu için, o an yardım etmek istedi. Elinden geldiği kadar adımlarını sıklaştırarak yaklaştı.</p>
		<p class="normal">Karanlık basmamıştı henüz; alacakaranlıkta piskopos, Francesco’yu gördü ve tanıdı. İhtiyar Bernardone de tepesine binmiş, oğlunu tartaklayıp duruyordu. Piskopos asâsını kaldırdı.</p>
		<p class="normal">“Sior Bernardone,” dedi pes bir sesle, “civarın ileri gelen adamlarındansınız, herkesin gözü önünde böyle sahneye çıkmanız ayıp. Oğlunuzla anlaşamadığınız noktalar varsa, makamımıza buyurun da, bir karara varalım.”</p>
		<p class="normal">Francesco’ya döndü. “Yavrum” dedi, karşı koyma. Tanrıya sesleniyordun. Ben Tanrının Assisi’deki temsilcisiyim. Benimle gel!”</p>
		<p class="normal">Francesco sütunu bıraktı. Beni yanında gördü.</p>
		<p class="normal">“Sen de gel, Leo Kardeş,” dedi. “Tırmanış başlıyor.”</p>
		<p class="normal">Önde piskopos ilerliyor, Francesco ile ben de ardından gidiyorduk, en arkadan da homurdana homurdana ihtiyar Bernardone geliyordu. Alçak bakışlı, gözlerini yere dikmiş; kaynaşarak, geriden izliyen halk arada epey bir mesafe bırakmıştı.</p>
		<p class="normal">Francesco bir ara bana döndü. “Leo Kardeş, korkuyor musun, utanıyor musun?” diye sordu yavaşça. “Bak yine sana diyorum: dönüp gitmek istiyorsan, dön git. Sen niçin katılacaksın bu işe? Git!”</p>
		<p class="normal">“Seninle olduğum süre, Francesco Kardeş, ne korkuyor, ne de utanıyorum. Ömrüm boyunca bırakmayacağım seni.”</p>
		<p class="normal">“Henüz vaktin var,” diye üsteledi. “Acıyorum sana, Git!”</p>
		<p class="normal">Bunun üzerine kendimi tutamadım, hıçkıra hıçkıra ağlamağa başladım.</p>
		<p class="normal">Francesco, yavaşça omuzuma dokundu.</p>
		<p class="normal">“Pekiyi, pekiyi, Tanrının küçük arslanı. Kal.”</p>
		<p class="normal">Piskoposun makamıma vardık, karanlığın büründüğü avluya girdik. Ardımızdan insan sürüsü itişe kakışa içeri girdi. Aralarında, Bernardone’nin oğlunun nasıl düştüğünü görmek için can atan, kentin ileri gelenleri de vardı.</p>
		<p class="normal">Uşaklar avizeyi yaktılar, büyük salon aydınlandı. Piskoposun tahtının yukarısında, üstünde güzel, besili, tombul, pembe yanaklı bir İsa’nın asılı olduğu haç vardı. Piskopos, istavroz çıkararak tahtına kuruldu. Sior Bernardone sağında yer aldı, Franceaco da soluna geçti. Francesco’nun arkasında beş altı ileri gelen, daha geride ise, duvara yaslanmış duran halk vardı.</p>
		<p class="normal">O gece olan her şeyi bir bir hatırlıyorum: piskoposun sözlerini, Francesco’nun tatlılığını ve parlaklığını, Bernardone’nin öfkesini. Ama bütün bunları çabuk anlatıp, sadede geleceğim: Francesco’nun, Tanrı ve insan karşısında durduğu âna.</p>
		<p class="normal">Dediğim gibi, piskopos tahtına kuruldu ve istavroz çıkardı. 
		</p>
		<p class="normal">“Sior Pietro Bernardone.” dedi. “Tanrı adına dinliyorum. Oğlunuzdan şikayetiniz nedir?” Bernardone boğuk bir sesle, çaresizlik içinde, “oğlum olacak şu adam aklını oynattı. Deli düşleri görüyor, sesler işitiyor, sandığımdaki, sepetimdeki altınlarımı alıp etrafa saçıyor. Yıkımım olacak benim! Yakın zamana kadar parayı eğlencelerde, har vurup harman savuruyordu. Gençtir, gelir geçer deyip duruyordum kendi kendime. Ama artık bütün umudumu yitirdim. Serserilerle dolaşıyor, mağaralarda uyuyor, ortada fol yok yumurta yokken ağlıyor, gülüyor; geçenlerde de tutturdu, kiliseleri onaracağım diye. Ama bu akşam iş çığırından çıktı. Assisi’ye gelip, alanın ortasında, onun bunun kahkahaları arasında sıçrayıp oynamağa, türkü söylemeğe başladı... Sülalemin yüz karası oldu. Artık oğlum değil benim!”</p>
		<p class="normal">“Başka bir söyleyeceğiniz var mı?” diye sordu piskopos, Bernardone’nin duraksadığını görerek.</p>
		<p class="normal">İhtiyar Bernardone, kolunu oğlunun başının üstünde tutarak, “Tanrının ve insanların önünde onu reddediyorum ve miras hakkımdan yoksun bırakıyorum. Benim oğlum değil artık.”</p>
		<p class="normal">İleri gelenlerle halk arasında boğuk fısıltılar başladı, ama piskopos elini kaldırarak herkesi susturdu. Başı önüne eğik dinlemekte olan Francesco’ya döndü.</p>
		<p class="normal">“Kendini savunmak için söyleyeceğin var mı Francesco, İsanın oğlu?”</p>
		<p class="normal">Hiç birimiz önlemeğe vakit bulamadan, ansızın üstündeki kadife giysiyi çıkardı, tortop yaptı, ve tek söz söylemeden, yavaşça eğilip, Bernardone’nin ayakları dibine koydu.</p>
		<p class="normal">Derken, anadan doğma ilerleyerek, piskoposun tahtının önünde durdu.</p>
		<p class="normal">“Sayın piskopos,” dedi. “Bu giysi de onundur. Geri veriyorum. Artık onun oğlu yok; benim de babam yok. Böylece, hesaplaşmış oluyoruz.”</p>
		<p class="normal">Ağzımız açık bakıyorduk; nice göz, yaşla dolmuştu. Bernardone eğildi, giysiyi alıp koltuğuna sıkıştırdı.</p>
		<p class="normal">Piskopos tahtından indi. Gözleri yaşlıydı. Cübbesini çıkarıp, Francesco’nun çıplaklığını örttü.</p>
		<p class="normal">“Niçin böyle yaptın yavrum?” diye sordu üzgün, parlarmış gibi. “Elâlemin önünde utanmadın mı?”</p>
		<p class="normal">“Hayır, piskopos, sadece Tanrıdan utanırım ben,” dedi Francesco alçak gönüllülükle. “Sadece Tanrının huzurunda utanırım. Bağışlayın beni, piskopos.”</p>
		<p class="normal">İleri gelenlere ve halka döndü:</p>
		<p class="normal">“Kardeşlerim dinleyin bakın, Tanrı bana ne buyurdu. Şimdiye kadar Sior Pietro Bernardone’ye baba, demiştim. Bundan böyle ağzımdan çıkacak söz: “Gökteki Babam” olacaktır. Beni yeryüzüne bağlayan bağları koparıyorum; hız almak için gerildim, yuvama kadar geldim, Cennete dönebileyim diye. Budur kardeşler... İşitin, budur yeni çılgınlık!”</p>
		<p class="normal">İhtiyar Bernardone kendini tutamaz oldu. Ağzı köpürerek yumruğunu kaldırıp, Francesco’ya indirmek üzereyken, piskopos zamanında yetişip önledi.</p>
		<p class="normal">“Onun üzerinde yetkiniz yok,” dedi. “Öfkenizi dizginleyin, Sior Bernardone!”</p>
		<p class="normal">Bernardone vahşi vahşi bakındı. Başı tütüyordu. Lânet savurmamak için dudaklarını ısırdı, koltuğundaki giysiyi sımsıkı sıkıştırarak, kapıyı çarpıp çıktı gitti.</p>
		<p class="normal">Derken piskopos bana döndü, “Git de,” dedi, “bahçıvana söyle, Francesco’nun ayıbını örtecek eski giysilerinden birini versin.”</p>
		<p class="normal">Dışarı koştum, az sonra, binlerce defa yamalanmış eski püskü bir hırkayla döndüm, Francesco sırtına tebeşirle bir haç çizip, hırkayı giydi.</p>
		<p class="normal">Eğildi, piskoposun elini öptü, sonra ileri gelenlerle halka döndü: “Allahaısmarladık kardeşlerim,” dedi. “Tanrı ruhlarınızı esirgesin!”</p>
		<p class="normal">Piskopos, avluya kadar Francesco ile birlikte yürüdü. Eğilerek kulağına şöyle dedi, “Dikkat et, Francesco. Aşırı gidiyorsun.”</p>
		<p class="normal">“Tanrı böyle bulunur ancak, Piskopos,” diye cevap verdi Francesco.</p>
		<p class="normal">Piskopos olmaz der gibi başını salladı. “Erdem bile ılımlı olmayı gerektirir; yoksa küstahlığa döner.”</p>
		<p class="normal">“İnsan ılımlılık sınırları içindedir; Tanrı bu sınırın dışındadır. Hedefim Tanrı, Piskopos,” dedi Francesco ve acele acele sokak kapısına doğru yürüdü. Kaybedecek vakti yoktu.</p>
		<p class="normal">Piskopos esirgeyicilikle ellerini kavuşturdu. “Acele etme yavrum. Başının çevresinde mücadele, endişe ve kan görüyorum. Beni gelip görmeden mücadeleye başlama. İhtiyarım; hoş olmayan şeylere tanık oldum. Senin gittiğin yoldan gideli çok oluyor. Umarım, sana yardımcı olabilirim.”</p>
		<p class="normal">“Gelir, hayır duanızı alırım, Piskopos,” dedi Francesco eşiği aşarak.</p>
		<p class="normal">Arkasından koştum, sokağa çıktık. Ay henüz doğmamıştı; dışarısı zifiri karanlıktı. Gök bulutla kaplıydı. Islak bir yel esiyordu: dağlara yağmur yapmış olmalıydı.</p>
		<p class="normal">Kul yoktu sokaklarda. Evlerde lambalar yakılıyor, halk akşam yemeğine oturuyordu. Bir süre sokak ortasında durduk. Nereye gidecektik? Hangi yöne - ovaya mı, dağa mı, çöle mi, insan kalabalıklarına mı? Tanrı sağımızda da vardı, solumuzda da, ovada da, dağda da. Her yol kutsaldı.</p>
		<p class="normal">Francesco hâlâ kararsızdı. Sokağın ortasında kıpırdamadan duruyordu.</p>
		<p class="normal">“Şimdi nereye, Francesco Kardeş?” diye sordum.</p>
		<p class="normal">Francesco sessizce, çocuk gibi güldü. “Cennete!” diye cevap verdi. “Anlamadın mı? Yeryüzünü tekmeleyip elveda dedik; sıçradık. İleri, Leo Kardeş, Tanrı adına!”</p>
		<p class="normal">Sağa döndü, Monte Subasio dağından yana.</p>
		<p class="normal">Kuzey kapısından çıktık, vahşi ve ıssız bir toprağa girdik, ve yokuş tırmanmağa başladık. Francesco uzun süre konuşmadı. Karanlıkta önümde gidiyordu, ince vücudu, yolu ikiye ayıran bir kılıç gibiydi, kendisine büyük gelen yırtık pırtık hırkası ise, rüzgârda kanat gibi çırpıyordu.</p>
		<p class="normal">Bana gelince, yorgundum ve açtım; durup aşağılara, Assisi’ye baktım. Işıklar henüz sönmemişti. İnsan kaynaşması, köpek havlamaları işitilebiliyordu. Ezik büzük, üzüntülü bir gümüş ay, göğün kenarında belirdi.</p>
		<p class="normal">Francesco ayak seslerimi duymayınca döndü. “Niçin durakladın, Leo Kardeş?” diye seslendi, gecenin bürüdüğü kente baktığımı görerek. “Niçin ardına bakıyorsun? İsanın buyruğunu hatırlamıyor musun? Ayaklarındaki Assisi tozunu silk, ananın babanın, insanların tozunu!”</p>
		<p class="normal">“Kaygılanma, Francesco Kardeş, yaptığım da zaten o; tozu silkmekteyim,” diye cevap verdim.</p>
		<p class="normal">Yazık! Tanrı beni ne kahraman, ne korkak yapmış; ruhum hep iki şey arasında gidip geliyordu.</p>
		<p class="normal">Yeniden yola koyulduk. Francesco mutluydu, memnundu, yine ana dilinde tatlı bir türkü tutturmuştu. Bir kez daha yerine getirmişti Tanrının buyruğunu. Assisi’nin göbeğinde şarkı söylemiş ve oynamıştı, anasını, babasını bırakmıştı, kendisini yeryüzüne bağlayan zincirleri koparmış, kendini kurtarmıştı. San Damiano’yu onararak, Tanrının ilk buyruğunu yerine getirdiğinde, aynı şekilde türkü okumamış mıydı? İkinci görev daha çetin olmuştu, bu yüzden verdiği kıvanç da o denli büyüktü.</p>
		<p class="normal">Bir yaban meşesi ormanına girmiştik. Ay, dallarda taşlar üstüne, soluk, üzgün bir ışık yansıtıyordu; arasıra başımızın üstünden sessizce bir baykuş uçuyordu. Francesco’nun türküsünün orta yerinde, birden ağaçların ardında ayak sesleri ve solumalar işittik. Francesco, türküsünü bıraktı, ikimiz de kıpırdamadan durduk.</p>
		<p class="normal">“Burası haydut yatağıdır” dedim. “Hapı yuttuk!”</p>
		<p class="normal">“Kaybedecek neyin var ki, hapı yutasın?” diye cevap verdi Francesco. “Korkma.”</p>
		<p class="normal">Biz konuşurken dalların çatırdadığını işittik: ayak sesleri yaklaşıyordu. Birden beş altı haydut, bıçaklarını çekmiş, önümüze atıldılar. İkisi beni tutup, yere fırlattı; ötekiler Francesco’ya çullandı.</p>
		<p class="normal">“Kimsin sen?” diye bağırdılar ona, dişlerini gıcırdatarak.</p>
		<p class="normal">“Ben Ulu Kralın eşçisiyim,” diye cevap verdi Francesco kıpırdamadan.</p>
		<p class="normal">“Burada işin ne pekiyi?”</p>
		<p class="normal">“Kardeşlerim olan haydutları göğe çıkarmağa geldim. Ulu Kral düğün hazırlıkları yapmada. Oğlu evleniyor, Kral ise eğlencelere sizin de katılmanızı istiyor.”</p>
		<p class="normal">Haydutlardan biri Francesco’ya bir meşale tutmuş, solgun, aç yüzüne, çıplak, kanlı ayaklarına ve hırpani hırkasına bakıyordu. Hepsi birden katılarak gülmeğe başladılar.</p>
		<p class="normal">“Sen mi Ulu Kralın elçisi? Sen ha, yalınayaklı dilenci bu perişan halinle ha?” diye alaylı çığlıklar atarak para kesesi aramağa başladılar.</p>
		<p class="normal">Ama hiç bir şey bulamadılar. Sonra sırtımdaki torbayı araştırdılar, hiç bir şey bulamadılar. Bir ekmek kabuğu bile yoktu. Yeniden meşale tutup, Francesco’ya baktılar.</p>
		<p class="normal">“Delinin teki,” dedi aralarından biri. “Boşuna vakit harcıyoruz.”</p>
		<p class="normal">“Gelin bunlara güzel bir patak atalım, akılları başlarına gelsin, sonra da hendeğe yuvarlayıverelim.” dedi bir başkası. “Böylece, hiç olmazsa, vaktimizi boş yere harcamış olmayız.”</p>
		<p class="normal">Ellerinde öküz kuyruğuyla, acımadan kırbaçlamağa başladılar bizi. Acıdan uluyordum ben, ama Fancesco her kırbaç yiyişinde istavroz çıkarıyor, mırıldanıyordu: “Hamdolsun Tanrıya!”</p>
		<p class="normal">Haydutlar güldü.</p>
		<p class="normal">“Hey Tanrım, bu deli değil, aziz be!” dedi biri.</p>
		<p class="normal">“Ne farkeder?” dedi bir başkası, başkanları olmalıydı. “Güzelce hallediverdik işlerini. Haydi kaldırın da, hendeğe yuvarlayın.”</p>
		<p class="normal">Ayaklarımızdan, omuzlarımızdan yakaladıkları gibi hendeğe attılar bizi, sonra gülerek ve küfür yağmuruna tutarak basıp gittiler.</p>
		<p class="normal">Francesco elini uzatıp sırtımı sıvazladı.</p>
		<p class="normal">“Sızlıyor mu, Leo Kardeş?” diye sordu.</p>
		<p class="normal">“Sanki senin ki sızlamıyor mu, Francesco Kardeş?” diye cevap verdim sinirlenerek. “Benim sırtım etle kaplı biliyorsun ve öyle bir an geliyor ki...”</p>
		<p class="normal">“Ete küfretme, Leo Kardeş. Günün birinde ne demiştik hatırla: eninde sonunda o da ruha çevrilecek. Nitekim çevrildi bile! Ben en ufak bir acı bile duymuyorum artık. Leo Kardeş, yemin ederim hiç bir acı duymuyorum.”</p>
		<p class="normal">Hendek derindi. Tırmanarak dışarı çıkmağa çalıştık, ama her defasında da kayıp dibini boyluyorduk.</p>
		<p class="normal">“Ha burası, ha başka yer, Leo Kardeş,” dedi Francesco, “geceyi geçirecek bir yer aramıyor muyduk? Burada geçiririz, olur biter - Tanrı sonsuz esirgeyiciliğiyle bizi buraya gönderdi. Burada uyuyalım, sabahleyin, Rabbim yolumuzu bulmamız için güneşi gönderir.”</p>
		<p class="normal">Soğuktan birbirimize sokularak gözlerimizi kapadık. Sırtım hâlâ batıyordu, ama bitkindim, uyuyakaldım. Francesco da uyudu mu bilmiyorum. Pek sanmıyorum ama, çünkü uykumda bile ikide bir türkü söyleyen bir ses duyuyordum.</p>
		<p class="normal">Sabahleyin emekleyerek çıktık ve yolumuza yeniden koyulduk. Bazen uzun bir süre ağzımızı açamıyorduk, bazan da Tanrı, hava ve yaklaşmaktan olan kıştan söz açıyorduk. Uzaklarda bir köy ilişti gözümüze, Francesco sevinçle kolumu çekiyordu.</p>
		<p class="normal">“Yürü, Leo Kardeş” diyordu bana, “yürü, hızlan acık. Şu evlerin içinde kurtuluş özlemi duyan bir ruh olmalı. Gidip bulalım onu!”</p>
		<p class="normal">Köye girdiğimizde Francesco çığırtkan gibi bağırıyordu.</p>
		<p class="normal">“Köylüler gelin, işitin söyleyeceklerimizi! Bedavaya yeni şeyler getiriyorum size. Koşan kapıyor! Bedavaya! Bedavaya!”</p>
		<p class="normal">Kocaman bir koç çıngırağı bulmuştuk yolda. Francesco köy sokaklarında bağırırken, bir yandan da bu çanı çalıyordu; işiten köylüler çoluk çocuk, kadın erkek, bir taşın üstüne çıkıyor ve sevgi üstüne konuşuyordu: Tanrıyı, insanları, dostları düşmanları seveceğiz; hayvanları, kuşları, üzerinde yürüdüğümüz şu toprağı seveceğiz. Kendinden geçerek, sevgi üstüne konuşur dururdu böylece, gönlündekini dile getirecek söz bulamayınca da ağlamağa başlardı. Onu duyanların çoğu kahkahalarla gülüyordu; kimi de kızıyordu. Çocuklar taş yağmuruna tutuyorlardı. Tek tük birkaç kişi gizlice yanaşıp elini öpüyorlardı. Sonradan evleri şöyle bir dolaşıp ellerimizi açıyorduk. Halk bize bir kaç dilim bayat ekmek veriyordu. Sonra köy kuyusundan susuzluğumuzu giderip oradan ayrılıyor, başka bir köye yöneliyorduk. Böylece kaç gün, kaç hafta geçti bilmiyorum. Zaman yuvarlaktır, çabuk yuvarlanır.</p>
		<p class="normal">Küçük kentlerin birinde - adını unuttum - Francesco’nun bir zamanlar eğlendiği eski bir dostuyla karşılaştık. Francesco’yu alanın ortasında durmuş, sıçrayıp oynamağa, şarkı söylemeğe ve yeni malların çığırtkanlığını yapmaya başladığını görmüştü. Şaşkınlık içinde ona doğru koştu.</p>
		<p class="normal">“Francesco, dostum” diye seslendi, “bu duruma nasıl düştün? Kim seni bu hale getirdi böyle?”</p>
		<p class="normal">“Tanrı,” diye cevap verdi Francesco gülümseyerek.</p>
		<p class="normal">“İpek giysilerin, başındaki kırmızı tüyün, altın yüzüklerin nereye gittiler?”</p>
		<p class="normal">“Onları şeytandan ödünç almıştım. Hepsini geri verdim.”</p>
		<p class="normal">Dostu baştan aşağı süzdü onu, üzerindeki binlerce yamalı hırkaya, çıplak ayaklara, şapkasız başına baktı. Şaşkınlığı hâlâ gitmemişti.</p>
		<p class="normal">“Nereden geliyorsun, Francesco?” diye sordu sonunda, sesi acı dolu.</p>
		<p class="normal">“Öteki dünyadan” diye cevap verdi Francesco.</p>
		<p class="normal">“Nereye gidiyorsun?”</p>
		<p class="normal">“Öteki dünyaya.”</p>
		<p class="normal">“Niçin türkü söylüyorsun pekiyi?”</p>
		<p class="normal">“Yolumu yitirmeyeyim diye.”</p>
		<p class="normal">Arkadaşı ne yapacağını bilemiyormuş gibi başını salladı. iyi yürekli bir genç olacaktı, çünkü Francesco’nun elinden tuttu ve bana arkalarından gelmem için el etti. Koştum.</p>
		<p class="normal">“Yanılmıyorsam, dostum Francesco, niyetin dünyayı kurtarmak. Ne olur kulak ver bana: bak şimdi kış, benimle gel, sana sıcak tutacak bir şey vereyim. Yoksa soğuktan ölürsün; o zaman da dünyayı kurtarmak işi suya düşer.”</p>
		<p class="normal">“Tanrıyı giymişim ben” dedi Francesco, “üşümem!”</p>
		<p class="normal">Dostu güldü. “Tanrıyı giymişsin, dedi, “giymişsin ya, yetmez. Seni sıcak tutacak bir hırka da gerek. Solucanlara acıyor, üzerlerine basmadan geçmeğe çalışıyorsun, bedenine de acısana. O da bir solucan; bir şey sar çevresinde. Hem unutma,” diye ekledi, Francesco’nun duraksadığını görerek, “dünyayı kurtarmak istiyorsan, bedeninden de ihtiyacın var. Bedensiz...”</p>
		<p class="normal">“Haklısın” dedi Francesco. “Okumuşun hali başka olur: zeki adamsın doğrusu! Henüz bedene ihtiyaç var, doğru. Düş önümüze!”</p>
		<p class="normal">Eve vardık. Dostunun zengin olduğu apaçıktı. Odalardan birine girdi, elinde uzun, kalın bir yün hırka, bir çift kundura - çobanların giydiği cinsten - bir de çoban asâsı, geldi.</p>
		<p class="normal">“Bunlar benim çobanlık giysilerim” dedi, “giy hele”</p>
		<p class="normal">Francesco yün giysiye baktı, boyunu ölçmek için şöyle bir üstüne tuttu. Ayaklarına kadar iniyordu. Kukuletayı giydi, çıkardı. Çocuk gibi gülüyordu..</p>
		<p class="normal">“Hoşuma gitti” dedi sonunda. “Sevdim, sonbaharda sürülen tarlalar renginde: insana toprağı hatırlatıyor. Ruffino, yoldaşım Leo Kardeş’e de aynısından verebilir miydin, İsa adına”</p>
		<p class="normal">Dostu bunu duyunca sevindi.</p>
		<p class="normal">“Ne iyi olacak” dedi, “keşiş cübbesi yaptığın şu hırkayı sana verdiğim için insanlık tarihinde hatırlanırsam, ne mutlu! Aziz Benedetto gibi bir mezhep kurmağa niyetin var mı?”</p>
		<p class="normal">“Benim niyetim mi, yoksa Tanrının niyetim mi? Onu Ona sor; ancak o verebilir sana bunun cevabını.”</p>
		<p class="normal">Bir yana çekilip yeni giysisini kuşandı, beline de, avluda bulduğu sicimi sardı. Bu arada dostu benim için de giyecek getirmişti, giydim, ben de belime ip sardım. Sırtım ısındı. Dost, torbamı aldı, içini azıkla doldurmak üzere sandık odasına gitti.</p>
		<p class="normal">Dönünce, Francesco elini dostuna doğru uzattı.</p>
		<p class="normal">“Şu toprak eli sık bakalım!” dedi ona; dostu gülerek Francesco’nun elini sımsıkı tuttu.</p>
		<p class="normal">“Sevgili, aziz dostum Ruffino Kardeş, dilerim Tanrıdan şu hırka senin günün birinde Cennete girmene yol açsın... Görüşürüz yine!”</p>
		<p class="normal">“Nerede? Cennette mi?” diye sordu Ruffino, gülerek.</p>
		<p class="normal">“Hayır, bu dünyada. Dilerim, bir gün sen de kıvanç yoluna giresin.”</p>
		<p class="normal">Yeniden yola koyulduk. Soğuktu; gök bulutlarla doluydu.</p>
		<p class="normal">“Görüyorsun ya,” dedi Francesco gülerek, “ne yiyip ne içeceğini, ne giyeceğini düşünmesen de, Tanrı senin yerine düşünüyor ve yiyecek dolu bir azık torbası ve iki kat yünlü giysi gönderiyor Ruffino ile.”</p>
		<p class="normal">Doğuya doğru ilerlerken, çocuk gibi hayran hayran yeni giysilerimizi seyrediyorduk. Sanki savaş giysileri kuşanmıştık da, muharebeye koşuyorduk.</p>
		<p class="normal">“Leo Kardeş, dünyada kişiyi en mutlu yapan şey, Tanrının buyruğunu yerine getirmek. Nedendir bilir misin?”</p>
		<p class="normal">“Nasıl bileyim, Franceso Kardeş? Aydınlat beni”</p>
		<p class="normal">“Çünkü biz aslında Tanrının istediğini, sadece onu isteriz isteriz de haberimiz olmaz. Tanrı gelir, ruhlarımızı uyandırır, biz bilmesek de, ruhlarımıza asıl isteğinin ne olduğunu gösterir. Sır budur işte, Leo Kardeş. Tanrının buyruğunu yerine getirmek demek, kendimizin en derinlerimizdeki gizli istemimizi gerçekleştirmek demektir. En değersiz insan gönlünde bile, Tanrının uyuklayan bir kulu vardır.”</p>
		<p class="normal">“Demek ki San Damiano’ya gitmen bundandı? Yani kendi isteğindi de haberin yoktu; Tanrı gelip uykunda sana bildirdi, öyle mi? Ananı, babanı bırakmanın bu muydu nedeni?”</p>
		<p class="normal">“Buydu ya. Senin de benim arkamdan gelmen için, her şeyi bir yana bırakmanın nedeni buydu.”</p>
		<p class="normal">“Ama Francesco Kardeş, bazen isteklerimiz çok olur” diye karşı çıktım. İsteklerimizin hangisi, Tanrının buyruğudur?”</p>
		<p class="normal">“Yapılması en zor olanı” diye cevap verdi Franceso, içini çekerek.</p>
		<p class="normal">Uzaklardan gök gürültüsü geliyordu. Hava da yağmur kokusu vardı.</p>
		<p class="normal">“Pekiyi, şimdi gönlünün derinlerinde yatan istek nedir Francesco Kardeş? Tanrı onu sana açmadan bilebilir misin?”</p>
		<p class="normal">Francesco başını önüne eğdi, bir şey dinlermiş gibiydi.</p>
		<p class="normal">“Bilemem” dedi sonunda, yeniden iç çekerek. “Gönlümün derinlerinde istemediğim şeyi biliyorum, ama istediğimi bilmiyorum.”</p>
		<p class="normal">“İstemediğin nedir, Francesco Kardeş? Nefret ettiğin, her şeyden daha çok korktuğun şey nedir? Bağışla beni, bunu sana sorduğum için.”</p>
		<p class="normal">Francesco bir an duraksadı. Ağzını açtı, derken yeniden kapadı. Sonunda konuşmağa karar verdi.</p>
		<p class="normal">“Cüzzamlılar... nefret ettiğim şey cüzzamlılar. Bakamıyorum yüzlerine. Onlardan uzak olsam bile, gelip geçenler uzak dursun diye çaldıkları çıngırakları duymak bile beni fena ediyor. Tanrı bağışlasın, ama dünyada beni cüzzamlılar kadar iğrendiren hiç bir şey yok.”</p>
		<p class="normal">Yere tükürdü. Birden midesi bulandı, başı döndü. Düşmemek için bir ağaca dayandı.</p>
		<p class="normal">“İnsanın ruhu kötüdür, zayıftır, sefildir... Kötü, zayıf, sefil...” diye mırıldandı. “Ne zaman acıyacaksın o ruha ya Rabbim, acıyıp da kurtaracaksın?”</p>
		<p class="normal">Yağmur yağmağa başladı. Kukuletalarımızı çıkarıp, en yakın köye varmak için çabuk çabuk yürümeğe başladık. Karşıdan genç bir kız geliyordu. “Kutsayın beni, Tanrının azizleri” dedi bizi selâmlayarak. Francesco, elini göğsüne götürerek selâmını aldı, ama gözünü kaldırıp kıza bakmadı. Güzel bir kızdı, biçimliydi, canlıydı. 
		</p>
		<p class="normal">“Niçin başını kaldırıp bakmadın?” diye sordum.</p>
		<p class="normal">“Nasıl bakabilirim İsa’nın gelinine?” diye cevap verdi.</p>
		<p class="normal">Yürüdük, yürüdük, hiç bir yerde insan izine rastlamadık. Her taraf ıssızdı. Çok geçmeden karanlık bastı. Yağmur gittikçe artıyordu.</p>
		<p class="normal">“Sığınacak bir mağara bulalım” dedim. “Tanrı daha uzağa gitmemizi istemiyor. Yani, biz de istemiyoruz!”</p>
		<p class="normal">Karanlıkta bütün yamaç boyunca arayıp, bir mağara bulduk ve girdik. Francesco yere uzandı; sevinçliydi.</p>
		<p class="normal">“Tanrı yağmur gönderdiği gibi, kukutela da gönderiyor, yağmur şiddetini arttırdı mı da, karşısına mağara çıkarıveriyor.”</p>
		<p class="normal">“Bilgelik dediğin budur işte” dedim.</p>
		<p class="normal">“Bilgelik değil, esirgeyicilik” diye düzeltti beni Francesco.</p>
		<p class="normal">Torbayı açtım, ayrılırken, Francesco’nun dostu Ruffino’nun bize esirgemeden verdiği yiyeceklerden çıkardım. Yedik, yorgun olduğumuzdan hemen yatıp uyuduk. Yontulmamışın biriydim ben, ne olacak, daldım gittim. Beni uyanık tutacak derecede yoğun kaygılarım yoktu. Ama Francesco’nun uyuduğunu sanmıyorum. Tan ağarırken bir çığlıkla ayağa sıçradı.</p>
		<p class="normal">“Uyan, Leo Kardeş” diye seslendi, ayak parmağıyla dürterek. “Kalk, gün başladı.”</p>
		<p class="normal">“Henüz karanlık dışarısı, Francesco Kardeş,” dedim gözlerimi kırpıştırarak. “Acelen ne?”</p>
		<p class="normal">“Benim acelem yok, Leo Kardeş, O’nun var, Tanrının! Kalk!”</p>
		<p class="normal">Kalktım. “Düş mü gördün?”</p>
		<p class="normal">“Ne düşü! Bütün gece uyumadım. Tan ağarınca gözlerimi kapayıp, Tanrıya dua ettim: ‘Tanrım’ dedim, ‘ne olur bırak uyuyayım. Ben birer işçiyim, buyruğunda çalışan bir işçi. Sen ne buyurursan onu yapıyorum; San Damiano’yu onardım, Assisi’de zıplayıp oynadım, elalemin maskarası oldum, anamı, babamı bıraktım. Niçin uyumama izin vermiyorsun? Daha ne istiyorsun benden? Yetmedi mi yaptıklarım?’</p>
		<p class="normal">“Derken yukarılardan gelen vahşi bir ses duydum; hayır, hayır, yukarılardan değildi, içimden geliyordu o ses! ‘Yetmedi,’ diyordu.</p>
		<p class="normal">“Yemin ederim, uyumuyordum, Leo Kardeş. Düş değildi bu. Bundan başka her şey, sen, ben, şu mağara ve yağmur düş olabilir de, bu olamaz.”</p>
		<p class="normal">“Yetmemiş mi?” diye bağırdım. “Daha ne istiyormuş?”</p>
		<p class="normal">“Gün ışıdı. Kalk, yoluna koyul. Sırf senin için yağmuru dindiriyorum. Yola çık, çok geçmeden çıngırak sesleri gelecek kulağına. Sana bir cüzzamlı gönderiyorum. Ona koş sarıl, öp onu... Anladın mı? Sanki duymamış gibisin. Cevap versene!” 
		</p>
		<p class="normal">“Kendimi tutamadım. ‘Sen baba değilsin!’ diye bağırdım; ‘İnsanları sevmiyorsun. Amanın yok, gücün her şeye yetiyor, bizimle oynuyorsun. Daha demin yolda arkadaşıma, cüzzamlığa dayanamadığımı söylemiştim, sen de, lâf ağzımda ıslanmadan daha, beni cüzzamlının kucağına atıyorsun. Yani bundan başka, daha kolay, daha uygun bir yol yok mu, zavallı, sefil bir insanın sana gelip, seni bulabilmesi için?’</p>
		<p class="normal">İçimde biri güldü, bağırsaklarımı deşiyordu sanki.</p>
		<p class="normal">“Yok” dedi o ses, bir süre sonra, derken sustu...”</p>
		<p class="normal">Francesco, mağaranın ağzında kaygı içinde durmuş korkuyla dışarı bakıyordu. Dedikleri baştan aşağı ürpertmişti beni.</p>
		<p class="normal">“Pekiyi, şimdi ne yapacağız?” dedim, derdine ortak olarak. Söylediğimi işitmedi.</p>
		<p class="normal">“Şimdi ne yapacağız?” diye tekrarladım.</p>
		<p class="normal">Bu kez döndü. “Şimdi’ diyip durma!” dedi kaşlarını çatarak. “Şimdi diye bir şey yok, kalk, gidip bulalım onu”</p>
		<p class="normal">Kimi?”</p>
		<p class="normal">Francesco sesini alçalttı. Acılar içinde kıvranan vücudunun tir tir titrediğini seziyordum.</p>
		<p class="normal">“Cüzzamlıyı” diye cevap verdi yavaşça.</p>
		<p class="normal">Mağaradan çıktık. Dışarısı aydınlanıyordu; yağmur durmuştu. Gökte bulutlar, Tanrının soluğundan kaçarmış gibi yuvarlanıp gidiyorlardı. Her bir yaprak üstünde, parıldayan bir yağmur damlası vardı, o damlanın içinde de bütün bir gökkuşağı.</p>
		<p class="normal">Yola çıktık, ovaya yöneldik: sabah sisiyle örtülü, uyuyordu henüz. Francesco önde gidiyordu, dev adımlarla ilerliyordu. Acele ediyordu.</p>
		<p class="normal">Güneş dağların ardından yükseldi; toprak ısındı, biz de ısındık. Tâ aşağılarda çam ağaçlarının ardında büyük bir kent gördük.</p>
		<p class="normal">“Ne kentidir bu, Leo Kardeş?” diye sordu Francesco.</p>
		<p class="normal">“Aklım karıştı, Francesco Kardeş. Sanki her şeyi ilk defa görüyormuş gibiyim... Ravenna olmalı.”</p>
		<p class="normal">Francesco birden durdu ve koluma yapıştı. Ölü gibiydi.</p>
		<p class="normal">“İşittin mi?” diye sordu alçak bir sesle.</p>
		<p class="normal">“Hayır, neyi?”</p>
		<p class="normal">“Çıngırağı...”</p>
		<p class="normal">Sözünü bitirince ovadan, henüz uzaklardan gelen çıngırak sesini ben de duydum. İkimiz de kıpırdamadan durduk. Francesco’nun alt çenesi titriyordu. Çıngırak gittikçe yaklaşıyordu.</p>
		<p class="normal">“Geliyor...” diye kekeledi Francesco, bana dayanarak. Bütün vücudu titremeğe başlamıştı şimdi.</p>
		<p class="normal">“Kaçalım, durmayalım burada” diye bağırdım ve kapıp götürmek üzere Francesco’nun beline sarıldım.</p>
		<p class="normal">“Nereye? Kaçmak mı... Tanrıdan kaçmak mı? Nasıl, zavallı mutsuz dostum, nasıl?”</p>
		<p class="normal">“Başka bir yoldan gidebiliriz, Francesco Kardeş”</p>
		<p class="normal">“Hangi yola girersek girelim, karşımızda bir cüzzamlı buluruz. Göreceksin, sokaklar cüzzamlılarla dolacak. Biz onların kucağına düşmeden, onlar ortadan kaybolmayacaklar. Bu durumda, Leo Kardeş, cesareti ele alıp, ileri gitmekten başka çare yok.”</p>
		<p class="normal">Çıngırak iyice yaklaşmıştı, ağaçların hemen ardındaydı.</p>
		<p class="normal">“Cesaret, Francesco, Kardeşim” dedim, “Tanrı sana dayanman için güç verecektir.”</p>
		<p class="normal">Francesco ileri atılmıştı bile. Cüzzamlı, sık ağaçların ardından çıktı. Elinde, üstü çıngıraklarla dolu bir asâ vardı, sarstıkça onu, duyan kaçıyordu. Francesco’nun kollarını açmış, kendisine doğru koştuğunu görünce, korkmuş gibi tiz bir çığlık attı ve durdu, sanki birden duyduğu bir yorgunluk diz bağlarını çözmüş, olduğu yere mıhlamıştı onu. Yaklaşıp korkuyla baktım ona Çürümüş burnunun yarısı düşmüştü; ellerinde parmak yoktu - güdük et parçaları hep; dudakları akan bir yaraydı.</p>
		<p class="normal">Francesco üstüne atılarak ona sarıldı, sonra başını önüne eğerek, onu dudaklarından öptü. Sonra kollarına alıp kaldırdı, hırkasıyla örttü, ağır adımlarla kente doğru yürümeye başladı. Onu bırakabileceği bir cüzzamlılar evi olmalıydı yol üstünde bir yerde.</p>
		<p class="normal">Yürüdü, yürüdü. Ben de ardından, gözlerim yaşla dolu. Tanrı amansız, diye düşünüyordum, alabildiğine sert bir Tanrı; insanlara acımıyor. Francesco demin ne demişti bana: Tanrının buyruğu, gönlümüzün derinlerinde yatan, bizce bilinmeyen istemimizmiş. Hayır, hayır! Tanrı bizden, bizim istemediğimizi şeyi istiyor. Sonra da, “Bunu ben istiyorum!” diyor. Nefret ettiğimizi şeyi istiyor bizden, sonra da “Sevdiğim bu benim” diyor. “Sana hoş görünmeyen şeyi yap, çünkü ben ondan hoşlanırım!” Bakın hele, şimdi zavallı Francesco dudaklarından öptüğü cüzzamlıyı kucağına almış gidiyor!</p>
		<p class="normal">Güneş neredeyse göğün ortasına varacakken, bir güz sağanağının iri ve dağınık damlaları düşmeğe başladı. Şimdi daha da büyük görünen kent, birden güneş açtığında belirdi, kuleleri, kiliseleri, evleri pırıl pırıl parlıyordu. Gittikçe yaklaşıyorduk.</p>
		<p class="normal">Francesco’nun birden durduğunu gördüm. Eğildi ve cüzzamlının üstüne örttüğü hırkasını açtı. Açar açmaz bir çığlık attı: içi boştu hırkanın!</p>
		<p class="normal">Francesco dönüp, bana baktı, dudaklarını açıp kapıyor, bir şeyler söylemeğe çalışıyordu. Ama yüzü pırıl pırıldı, alev almış yanıyordu! Bıyığı, favorileri, burnu, ağzı: bu yangında görünmez olmuştu.</p>
		<p class="normal">Gözlerinden yaşlar akıyordu, secdeye varıp toprağı öptü. Ben yanı başında durmuş tir tir titriyordum. Cüzzamlı değildi o, İsa’nın kendiydi, yeryüzüne cüzzamlı kılığında inmiş, Francesco’yı sınamıştı.</p>
		<p class="normal">Bir köylü geliyordu. Francesco’nun yağmur altında, yere yüzüstü yayılmış, ağlamakta olduğunu görünce durdu.</p>
		<p class="normal">“Ne oldu ona?” diye sordu. “Niçin ağlıyor?” Haydutlar saldırdı da dayak mı attılar?”</p>
		<p class="normal">“Hayır” dedim. “Az önce burdan İsa geçti de. Onu gördü. Sevinçten ağlamağa başladı.”</p>
		<p class="normal">Köylü omuz silkti, güldü ve çabuk çabuk yürüdü gitti.</p>
		<p class="normal">Francesco gözlerini açtı, bulutlu göğe, havayı karartmakta olan dağınık sağanak bulutlarına baktı. Bakışlarını yeniden yere indirdiğinde beni gördü. Hâlâ konuşamıyordu, bana gülümsedi, bense yolun ortasına, yanı başında yere kapandım, onu öpmeğe ve yüzünü yavaşça okşamağa, üstüne düşmüş olan tanrısal yıldırımın etkilerini yatıştırmağa çalıştım. Vücudundan hâlâ buhar çıkıyordu.</p>
		<p class="normal">Ne kadar geçti, kaç saat sürdü bilmiyorum, yolun ortasında öylece, tek söz söylemeden durduk. Ama kalkıp da çevremize baktığımızda, güneşin batmakta olduğunu gördük. Konuşma melekesine yeniden kavuşmuştu Francesco.</p>
		<p class="normal">“Gördün mü, Leo Kardeş, ama bütün anladığım, Tanrının bizimle oyun oynadığı.”</p>
		<p class="normal">“Hayır Leo Kardeş, sandığın gibi değil: bütün cüzzamlılar, sakatlar, günah işleyenler... tutup ağızlarından öpecek olursan...”</p>
		<p class="normal">Düşüncesini bitirmekten korkarak durdu.</p>
		<p class="normal">“Aydınlat beni, Francesco Kardeş, aydınlat; karanlıkta tutma beni.”</p>
		<p class="normal">Sonunda, uzun bir süre sustuktan sonra ürpererek mırıldandı:</p>
		<p class="normal">“Bütün bunlar, ağızlarından öpecek olursan - Tanrım böyle dediği için bağışla - hepsi de... İsa olur.”</p>
		<p class="normal">Büyük kente vardığımızda, gece olmuştu. Uzun, sık dallı çam ağaçlarını, yuvarlak kulelerini alacakaranlıkta seçebiliyorduk, dört bir yanımızda denizin soluğunu duyuyorduk. Tuzlu havayı alan ciğerlerimiz, bizi kendimize getirdi. Ünlü Ravenna kentine gelmiştik.</p>
		<p class="normal">“Hoşuma gitti” dedi Francesco. “Saraylarla, kiliselerle, eskinin ihtişamıyla dolu yüce bir kent.”</p>
		<p class="normal">“Kışı burada geçirsek” dedim. “Yağmur mevsimi başladı başlayacak; ırmaklar kabardı. Bu durumda nereye gidebiliriz? Başka yerde olduğu gibi burada da vardır seni bekleyen ruhlar, Francesco Kardeş”</p>
		<p class="normal">Yorulmuştuk. Daha ileri gidecek gücümüz kalmamıştı, kentin dışında, ünlü aziz Apollinaria manastırında durduk. Kapılar sürgülüydü. Gece inmişti, içeri girmek için vakit çok geçti. Bardaktan boşanırcasına yağmur yağmaya başladı.</p>
		<p class="normal">“Burada, kapının önünde uyuruz, sabahleyin de, Tanrının izniyle, içeri girer, duamızı ederiz.”</p>
		<p class="normal">Birden açlığının farkına vardı.</p>
		<p class="normal">“Bak bakalım torbada bir şey kaldı mı, Leo Kardeş” diye sordu.</p>
		<p class="normal">“Hiç. Koç çıngırağından başka hiç bir şey yok. Bugün tek köyden bile geçmedik. Aç mısın?”</p>
		<p class="normal">“Boş ver. Yarın. Büyük bir kent burası: bir yerde, evlerin birinde, bir ev kadınının sadece bizim için pişirmiş olduğu bir ekmek vardır elbette, bizi bekliyorduk.”</p>
		<p class="normal">İstavroz çıkarıp yattık, sülük gibi kapıya yapıştırdık kendimizi. İliklerimize kadar ıslanmıştık, üşüyorduk, birbirimize sokulduk, sarıldık.</p>
		<p class="normal">“Francesco Kardeş” dedim, “ömrüm boyunca bir türlü akıl erdirememiş olduğum bir şey var. Aydınlatır mısın beni? Dilenmeyen insanlar var, kendilerine bir şey verecek bile olsan, kabul etmezler. Bazıları, dilenmediği halde, sadaka kabul ederler, bazıları da dilenirler. Hangisi doğrudur bunların?”</p>
		<p class="normal">Kutsal alçakgönüllülük, elini uzatıp dilenmeni gerektirir, sana verileni alman gerekir, Leo Kardeş. Gerisi küstahlıktır. Zenginin yoksula karşı boyun borcu vardır; bırak, görevlerini yerine getirsinler... Ama yeter artık şimdi. Başak bir şey sorma. Uyu; yorgunsun, ben de yorgunum. İyi geceler.”</p>
		<p class="normal">Francesco’nun Tanrıyla başbaşa kalmak istediğini sezdim. Gevezeliği bırakarak gözlerimi kapadım. Bütün gece boyunca, uyku arasında onun konuştuğunu, bazan güldüğünü, bazan da ağladığını duydum.</p>
		<p class="normal">Ertesi sabah ikimiz de kapının önünde durup, kapıcının kapıyı açmasını bekledik. Şimdi aydınlanmış bulunan parmaklıklı avluya bıraktığımızda, defne ve servi ağaçlı, ortasında mermer bir kuyunun bulunduğu, kubbeli hücre dizileriyle çevrili bahçeyi gördük: geride, doğulu, yabancı ustaların yapıp süslediği ünlü bir kilise vardı.</p>
		<p class="normal">Güneş doğdu; kapıcı anahtarlarıyla kapıda gözüktü. Kupkuru, asık suratlı, çıplak ayaklıydı, küçük, kıvırcık bir ak sakalı vardı, dişsiz dişetleriyle bir şey çiğniyordu. Bizi görür görmez küplere bindi.</p>
		<p class="normal">“Dilenciler sizi!” dedi öfkeyle. “Manastırın sizin gibi serserilere verecek ekmeği yok!”</p>
		<p class="normal">“Biz serseri değiliz, Kâhya Peder,” diye cevap verdi Francesco canı sıkılarak. “Biz de senin gibi çalışıyoruz. Bizim de anahtarlarımız var, biz de senin gibi kilit kilitleyip, kilit açıyoruz.”</p>
		<p class="normal">Neyi kilitleyip, neyi açıyorsunuz, sizi gidi dolandırıcı madrabazlar sizi!”</p>
		<p class="normal">“Cehennemi”</p>
		<p class="normal">“Cehennemi mi?”</p>
		<p class="normal">“Cehennemi ya: yürekleri.”</p>
		<p class="normal">Kapıcı iti gibi hırladı, ama bir şey demedi. Anahtarı alıp, kilidi çevirdi, sürgüyü çekti, girmemize izin verdi. Keşişler hücrelerinde değildi - sabah duası başlamıştı; hazin mezmur sesi geliyordu. Gün iyice ışımıştı ve manastır bahçesini ışığa boğmuştu; kuşlar uyanmıştı; genç bir keşiş, kuyuya dayanmış, su çekiyordu. Kilisenin her iki yanında, kılıç gibi dimdik iki servi uzanıyordu; bucu burcu kokan avlunun tam ortasında gür bir defne ağacı vardı.</p>
		<p class="normal">Francesco bir yaprak koparıp öptü. Yaprağı, yanan bir mum gibi yukarı kaldırarak, kilise kapısını itti ve içeri girdi. Susamıştım, su içeyim diye, genç keşişin kovayı çekmesini uzun süre bekledim. Suyu içince, istavroz çıkardım, bize susuzluğu ve suyu gönderen Tanrıya şükrettim ve eşiği aştım. 
		</p>
		<p class="normal">Keşişler sandalyelerinde oturmuş ilâhi okuyorlardı. Havada tatlı bir günlük kokusu vardı. Renkli camlardan giren güneş ışınları, kırmızıya, yeşile, maviye dönüyordu. Gözleri vecd içinde minberin yukarısındaki kubbeye dikili, Francesco’nun yere diz çöktüğünü gördüm.</p>
		<p class="normal">Ben de gözlerimi kaldırdım. Neydi o karşımdaki mucize? Cennet miydi ne? Yeşil, beyaz ve altın rengi koskoca bir mozaik taşı vardı, ortasında, sarı ipek atkısı omuzlarında, kollarını dua eder gibi kaldırmış duran Aziz Apollinaria vardı. Çevresinde serviler, melekler, kar beyazı koyunlar ve meyve yüklü ağaçlar vardı. Ey Tanrım, neydi bu yeşillik, tazelik ve tatlılık? Bu ölümsüz, tedirgin edilmekten uzak bir durgunluktu; ruhun, zamanın sonuna kadar otlayabileceği bu ne yeşil bir çayırdı! Ben bile, yontulmamış biri olan ben bile, kendimi tutamadım. Francesco’nun yanına diz çökerek, hıçkırmağa başladım.</p>
		<p class="normal">“Sus...” dedi Francesco sessizce. “Ağlama, gülme, konuşma. Sadece kendini bırak.”</p>
		<p class="normal">Galiba bütün gün ikimiz de konuşmadık. Kiliseden nasıl ayrıldığımızı, keşişlerin bize ekmek verip vermediklerini, kente ne zaman girdiğimizi hatırlayamıyorum. Hatırladığım tek şey, sokaklarda ileri geri dolaşmamız, durup insanlara, saraylara bakmamız; ama yeşil bir çayırdan başka bir şey göremeyişimiz; ortasında onu selâmlamağa koşan ak koyunlar, yukarısında kollarını açmış, havayı kucaklayan kocaman bir haç olan, bir aziz resminden başka şey görmediğimiz.</p>
		<p class="normal">Akşama doğru geniş bir alanda durduk, hani şu koyun aırtlamış İsa heykelinin bulunduğu yerde; İsa’nın ağıla geri getirdiği kaybolan heykelinin orada. Ekmek kazananlar dükkânlarını kapıyorlardı; dört bir yandan sökün eden delikanlılar ve kızlar, bakmağa ve bakılmağa geliyorlardı. Yağmur dinmişti; yeni yıkanmış havada çam kokusu vardı. Francesco bir ara çıngırağa sarıldı, sanki yeni çılgınlığı duymaları için halkı çağırmak istiyordu, ama cayıverdi, başka şeyler düşünüyor olmalıydı. Belini saran düğümlü ipe çıngırağı astı ve yere oturarak, gelip geçen kentlileri seyre daldı.</p>
		<p class="normal">Ben yanına bağdaş kurdum. Birden bana döndü.</p>
		<p class="normal">“Leo Kardeş, bu çayırı başka bir yer de daha görmüştüm. Aziz Apollinaria ile çobanları olan meleklerin, koyun otlattığı bu yeşil çayırı. Ama nerede? Ne zaman? Hatırlamak için kafa yoruyorum, ama hatırlayamıyorum bir türlü. Düşte mi görmüştüm acaba?”</p>
		<p class="normal">Sustu; derken birden sevinçle el çırptı.</p>
		<p class="normal">“Tamam!” dedi. “Şükür Rabbime, buldum. Nerede, ne zaman diye saatlerdir kaygılanıp duruyordum, bir türlü de cevabını bulamıyordum, şimdi buldum.” Yüzü birden ışımağa başladı; gözleri zümrütlerle doldu.</p>
		<p class="normal">“İçimde!” diye mırıldandı mutlu mutlu.</p>
		<p class="normal">Karanlık basıyordu, gece ilerledikçe Ravenna’nın türlü türlü seslerini daha belirli olarak işitmeğe başladık. Kent, karanlıktı, milyarlarca başı olan, yatışmış bir hayvan gibiydi, gülüyor, havlıyor, kişniyor, sayısız ağızlarla türkü söylüyordu. Gece bizi allak bullak etmişti, bir an öyle oldu ki, sanki ortada duran İsa idi, taşıdığı şey de kaybolan kuzu değil, Ravenna idi.</p>
		<p class="normal">“Ne düşünüyorsun? diye sordu Francesco, İsa’nın taş heykeline gözümü dikmiş baktığımı görünce:</p>
		<p class="normal">“Düşünüyorum ki, Francesco Kardeş, İsa’nın elinde tuttuğu şey kuzu değil de, Ravenna sanki.”</p>
		<p class="normal">“Ravenna değil, Leo Kardeş, hayır, değil. Dünya, bütün dünya!”</p>
		<p class="normal">Sustuk yine, derken yabani görünüşlü bir ihtiyar gelip, önümüzde durdu. Dev gibiydi, dudağının üstü sinek kaydı traş edilmişti; uzun, kıvrılarak uzanan bir ak sakalı vardı. Meyhanelerdeki fenerlerden saçılan ışık altında yanık yüzünün, kılıç darbeleriyle çizik çizik olduğunu gördük.</p>
		<p class="normal">Bağdaş kurup yanımıza oturdu. Son sözlerimizi işitmişti. 
		</p>
		<p class="normal">“Bağışlayın beni” dedi, “konuşmadan, boş torbayla dolaşıp durduğunuzu gördüm, sanki hem dilenci, hem değil gibi bir haliniz ar. Sonunda biraz önce sözlerinizi işittim, dediklerinizi beğendim. Epeydir neyin nesisiniz diye kafa yorup duruyordum: dilenci mi, miskin mi, sakat mı, aziz mi? Bir türlü anlayamadım hangisi olduğunuzu.”</p>
		<p class="normal">Francesco güldü. Parmağını kaldırarak, yukarımızdan bakan İsa heykelini gösterdi.</p>
		<p class="normal">“Bakın. Biz kaybolan koyunlarız, meleyerek İsa’yı arıyoruz her yerde. İsa bizi aramıyor, baba; biz onu arıyoruz”</p>
		<p class="normal">“Onu burada, Ravenna’da mı bulmağa geldiniz?” diye sordu ihtiyar alay eder gibi.</p>
		<p class="normal">“Esirgeyici Rabbimiz her yerdedir” diye cevap verdi Francesco, “ama tenezzül buyurup da bize ne zaman kendini göstereceğini hiç bilmiyoruz. Ola ki, o yer Ravenna’dır</p>
		<p class="normal">İhtiyar ak saçlı başını salladı. “Ben de bir zamanlar onu arıyordum” dedi alçak bir sesle ak sakalını sıvazlayarak “Onu yeryüzünün tâ öteki ucunda buldum, savaş patırtıları arasında; ama bana kendini göstermek için insanca bir insan yüzü, büyük bir kral yüzü takınmıştı.”</p>
		<p class="normal">İçini çekti: yüreği sanki patlayacaktı. Francesco yanaşıp, elini ihtiyarın dizine koydu. 
		</p>
		<p class="normal">“Baba,” dedi, “üzerimizdeki İsa adına yalvarırım senden: söyle bize, ne zaman ve nasıl oldu bu; bizim de onu bulmamız için yardım et.”</p>
		<p class="normal">İhtiyar başını önüne eğdi, bir süre ağzını açmadı. Ne diyeceğini, nerden başlayacağını tartıyordu sanki zihninde, çünkü ağzını defalarca açıyor, derken yeniden kapatıp, sessiz duruyordu.</p>
		<p class="normal">“Yirmi yıl kadar oluyor,” diye başladı sonunda, “Doğuda Kutsal Kudüs şehrinde; güzel ve pis kokularla kaplı garip bir doğu dünyasında. Orada, azizlerin resimlerinde görmüşsünüzdür, hurma ağaçları vardır, daha başka acayip ağaçlar, insan boyu asmalar da vardır. Kadınlar baştan ayağa örtüler içindedir, hayaletlere benzer, tırnakları, avuç içleri kınalıdır. Savaşta bir kaçını canlı canlı ele geçirmiştik, örtülerini kaldırdığımızda gördük... Erkeklere gelince, o bedeviler yok mu, atlarına bindiler mi, tek vücud oluyorlar onlarla, atın nerede bittiğini, insanın nerede başladığını kestirmek imkânsız. İki baş, altı ayak, tek bir ruh! Kralları Sultan Selâhaddin adında biri, ondan daha yiğidinde rastlamadım. Baştanbaşa altın ve incilerle donanmış bu yiğit nasıl da sıçrıyor dört nala giden atına, görülecek şey. Sarayı, kadınlarla, çeşmelerle, yatağanlarla dolu. Kutsal Mezar üstüne oturmuş, bıyığını bükerek bütün Hristiyanlık dünyasına meydan okuyor.”</p>
		<p class="normal">Francesco içini çekti.</p>
		<p class="normal">“Bizse” dedi, “Rabbim, utanıyorum! Biz de burada miskin miskin oturmuş duruyor, sokaklarda dilenerek dolaşıyor, kalkıp da Kutsal Mezarı kurtarmıyoruz! Kalk, Leo Kardeş! Ne duruyorsun? Ruhunu kurtarmak istemiyor musun? O halde Kutsal Mezarı kurtar!”</p>
		<p class="normal">“Kutsal Mezarı kurtarmak istiyorsan” diye karşı çıktım, “ruhunu kurtar önce!”</p>
		<p class="normal">İhtiyar başını salladı.</p>
		<p class="normal">“Gençlik. Silaha sarıldı mı dünyayı kendinin sanır. Benim de başıma geldi aynı şey. Ravenna’da oturuyordum, çoluğum çocuğum, tarlalarım, koyunlarım vardı, bir de kendi çocuğum gibi sevdiğim bir atım. Her şeyi yüzüstü bıraktım, sadece atımı aldım. İki parça kırmızı kumaş kestim, onları sırtıma haç biçiminde diktim ve Kutsal Mezarı kurtarmağa çıktım.”</p>
		<p class="normal">Bir ara durup, eliyle bir işaret yaptı..</p>
		<p class="normal">“Neresinden başlasam” dedi şaşkınlık içinde. “Kafam, denizlerle, çöllerle, yarımay biçiminde tabyaları olan koca koca kalelerle doluydu, zihnimin tam ortasında da Kutsal Kudüs vardı. Gittim, gittim, bazan gemiyle, bazan atımla... Yolda bir sürü vahşi kalabalığa rastladım, dünyanın yetmiş iki ulusun dilini konuşan kimseler gördüm. Yolum ünlü Avrupa ile Küçük Asya üzerinde uzanan İstanbul’u görünce, aklım başımdan gitti. Düşte bile göremezsiniz böylesini. İnsanın zihni böyle bir mucizeyi kapsamayacak kadar dardır: uyku pek yoksul, bize böyle bir süsü nereden bulup getirecek? Şehirde dolaşmağa başladım, saraylara, kiliselere, bayram yerlerine, kadınlara bakıp duruyordum. Bağışla beni Rabbim, Kutsal Mezarı unutup gitmiştim, sonunda Kudüs’e vardığımda, Hristiyanların eline geçmiş bulunuyordu, Kudüs’ün Kralı’da...”</p>
		<p class="normal">Sakalını alıp, yukarı doğru devşirerek yüzünü örttü. Sözüne devam etmeden önce epey zaman geçti.</p>
		<p class="normal">“Kral yirmi bir yaşında oğlandı. Baudouin diyorlardı adına, ama çok geçmeden bu oğlanın sadece bir insan değil, aynı zamanda bambaşka birşey de olduğunun farkına vardım. O muydu diye sordum kendi kendime (Küstahlığım için Tanrıdan bağışlamasını dileyerek), aradığım o muydu? Görür görmez onu, iliklerime kadar ürperdim, Araplar atları ve develeriyle, Kudüs’ü geri almak için bir saldırıya geçmişti. Kral bir çığlık attı, borazanlar çaldı. Hristiyanların sancağı havada dalgalanıyordu. Zırhlarımızı giydik ve Kudüs’ün dışındaki ovada toplandık, binlerce piyade, atlı hepsi de kralın görünmesini bekliyordu.</p>
		<p class="normal">“Sonra -ah! yüreğim nasıl da parçalanıyor aklıma geldikçe- ilk kez görüyordum, o zaman anladım, insan ruhunun her şeye gücünün yettiğini, Tanrının insanın içinde olduğunu. Onu bulmak için yeryüzünün öteki ucuna gitmenin boşuna olduğunu. Bütün yapacağımız şey, bakışlarımızı kendi yüreklerimize çevirmektir.</p>
		</body>
</html>