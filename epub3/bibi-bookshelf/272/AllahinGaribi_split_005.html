<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>AllahinGaribi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<p class="normal">“Cesaretini yitirme, Leo Kardeş,” dedi sırtımı okşayarak. “Ayakta dur. Ayartıcı, varsın binsin sırtına, korkma: kapı açılacak, ikiniz birlikte gireceksiniz içeri!”</p>
		<p class="normal">“Ayartıcı da mı? O da mı girecek? Nereden biliyorsun, Francesco Kardeş?”</p>
		<p class="normal">“Açılıp, içine her şeyi alan yüreğimden biliyorum. Cennette böyle olmalı.”</p>
		<p class="normal">Dik kayalıklı bir dağın yamaçlarına tünemiş, küçük bir kente geldik. Dağın eteğinde, yağmur, güneş ve zamanla aşınmış yıkık dökük evler vardı; dorukta kuleleri ve uzun kırlangıç kuyruğuna benzeyen kanatları olan bir kale görünüyordu. Orada, derebey, şahinleriyle birlikte yaşıyordu. Bağlar ve aşağı ovada zeytinlikler kenti çepeçevre sarmıştı.</p>
		<p class="normal">“Burada durup, üç gün dinleneceğiz.” dedi Francesco, bana acıyarak. “Zeytinlikler içinde minik bir manastır görüyorum. Tanrı sana acıdı, Leo Kardeş.”</p>
		<p class="normal">Kente girdik. Çiftçiler işlerinden dönüyorlardı: güneş batmak üzereydi. Yıkık bir kilisenin bahçesinde oturduk. Dört bir yanda servi ağaçları vardı; çit güzel kokulu kırmızı çiçeklerle örtülmüştü; ortada, yeni açmış ince, koyu yeşil yaprakları olan çınar ağacı vardı. Dibinde de bir pınar kaynıyordu.</p>
		<p class="normal">Francesco bakındı, derin derin içini çekti. “Cennet böyle olmalı” dedi. “Başka şey arama. İnsan ruhu için yeter bu, yeter de artar bile.”</p>
		<p class="normal">Üzerinde cıvıltılar duyarak, başını kaldırıp baktı. Bir kırlangıç sürüsü çınar ağacına doğru uçuyordu: yuvaları oradaydı, geceyi geçirmek için yuvalarına dönüyorlardı. Dallara tünediler, sonra bahçeye dağıldılar ve minik evlerine kapanıp, başlarını göğüslerine dayayarak kendilerini uykunun kucağına bırakmadan önce, mutlu mutlu bakmağa başladılar. 
		</p>
		<p class="normal">Francesco, ağır ağır akan suya doğru ilerledi, kuşlar şimdi orada toplaşmıştı. Elini uzatarak onları selâmladı.</p>
		<p class="normal">“Olduğun yerde kal, Leo Kardeş,” dedi bana, “Kıpırdama da ürkmesinler. Atacak yemim olmadığı için, Tanrının sözüyle besleyeceğim onları, işitsinler de, onlar da insanlar gibi Cennete girebilsinler diye.”</p>
		<p class="normal">Kuşlara dönüp, üzerlerine eğildi ve kollarını iki yana açıp vâz’ına başladı.</p>
		<p class="normal">“Kuşlar, hemşirelerim benim! Kuşların ve insanların babası Tanrı sizleri çok seviyor, siz de bunu biliyorsunuz. Su içerken, her yudumda minik başlarınızı göğe kaldırıp, Ona teşekkür etmeniz bundan; sabahleyin güneş minik bağırlarınıza vurduğu zaman, türküyle dolup, daldan dala uçarak, güneşi, yeşil ağaçları ve türküyü gönderen Rabbin adını ululamanız bundan. Sizi işitebilsin diye, ona yaklaşmak için göğün yükseklerine uçmanız bundan. Yuvalarınız yumurtalarla dolduğunda, kuluçkaya yattığınız zaman, Tanrı da bir erkek kuş olup karşı dala tutunuyor ve doğum işinizi kolaylaştırmak için size türkü söylüyor.”</p>
		<p class="normal">Francesco konuşurken, üstünden bir güvercin sürüsü geçti. Tatlı sesini duydular, indiler, ayakları çevresine kondular; derken küçük bir güvercin uçtu, sağ omuzuna tüneyip ötmeğe başladı. Francesco gittikçe öne doğru eğiliyordu. Havada kalkıp inen hırkası kanatları andırıyordu, sesi bülbül sesi gibi tatlı, cıvıltılı çıkıyordu. Çevresindeki kuşlara katılmak istiyordu sanki, katılmak için de bir kuş, büyük bir kırlangıç olmağa çalışıyordu.</p>
		<p class="normal">“Kırlangıçlar, güvercinler, hemşirelerim benim. Tanrının sizlere ne armağanlar sunduğunu düşünün bir: havada dolaşabilesiniz diye kanatlar, kışın sizi sıcak tutsun diye tüyler vermiş; aç kalmayasınız diye yere, ağaçlara, çeşitli yiyecekler saçmış; bağırlarınızı ve gırtlaklarınızı türküyle doldurmuş.”</p>
		<p class="normal">Kırlangıçlar gelip, karşımızda çitin üzerine ve kilise damının kenarı boyunca sıra sıra tünediler. Kanatlarını açarak başlarını öne eğip, dikkatle dinlemeğe koyuldular. Francesco onları selâmlamak üzere döndü.</p>
		<p class="normal">“Her yıl ince kanatlar üstünde bize baharı getiren kırlangıç hemşirelerimiz hoş geldi. Dışarısı henüz soğuk ve yağmurlu, güneş altın saçından yoksun, ama içinizin sıcak ve yazla dolu olduğunu duyuyorsunuz. Karla kaplı damın kiremitleri üzerinde oturuyorsunuz, çıplak dallar arasında uçuşuyorsunuz, ve sivri gagalarınızla, gitsin diye kışı gagalıyorsunuz. Yargı günü sizler, sevgili kırlangıçlarım benim, kanatlı şeylerin hepsinden, borazanlı meleklerden bile önce, mezarlıklara uçacak, dirilişi dile getireceksiniz, mezar taşları üstünde. Ölüler sizi duyacak ve sonsuz baharı selâmlamak üzere mezarlarından çıkıp papatyalara koşacaklar.</p>
		<p class="normal">Kırlangıçlar mutlu, kanat çırpıyorlardı, güvercinler ötüyordu, kırlangıçlar Francesco’ya yaklaşıp, hırkasını gagalamaya başladılar. Francesco elini başları üzerinde tutarak, istavroz çıkardı ve kuşları kutsadı. Sonra dört bir yanına el sallayarak Allahaısmarladık dedi.</p>
		<p class="normal">“Akşam geldi, kırlangıç ve güvercin hemşirelerim; akşam geldi, haydi gidin, uyuyun artık. Tanrı size düş görebilme lütfunu bağış etmişse eğer, dilerim bu gece uykunuzda, yuvalarınızın üstünde büyük kırlangıç gibi uçan, kırlangıçların Meryemini göresiniz.”</p>
		<p class="normal">Francesco böyle konuşurken bir atlı gelip durmuştu, keşişin kuşlarla konuştuğunu görünce kahkahayla güldü. Orta yaşlı biriydi, yassı çomağı andıran burnu, etli sarkık dudakları vardı, alacalı bir giysi giymişti, saçında defneden yapılmış iri yapraklı bir taç vardı. Belinde, altın bir zincir ucunda, uğur diye taktığı kumaştan bir maymun asılıydı. Omuzlarından bir lavta sarkıyordu.</p>
		<p class="normal">Ardından, genç erkek ve kadınlar sürüsü geliyordu, başlarında, sarmaşık ve çiçeklerden çelenkler vardı. Başkanlarının durduğunu görünce, onlar da durdular ve kahkahayla gülmeğe başladılar. Atlının yüzü parıldıyordu: akşam güneşinin son ışınları başına vurmuş, sarı saçını tutuşturmuştu.</p>
		<p class="normal">Çitin üstüne eğildim ve genç erkeklerden birine el ettim, yaklaştı. “Kim bu bey, ata binmiş olan?” diye sordum. “Kıral gibi yakışıklı.”</p>
		<p class="normal">“Adı Gulielmus Divini’dir, tam bir kıraldır hani. İşitmediniz mi hiç? Romadan geliyor, Kapitol’de defne dalından taç koydular başına ve türkü kıralı ilân ettiler.”</p>
		<p class="normal">“Ne türküsü söylüyor?”</p>
		<p class="normal">“Aşk türküsü keşiş efendi, aşk. Hoş, siz ömrünüzde böyle bir söz duymamışsınızdır ya.”</p>
		<p class="normal">Katıla katıla gülerek arkadaşlarına döndü.</p>
		<p class="normal">Atlı bu arada dizginlerini çekmiş, kıpırdamadan duruyor, güvercinleri ve onları izleyen kırlangıçları dinliyordu. Birden gülmekte olan sürüsüne döndü. “Susun!” diye bağırdı öfkeyle.</p>
		<p class="normal">Francesco kuşlara Allahaısmarladık demiş, bahçeye geçip gitmek üzereyken türkü kıralı atından atlayıp ona koştu ve ayaklarına kapandı.</p>
		<p class="normal">“Kutsal Peder” diye bağırdı Francesco’nun kanlı ayaklarını öperek. “Kördüm, şimdi görmeğe başladım; ölüydüm, şimdi mezardan dirilip kalktım: Al beni, insanlar dünyasından götür, ruhumu kurtar! Ömrüm boyunca şarap ve kadının erdemlerini söyleyeyim. Ben Gulielmus Divini’yim, şu budalalar da Roma’da beni türkü kıralı ilân ettiler.”</p>
		<p class="normal">Bunu der demez, tacı başından çekip attı, kopardı ve defne yapraklarını yere saçtı.</p>
		<p class="normal">“Şimdi içim yatıştı,” dedi. “Alacalı giysimi de atıyorum. Bana bir hırka verin, kutsal Peder. Bakın işte belimdeki şu altın zinciri de çıkarıyorum. Düğümlü bir iple sarın belimi.”</p>
		<p class="normal">Francesco eğildi, onu kaldırdı ve alnından öptü.</p>
		<p class="normal">“Kalk, Pacifico Kardeş. Bundan böyle seni Pacifico diye çağıracağım kardeşim, çünkü Tanrının sükununa kavuşmuş bulunuyorsun. Hâlâ türküyle dolu alnını öpüyorum. Şimdiye kadar ezgiler dünya üstüneydi, bundan böyle, dünyanın yaradanını dile getireceksin. Lavtanı alıkoy, o da Tanrının hizmetine girsin, kutsansın. Zamanı elince, Pacifico kardeşim, Cennete, omuzunda bu lavta asılı gireceksin; melekler çevrende toplanacak ve yeni türküler öğretmeni isteyecekler senden.”</p>
		<p class="normal">Genç erkek ve kadınlar yere düşen defne yapraklarını toplamak için koştular. Oyun mu oynuyor, yoksa aklını kaçırdı da keşiş mi olmağa karar verdi diye ünlü ozana bakıyordu.</p>
		<p class="normal">Pacifico Kardeş Allahaısmarladık demek için döndü: “Eski hayatımın arkadaşları, elveda; Gulielmus Divini ölmüş bulunuyor. Gidin gömün onu ve şu küçük maymunu da tabutuma koyun; o da gömülsün!”</p>
		<p class="normal">Maymunlu altın zinciri onlara doğru attı. “Elveda,” diye tekrarladı. “Elveda, bir daha görüşmeyeceğiz sizinle!”</p>
		<p class="normal">Şaşkın genç erkek ve kadın süsü dağıldı, üçümüz kaldık. Önde Francesco, zeytinliğin ortasındaki küçük manastıra yürüdük. Pacifico Kardeş yol boyunca türkü söyledi.</p>
		<p class="normal">“Yüreğim kuş sanki; bülbül, Francesco Kardeş,” dedi “Seni dinlemek üzere öteki kuşlarla geldi, sanki dinleyince de gagasını göğe doğru dikip bir türküye başladı.”</p>
		<p class="normal">Francesco güldü. “Dünyaya yeni bir çılgınlık getiriyorum, “ dedi. “sense yeni bir türkü; yeni çılgınlığın yeni türküsünü getiriyorsun, Pacifico Kardeş, güçlerimizi birleştirmemiz iyi oldu. Kardeşliğimize hoş geldin.”</p>
		<p class="normal">Küçük manastırda üç gün geçirdik, gücümüz yerine geldi. Bizi görür görmez, keşişler kaşlarını çattı. Francesco gülüyordu, Pacifico lavtasını çalıyordu, bense boğuk sesle yeni kardeşe eşlik ediyordum.</p>
		<p class="normal">“Hey! Nerede sandınız kendinizi?” diye seslendi başpapaz. “Burası manastır: Rabbin evi.”</p>
		<p class="normal">“Rabbin evine, ya nasıl girmemizi istersiniz, ağlayarak mı?” diye karşılık verdi Francesco. “Tanrı sesleniyor: ‘Ağlamanızdan bıktım, ahuvahtan hoşlanmıyorum. Asık suratlar görmek yordu beni. Yeryüzünde kahkaha seslerine özlem çekiyorum!’ Pacifico Kardeş, çal lavtanı, söyle türkünü, Tanrının gönlünü sevindir.”</p>
		<p class="normal">Keşişler yavaş yavaş alıştılar bize. Francesco, her akşam onları avluda topluyor, sevgi, yoksulluk ve Cennetten söz açıyordu.</p>
		<p class="normal">“Cennet nasıldır sanırsınız?” diye soruyordu onlara. “Mermer merdivenli, baştanbaşa altınlarla dolu koca bir saray mı? Hayır! Bir gece düşümde gördüm: çepeçevre çayırlarla kaplı minnacık bir köydü: insanın ruhu, köyün ortasında en ufak tefek, aşağılık bir kulübenin yanındaki kuyunun yanında duruyordu; Tanrıyı emziren Meryem Ana’ya benziyordu.”</p>
		<p class="normal">Francesco konuşurken, gece sessizce üzerimize indi, hava mavi kanatlarla doldu. Keşişler mutluca gözlerini kapayıp Cennete girdiler.</p>
		<p class="normal">Üç gün biter bitmez kuzeye doğru yolumuza devam ettik. Pacifico Kardeş’in türküleri yolculuğu kısalttı, günün birinde bir de baktık, sevgili Assisi’mizin kalesi ve kuleleri karşımızda. 
		</p>
		<p class="normal">“Hoş geldin, sevgili Assisi,” dedi Francesco, elini kaldırıp, kenti kutsayarak. “Rabbim, kardeşlerle konuşurken yardım et sinirlenmeyeyim.”</p>
		<p class="normal">Portiuncula’ya vardığımızda, güneş batmıştı. Yavaş yavaş yaklaşıyorduk, başta Francesco gidiyordu. Pacifico ile ben, bitkin onu izliyorduk. Francesco yaptıklarını görebilsin, dediklerini işitebilsin diye, kardeşleri apansız yakalamak istiyordu. Ama yaklaşınca durdu. Bağrışmalar, kahkahalar geliyordu. Damdan duman tütüyordu; demek kardeşler ateş yakmağa başlamışlardı. Derken burnumuza kızarmış et kokusu geldi: demek yemek pişiriyorlardı!</p>
		<p class="normal">“Bayram yapıyorlar” diye mırıldandı Francesco; “et yiyorlar.”</p>
		<p class="normal">Tam o sırada yaşlı bir dilenci belirdi. Ta uzaklardan kızarmış et kokusu almıştı burnu, bir lokma verirler diye koşa koşa gelmişti.</p>
		<p class="normal">“Bana bir lütufta bulunur musun, Kardeşim?” diye sordu Francesco. “Şapkanı, asânı ve torbanı ver de gidip kardeşleri selâmlayabileyim. Hemen geri veririm. Bu lütfu yaparsan, Rabbim sana karşılığını verir.”</p>
		<p class="normal">“Assisi’li Francesco dediklerin sen misin?”</p>
		<p class="normal">“Benim, kardeşim.”</p>
		<p class="normal">“Al, o halde!”</p>
		<p class="normal">Francesco şapkasını kulaklarına kadar geçirdi, torbayı sırtına vurdu ve asâsına dayanarak, gidip Portiuncula’nın kapısını çaldı.</p>
		<p class="normal">“İsa adına kardeşlerim” diye inildedi sesini değiştirerek. “Zavallı hasta, ihtiyar ve aç birine acıyın”</p>
		<p class="normal">“Gel içeri ihtiyar” diye cevap verdi kardeşler. “Ocak başına otur da ye”</p>
		<p class="normal">Francesco başı önüne eğik, kamburunu çıkararak girdi, yüzünü görmek imkânsızdı. Sırtı, kardeşlerine dönük, ocakbaşına oturdu. Yeni katılmış genç bir papaz, bir tas çorbayla bir dilim ekmek getirdi. Francesco eğilip, avucuna ocaktan kül aldı, çorbasının içine attı ve yemeğe başladı. Kardeşler hemen tanıdılar onu, ama kimse de açıklamağa cesaret edemedi; Francesco’nun onların et yiyip bayram ettiklerini görmesi, öylesine utandırmıştı onları. Yedikleri lokmalar gerisin geri boğazlarına çıktı, yemeklerine devam edemediler. Tabakları üzerine eğilmiş bekliyorlardı, fırtına ha çıktı, ha çıkacaktı.</p>
		<p class="normal">Francesco iki üç kaşık çorba yedi, sonra tasını bırakarak, kardeşlerine döndü. 
		</p>
		<p class="normal">“Bağışlayın beni kardeşlerim” dedi “gidip de sizi bu denli zengin yiyecekler başında oturmuş görünce, gözlerime inanamadım. yoksulluk çeken keşişler bunlar mı, diye sordum kendi kendime. Kapı kapı gidip, el açan, herkesin aziz bildiği? Niçin ben de onlara katılmayım, rahat bir hayat yaşamayayım dedim. İsa adına, söyler misiniz kuzum, sizler dilenci Assisi’li Francesco’nun alçakgönüllü kardeşleri misiniz?”</p>
		<p class="normal">Kardeşler kendilerini tutamadı. Bazıları hıçkırarak ağlamağa başladı; bazıları gizlice sıvıştı ve dehşet içinde dışarı koştu; bazıları Francesco’nun ayaklarına kapanıp bağışlaması için yalvardı. Francesco kollarını göğsünde kavuşturmuştu; eskisi gibi kardeşlerini kucaklamak için açmamıştı onları. Elias yaklaştı; ağlamıyordu tabii, ne de Francesco’nun kendisini bağışlamasını istiyordu.</p>
		<p class="normal">“Kardeşleri tanımadın mı?” diye sordu. “Sen yokken çoğaldık. Elini kaldır da kutsa onları.”</p>
		<p class="normal">Ama Francesco başını göğsüne doğru düşmeğe bıraktı. Ağzını açmadı. Çevresinde halka yapmış olan kardeşler kaygı içinde ona bakıyorlardı.</p>
		<p class="normal">“Papayı gördün mü, Francesco Kardeş? Mührünü bastı mı?”</p>
		<p class="normal">Francesco elini göğsüne götürdü. “İki anahtarlı mühür burada, Elias Kardeş. Sabırsızlanma. Yarın, Tanrı dilerse konuşacağım. Şimdi hepiniz kiliseye gelin. Tanrı da mührünü bassın diye yalvaralım!”</p>
		<p class="normal">Ertesi gün, kardeşler ormandaki bir açıklıkta toplandılar. Elias gidip geliyor, onları çevresinde çember haline getiriyor, gizli gizli yavaş sesle konuşuyordu. Dev gibiydi, kardeşlerin en uzun boylusuydu, yanındaki Francesco, olduğundan da kısa, daha alçakgönüllü görünüyor; yok oluyordu. Bağışla Rabbim, ama bu adam hiç içime sinmedi. Bakışı, kendini beğenmişlikle, açgözlülükle doluydu; ruhu, Portiuncula’yı küçük buluyordu, yoksulluk ve sevgi sıkıyordu. Yayılmak istiyor ve dünyayı sadece iyilikle değil, aynı zamanda güç ile de fethetmek sonra da süvari gibi at sırtında Cennete girmek istiyordu. Vahşi İspanyol misyoneri Domencio’nun peşinden gitmeliydi o, tatlı küçük Assisi’li dilencinin değil. Tanrı bize nerden de göndermiş bunu? Rabbin gizli maksadı neydi? Yanyana gelmeyecek şeyleri birleştirmek miydi amacı?</p>
		<p class="normal">Bir gün cesareti ele alarak, Francesco’ya Elias Kardeş hakkında ne düşünüyorsam söyledim. “Her kardeşlikte bir Yahuda vardır,” dedim. “Tanrı keşke beni yalancı çıkarsa, ama bana kalırsa bu adam da bizim Yahudamız.”</p>
		<p class="normal">“Yahuda da iyidir, Leo Kardeş,” diye cevap verdi Francesco; “O da İsa’nın hizmetindedir, Tanrı onu ihanet etsin diye yarattıysa, o da ihanet ederek görevini görecektir.”</p>
		<p class="normal">Bir an düşündükten sonra sesini alçalttı:</p>
		<p class="normal">“Gubbio kurdunu hatırlar mısın? Hani koyun ağıllarına girerler, koyunları öldürürdü; köyün altını üstüne getirirdi. Oradakilere acıdım, ormana gidip, Tanrı adına artık koyun yememesini söyledim. Çağırdım onu, geldi; cevap olarak ne dedi bilir misin? “Francesco, Francesco,” dedi. “Tanrı böyle düzenlemiş. Nedenini sorma: Sadece Tanrının buyruğuna boyun eğ ve bırak beni, acıktığım zaman koyun ağılına gireyim. Ben de sizin gibi dua ediyorum. Diyorum ki “Ormanlara hükmeden ve bana et yememi buyuran babamız, buyruğun yerine getirilecektir. Bugün günlük koyunumu ver bana, midem dolsun da senin adını ululayım. Büyüksün, Rabbim, koyun etini bu denli tatlı yaptığın için. Ölünce Rabbim, buyur, dirileyim, benimle birlikte bütün yediğim koyunlar da dirilsin -ki onları yeniden yiyebileyim!” İşte Leo Kardeş, kurt bana böyle dedi. Başımı önüme eğip ayrıldım. Kurtlar koyun yesin diye mi buyurmuş Tanrı? Bu ne küstahlık Leo Kardeş, sorması bile!”</p>
		<p class="normal">Her şeye dayanacak ve her şeyi bağışlayacak, Francesco’nun yüreği gibi yürek neredeydi bende! Elias Bombarone’nin o gün kardeşlerle gizli gizli konuştuğunu görünce öfke ve korkudan sarsıldım.</p>
		<p class="normal">Sonunda herkes toplanınca, Francesco ayağa kalktı, her zamanki gibi kollarını kavuşturup konuşturmağa başladı. Sesi durgun, yavaş ve üzgündü; zaman zaman elini Kardeşlere doğru dilenirmiş gibi uzatıyordu. Basit sözlerle, Sonsuz Kente nasıl girdiğini, Kutsal Pederi nasıl görebildiğini, Papaya neler dediğini, Papa’nın cevabını, nasıl diz çöküp Kural’ı ayakları dibine koyduğunu. Üç gün sonra da, tabii Tanrıdan aldığı buyruk üzerine, Papa’nın mühürü nasıl bastığını anlattı. İşte karşılarındaydı! Francesco, kutsanmış parşömeni koynundan çıkardı, ağır ağır, hece hece okudu, kardeşler dizleri üstüne çökmüş dinliyorlardı. Bitirir bitirmez, kollarını onların üstüne uzatarak bir şey daha söyledi, ama şimdi onlara söylemiyor, dua ediyordu:</p>
		<p class="normal">“Kutsal hemşirem yoksulluk, servetimizsin bizim. Bizi bırakıp gitme! Daima aç kalalım, üşüyelim, başımızı koyacak yerimiz olmasın!”</p>
		<p class="normal">“Kutsal hemşirem iffet, zihinlerimizi arıt, yüreklerimizi arıt, soluduğumuz havayı arıt! Portiuncula - yüreklerimiz - çevresinde arslan gibi pusu kurmuş bekleyen Ayartıcıya üstün gelmemize yardım et.”</p>
		<p class="normal">“Kutsal hemşirem, sevgi, tanrının ilk doğan harika kızı, kollarımı sana kaldırıyorum: duy beni ve duamı kabul et. Yüreklerimizi genişlet ki, bütün insanları, iyiyi kötüyü kabul edebilsin; bütün vahşi veya evcil hayvanları içine alabilsin, meyve veren veya vermeyen bütün ağaçları; bütün taşları, ırmakları, denizleri. Hepimiz kardeşiz. Hepimizin babası bir ve bizi baba evine geri götüren yola girdik!”</p>
		<p class="normal">Durdu. Belki daha konuşacaktı, ama Elias, dev vücudundan buhar çıka çıka, şakaklarında ter damlaya damlaya ayağa fırladı.</p>
		<p class="normal">“Öteki kardeşlere de izin ver, Francesco Kardeş, onlar da konuşsunlar,” diye bağırdı gökgürültüsünü andıran sesiyle, “Hepimizin Tanrının Huzurunda eşitiz, her birimiz düşündüğü şeyi söylemeğe hakkı var... Kardeşler, Francesco Kardeşin Papanın elinden getirdiği Kuralı duydunuz. Beğendiniz mi, beğenmediniz mi? Her biriniz konuşsun, kimsenin etkisi altında kalmadan.”</p>
		<p class="normal">Bir süre sustu. Bazıları karşı çıkmak istiyordu, ama Francesco’ya saygıları büyüktü. Bazılarınınsa söyleyeceği hiç bir şeyi yoktu; Francesco’nun okuduğu şeyi pek iyi anlayamamışlardı, böyle dillerini tuttular; ben de tuttum. Kuralı kabul ediyordum, ama kabul ettiğimi nasıl dile getireceğimi bilemiyordum.</p>
		<p class="normal">Sonunda Peder Silvestro kalktı. “Kardeşlerim,” dedi içini çekerek. “En yaşlı benim, bu yüzden cesareti ele alıp ilk olarak ben konuşuyorum. Beni dinleyin kardeşlerim: dünya çürümüş, sonu yakın. Yeryüzünün dört bir yanına dağılalım, dünyanın sonunun geldiğini açıklayalım, insanlar böylece korkarlar ve tövbe ederler, kurtulurlar. Bu benim düşüncem, ama Tanrı zihinlerinizi nasıl aydınlatıyorsa, öyle hareket edin.”</p>
		<p class="normal">Sabbatino, yüzü sarı, acı dolu ileri atıldı. “Dünya çürümüş değil,” diye çığırdı; “sadece başımızdaki beyler çürümüş. Balık baştan kokar! Ayaklanmalıyız ki, halkı uyandırmalıyız, sonra beylere saldırmalıyız, şatolarını yakmalıyız, ipekli giysilerini yakmalıyız, başlarına taktıkları tüyleri yakmalıyız. Budur gerçek haçlı seferi, Kutsal Mezarı ancak böyle kurtarabiliriz. Nedir Kutsal Mezar dediğimiz? Çarmıha gerilmekte olan Zavallı halk değil mi? Halkın dirilişidir bu. İsa’nın dirilişindeki gerçek anlam budur!”</p>
		<p class="normal">“Halk aç!” diye bağırdı Juniper, tutuşmuş gibi. “Ayak üzerinde duracak dahi gücü yok, ilkin güç kuvvet bulmak için yemeli; nasıl baskı altında tutulduklarını görecek gözleri yok, gözlerini açalım! Francesco Kardeş, niçin Cenneti unutmuyorsun bir an, dünyaya bir göz atmıyorsun; işimize dünyadan başlamamız gerek. Ben böyle düşünüyorum. Her şeyi yazması için bir kâtip de gerek burada.”</p>
		<p class="normal">Bu kez Bernardo kalktı, “Kardeşler,” dedi, mavi gözleri yaşla dolu. “İnsanlar dünyasını bırakalım. Çağın yöneticileriyle nasıl baş edebiliriz? Gidelim ıssızlıkla sığınak arayalım ve gecemizi gündüzümüzü duayla geçirelim. Duanın gücü her şeye yeter kardeşlerim. Kişi bir dağ doruğunda dua eder de, duası hızla aşağılara iner, aşağıdaki kentlere uzanır, günahkârların gönlüne işler; bir yandan da Tanrının ayaklarına yükselir ve insanlığın çektiği acıya tanık olur. Kardeşlerim, ancak dua ile - servetle, silâhla değil - dünyayı dua ile kurtarabiliriz.”</p>
		<p class="normal">Derken ben kalktım. Bir kaç kelime kekeledim ama kafam karışıverdi, hıçkırarak ağlamağa başladım, yüzümü ellerimle sakladım. Kardeşlerin çoğu güldü, ama Francesco bana sarıldı ve sağ yanına oturttu.</p>
		<p class="normal">“Kimse bu denli ustalıkla ve güçle konuşmadı,” dedi, “Leo Kardeş, Tanrı senden razı olsun.”</p>
		<p class="normal">Kalktı, her zamanki gibi kollarını açtı.</p>
		<p class="normal">“Sevin! Sevin!” dedi. “Savaş yok! Kuvvet kullanma yok! Dua bile yetmez, Bernardo Kardeş; iyi işler de gerekli. İnsanlar arasında yaşamak çetin ve tehlikeli, ama gerekli de, ıssızlığa çekilip dua etmek çok kolay, daha emin ve çetindir. İnsanın olduğu yerde, hastalık, acı ve günah eksik olmaz. Yerimiz insanların yanıdır kardeşlerim: cüzzamlıların, günahkârların, açlıktan ölenlerin yanı. Her insanın bağrında, en aziz zahit kişinin içinde bile, korkunç, pis bir kurt uyur. Eğilip şöyle deyin ona: Seni Seviyorum! Hemen kanatlanır, kelebek olup uçar... Sevgi! Herşeye yeten gücünün karşısında eğiliyor, sana tapıyorum. Gel, öp kardeşleri; gel, mucizeni yarat!”</p>
		<p class="normal">Francesco konuştuğu süre, Elias Kardeş, üstünde oturduğu taşta kıvranıyor, fırkasına işaret etmek için soluk soluğa, kaygı içinde başını sallıyordu. Sonunda kendini tutamayıp, ayağa sıçradı.</p>
		<p class="normal">“Onu dinlemeyin kardeşler! Sevgi yetmez; bize gereken savaştır. Düzenimiz savaşan bir düzen olmalıdır, kardeşler de, bir elinde haç, ötekinde savaş baltası, yılmaz dövüşçüler olmalıdır. İncil’de dediği gibi, balta ağaçların kökünde bulunmalı, bütün kötü ağaçlar kesilip ateşe atılmalıdır. Bu dünyanın güçlüsüne üstün gelmek için tek yol vardır: onlardan daha güçlü olmak! Yoksulluk, salt yoksulluk kapı dışarı edilmeli! Bu küstahlık neden, Francesco Kardeş? İsa’nın kendi de havarilerin ayakkabı, asâ ve torba sahibi olup olmamalarını serbest bırakmamış mıydı? Havarilerden biri, keseyi saklama işini üstüne almamış mıydı, topluluğun beslenmesi için dolu olmasını sağlamakla görevli değil miydi? Ve sen Francesco Kardeş, İsa’yı aşmayı dileyecek kadar küstah mısın? Servet her şeye gücü yeten bir kılıç; insanların birbirini boğazladıkları bu iğrenç dünyada silâhsız nasıl kalırız! Başkanımız Hızır değil, arslan olmalı; elimizde kutsal su serpen fırça yerine kırbaç olmalı. Belki de unutuyorsun Francesco Kardeş, İsa eline kırbaç almıştı da, Tanrının tapınağını çarşıya döndüren güruhu kovmuştu! Dedim, yine de derim: savaş!”</p>
		<p class="normal">Genç kardeşlerden beşi altısı sevinç çığlıklarıyla ayağa sıçradı ve Elias’ı havaya kaldırdılar.</p>
		<p class="normal">“Sen arslansın,” diye bağırdılar. “Önümüze düş; yol göster!”</p>
		<p class="normal">Solgun ve bitkin Francesco, elini omuzuma dayayarak ayağa kalktı.</p>
		<p class="normal">“Kardeşlerim,” diye yalvarır acıklı bir sesle bağırdı, “gönüllerimizde barış olmazsa, dünyaya barışı nasıl getiririz? Bir savaş başka bir savaşa yol açar, o da bir başkasına, böylece insanın kanının akmasının sonu gelmez. Barış! Barış! Unutuyor musun Elias Kardeş, İsa bir kuzuydu, ve dünyanın günahlarını üstüne almıştı. “İsa bir arslandı, Francesco Kardeş,” diye karşı çıktı Elias, “Kendi öyle diyor: 
		<span class="ideitalik">ben barış değil, kılıç getimeğe geldim.”</span></p>
		<p class="normal">Kardeşler kaygılı yüreklerle kalkıp, iki topluluğa ayrıldılar. Bir kaçı Francesco’nun çevresini aldı, ağlamağa başladı, ama çoğu Elias’ın etrafında kahkahayla gülüyordu. Herkes bir ağızdan konuşmağa, heyecan içinde bağırmağa başladı, sonunda Peder Silvestro araya girdi, “Kardeşlerim,” dedi, “Kara Keçi. Şeytan yine aramızda. Havada yeşil gözlerini görüyorum!”</p>
		<p class="normal">Francesco etrafını alan kardeşlerin arasından geçip, Elias’a doğru gitti ve kolunu beline doladı.</p>
		<p class="normal">“Elias Kardeş! Hepiniz! Dinleyin beni,” dedi. “Kardeşliğimiz güç bir an geçirmekte. Bu toplantıda duyduğunuz olumlu ve karşıt düşünceleri içinizde rahatça tartın. Savaş mı? Barış mı? Salt yanlızlıkta dua mı? Tanrının sâdık kılavuzu zaman, size doğru yolu gösterecektir. Bu arada kardeşlerim, görevinizi unutmayın! Kutsal peder bize vâz etme ayrıcalığını tanımış bulunuyor. Bütün yeryüzünün yolları önümüzde açılıyor: onları kardeşçe paylaşalım ve yolculuğumuza başlayalım. Vatanımız fazla dar gelmeğe başladı. Portiuncula küçük: dirsek dirseğe yaşıyoruz, birbirimize tökezliyoruz, sinirleniyor, öfkeleniyoruz - sonra da Ayartıcı geliyor. Açığa çıkın, ana caddelere girin, ikişer ikişer gidin, birbirinize destek olasınız diye. Bir insan topluluğu gördüğünüz yerde durun ve ölümsüz besiyi, Tanrı’nın buyruğunu önlerine koyun. Ben, Tanrının yardımıyla, Afrika’ya gidiyorum. Tanrının izniyle. Bir gemi bulup, denizi aşacağım. Uzak ülkelere açılacağım, oralarda İsa’nın adını duymayan nice ruhlar var. Tanrı izin verirse o adı onlara götüreceğim! İleri kardeşler, Rabbim adına ileri. Dünyanın dört bir bucağına dağılalım, sonra da doğduğumuz beşiğe, Portiuncula’ya dönelim, gördüklerimizi, çektiklerimizi, ve ilk havarilik seferimizde elde ettiğimiz başarıları birbirimize anlatalım.</p>
		<p class="normal">Şimdi dağılın kardeşlerim, yavrularım, hayır duam dünyanın dört bir yanına sizinle birlikte gelecek. Bütün dünya Tanrının tarlasıdır. Sürün o tarlayı, sürün de yoksulluk, sevgi, barış ekin. Sendelemekte, yıkılmakta olan dünyayı sağlamlaştırın. Yüreklerinizi öfke, tutku ve kıskançlıktan uzak tutun. “Ben! Ben!” deyip durmayın, şu kanmak bilmez hayvanı, ‘ben’ dediğimiz şeyi Tanrının sevgisine sunun. Bu ‘ben’ Cennete giremez. Kapıların ve körüklerin dışında durun. Ayrılmadan önce, size söyleyeceğim kıssayı dinleyin. Unutmayın, benden size hatıra kalsın yavrularım.</p>
		<p class="normal">Vaktiyle bütün ömrünü mükemmelliğe erişmek için çalışarak geçiren bir zahit varmış. Varını yoğunu yoksula dağıtmış, çöle çekilmiş ve gece gündüz Tanrısına dua etmiş, sonra eceli gelmiş. Cennete çıkıp kapısına vurmuş. ‘Kim o?’ diye bir ses gelmiş içeriden.</p>
		<p class="normal">“Ben!” demiş zahit.</p>
		<p class="normal">‘Burada iki kişiye yer yok!’ demiş ses. ‘Git buradan!’</p>
		<p class="normal">Zahit gerisin geri yeryüzüne dönmüş, çabasına yeniden başlamış: yoksulluk, oruç durmadan dua ve ağlama. Eceli yeniden gelmiş ve ölmüş. Yeniden çalmış Cennetin kapısını. ‘Kim o?’ demiş aynı ses.</p>
		<p class="normal">‘Ben!’ demiş.</p>
		<p class="normal">‘İki kişiye yer yok burada. Git buradan!’ olmuş cevap.</p>
		<p class="normal">Zahit kurşun gibi yeniden yeryüzüne inmiş ve kurtulmak için, eskisinden daha büyük çabayla aynı şeylere sarılmış. Yaşlanıp, yüzünü bulduğunda, yine ölmüş. Yeniden çalmış Cennet kapısını. ‘Kim o?’ demiş ses.</p>
		<p class="normal">‘Sen Rabbim, sen!’</p>
		<p class="normal">“Cennet kapısı açılmış, o da içeri girmiş!”</p>
		<p class="normal">Yaz. Yıkıcı bir güneş, deniz kıvılcım saçıyor, solumuzda Yunan adaları; gemi, zırhlı asker dolu - tüysüz delikanlılar, olgun adamlar, kırçıl sakallılar, kendilerini kurtarmağa yola çıkmışlar. Haçlılar Damietta’yı aylardır kuşatmış bulunuyordu, ama kahraman savaşçı yüce başbuğları kente boyun eğdirtmiyordu...</p>
		<p class="normal">Malea burnunda korkunç bir fırtınaya yakalandık. Milyarbaşlı, milyar ağızlı deniz, bizi yutmağa niyet etmişti, iç çekerek kıyıya özlemle bakan güvertedeki yiğitlerin rengi ilkin uçuyor, sonra yeşile dönüyordu. Bir sıçrayabilselerdi ah, sıçrayıp da karadaki bir dala tutunsalardı ve erkekliklerini yeniden elde etselerdi! Birlikte yolculuk eden bir kaç kadın çığırmağa başlamıştı. Francesco, erkekle kadınlar arasında mekik dokuyordu. Tanrı’dan söz açıyordu, onlar da dinliyor, içleri ferahlıyordu. Gece geldi; kapkara, bulut dolu bir gök denizin üstüne indi; suyla gök arasında gemi zıplıyor, çatırdıyor, her an ikiye ayrılacaklarmış gibi oluyordu. Francesco geminin başına gitmiş, katlanmış yelkenler arasına çömelmiş, dua etmeğe başlamıştı.</p>
		<p class="normal">Yanına vardım, ama o ne gördü beni, ne sesimi işitti. Başı denize doğru uzanmış, büyü yaparmış gibi, yavaş, titrek bir sesle tatlı tatlı okuyordu.</p>
		<p class="normal">“Deniz! Deniz! Tanrının kızı, kardeşlerin olan bu insanlara acı. Bunlar ne tüccar, ne korsan; amaçları soylu: Kutsal Mezarı kurtarmağa gidiyorlar. Göğüslerindeki kızıl haçı görmüyor musun? Haçlılar bunlar, Tanrının askerleri. Acı onlara, İsa’yı hatırla, hani bir gün sana seslenmiş, durulmanı buyurmuştu, sen de ona boyun eğmiştin. İsa adına, ben, naçiz kulun, şimdi durulman için yalvarıyorum sana!”</p>
		<p class="normal">Yelkenlerin üstüne yüzükoyun düşmüştüm. Böğüren suyu, halkın iniltilerini; Francesco’nun insanlarla çılgın deniz arasına nazikçe girip, durgunlaşması için sulara yalvarışını duyuyordum. O zaman ilk kez anladım insanın gerçek değerini: çaresizliğin en yüksek noktasında, dünyanın parçalanmak üzere olduğu anda dua ediyordu. Denizin, Francesco’nun sözlerini duyduğundan emindim. Tanrı da duymuştu o sözleri. Ölüm de; hepsi de, mucize değildi, dünyadaki en basit ve tabii şeydi: deniz yatıştı. İlkin böğürmesi alçaldı, öfkesi bir süre daha devam etti, boyunduruk altına girmekten kaçınıyordu. Ama yavaş yavaş dize geldi, kibarlaştı, geceyarısı gemiyi dövmeyi bıraktı, çevresinde sessizce yayıldı ve durdu. İnanmayanlar ruhun, denize söz söyleyip dinletebileceğini inkâr edebilirler, ama ben Francesco’nun sayesinde sırrına erişmiştim: ruh, denizden daha güçlüdür, ölümden de güçlüdür; insanın vücudundan fışkırıp, yıkılmakta olan dünyaya destek olabilir.</p>
		<p class="normal">Francesco’ya doğru sürünerek gidip, kanlı ayaklarını öptüm. Beni duymadı bile, bütün ruhu kara sular üstündeydi, deniz yeniden başkaldırırsa diye uyanık, bekliyordu.</p>
		<p class="normal">Ertesi sabah su ve gök, güvertedekilerle birlikte parlıyor ve gülüyordu. Francesco büyük sınavdan sapsarı kesilmiş, bitkin bir halde, gözleri hâlâ kapalı, pruvada çömelmiş duruyordu. Görevini iyi görmüş, şimdi uykunun kucağına bırakmıştı kendini.</p>
		<p class="normal">Günler, geceler geçti aradan. Ancona’dan ayrıldığımızda ay ince bir orak biçimindeydi; gittikçe büyüdü, dolunay oldu, sonra eridi, kaybolup gitti. Herkes gözünü güneye dikmiş, ilendikleri Arap kıyılarını görmeğe çalışıyordu. Yavaş yavaş çevremizdeki su yeşile döndü. “Denize Nil’in suları karışıyor” diye açıkladı kaptan. “Geldik sayılır.” Nitekim ertesi sabah ufkun ortasındaki kara çizgisini iyice görebiliyorduk. Alçaktı, kumla kaplıydı, güneşin ilk ışıklarıyla pembeleşmişti.</p>
		<p class="normal">Issız bir koya demir attık. Francesco kıyıda secdeye vardı, Tanrıya şükretti, kuma bir haç çizdi. Savaşçılar, Francesco ile beni ıssız kıyıda bırakıp, İsa’nın askerlerine katılmak üzere yola çıktılar. Uzaklarda kuleler ve minareler görünüyordu. Francesco bana acır gibi bakıyordu. “Leo kardeş, Tanrının kuzusu” dedi. “Arslan ağzına girdik. Korkuyor musun?”</p>
		<p class="normal">“Korkuyorum, Francesco Kardeş,” diye cevap verdim. “Ama korkmuyor gibi görünmeğe çalışıyorum, sen nereye gidersen ben de oraya gideceğim.”</p>
		<p class="normal">Güldü. “Cennete de mi, Leo Kardeş?”</p>
		<p class="normal">“Cennete de, Francesco Kardeş.”</p>
		<p class="normal">Elini kaldırıp, uzaktaki minareleri gösterdi. “Yürü o halde. İşte Cennet yolu!”</p>
		<p class="normal">Önüme düştü, yürümeğe başladık. Kum ayaklarımızı yakıyordu, ama türküye başladık ve acıyı unuttuk. Zaman zaman Francesco duruyor, beni cesaretlendirmek için kolumu sıkıyordu. Sonra yeniden yola koyuluyor, türküsüne yeniden başlıyordu.</p>
		<p class="normal">“Pacifico Kardeş de lavtasıyla yanımızda olaydı da, Sultanın karşısına, fazla Tanrı içmekten sarhoş üç kardeş gibi çıksaydık!”</p>
		<p class="normal">“Açım, Francesco Kardeş,” dedim, artık dayanamayarak. 
		</p>
		<p class="normal">“Sabır, Leo Kardeş. Bak, minareler gittikçe büyüyor. Geldik sayılır. Kaygılanma, Sultan bizi görür görmez tencereleri hemen fırına verdirtir!”</p>
		<p class="normal">Biz konuşurken, vahşi çığlıklar duyduk, iki zenci kılıçlarını çekmiş önümüze atladılar.</p>
		<p class="normal">“Sultan! Sultan!” diye bağırdı Francesco, minareleri göstererek.</p>
		<p class="normal">Güzel bir patak attıktan sonra bizi aralarına aldılar, kahkaha ile Sultanın sarayına getirip, ayaklarına fırlattılar. Akşam olmuştu.</p>
		<p class="normal">Sultan bizi görür görmez güldü. Ayağıyla dürterek sordu (dilimizi pek iyi biliyordu): “Kimsiniz bakalım, şarap-âşığı keşişler? Arslan inine nerden düştünüz? Ne istiyorsunuz?”</p>
		<p class="normal">Gözlerimi kaldırdım ve Sultanı gördüm. Yakışıklı bir adamdı, kıvırcık siyah sakalı, ince çengel burnu ve iri iri kapkara gözleri vardı. Başındaki yeşil sarığın üstüne iğneyle yarımay biçiminde bir mercan tutturmuştu. Yanında yatağanlı bir dev zenci duruyordu: Cellât!</p>
		<p class="normal">“Kimsiniz, ne istiyorsunuz?” diye sordu. Sultan yeniden. “Kalkın!”</p>
		<p class="normal">Kalktık, “Biz Hristiyanız,” dedi Francesco, istavroz çıkararak. “İsa gönderdi bizi, size acıdığı için, ünlü Sultan. Ruhunuzu kurtarmak istiyor.”</p>
		<p class="normal">“Ruhumu kurtarmak mı?” diye bağırdı Sultan, kahkahasını tutmaya çalışarak. “Nasıl kurtulacakmış pekiyi, keşiş?”</p>
		<p class="normal">“Salt yoksulluk, salt sevgi, salt iffetle Sultanım efendim.”</p>
		<p class="normal">Sultan, gözleri fal taşı gibi açılmış, bakıyordu. “Aklını mı oynattın be adam?” diye bağırdı. “Ne saçmalıyorsun? Yani servetimi, sarayımı, haremlerimi bırakacağım da senin gibi hırpani kılığa bürünüp, kapı kapı dolaşarak dilenecek miyim? Kadınlara yanaşmayacağım, öyle mi? Ne diye yaşıyoruz o halde, söyle bakalım ne diye yaşıyoruz? Tanrı neden vermiş pekiyi, kadınları açan anahtarı? Haremağası mı olacağız yani bu mu istediğin?”</p>
		<p class="normal">“Kadınlar...” diye başladı Francesco, ama Sultan öfkeyle elini uzattı.</p>
		<p class="normal">“Kapat çeneni keşiş! Kadınlar hakkında kötü bir şey demeğe kalkma, yoksa dilini kopartırım senin! Ananı düşün; varsa, kızkardeşini düşün; hele hele, Hristiyan olduğuna göre, İsa’nın anası Meryemi düşün!”</p>
		<p class="normal">Francesco başını önüne eğdi ve cevap vermedi.</p>
		<p class="normal">“Hem söyler misin bana, salt sevgi derken ne demek istersin?” dedi Sultan, cellâta yaklaşmasını söyleyerek.</p>
		<p class="normal">“Düşmanlarımızı sevmek, Sultanım efendim”</p>
		<p class="normal">“Düşmanlarımızı sevmek mi!” diye çığırdı Sultan kahkahayla, Cellâta döndü. “Yatağanı kınına sok. Bunların aklından zoru var zavallıların, zırdeli bunlar. Öldürmeyelim.”</p>
		<p class="normal">Sonra Francesco’ya döndü. Bu kez daha yumuşak konuşmağa başladı, hasta olan biriyle konuşuyordu sanki. “Şu sizin cennet dediğiniz nasıl bir yer, anlatın bakalım, değer miymiş gitmeğe?”</p>
		<p class="normal">“Bizim Cennetimiz meleklere, azizlerin ruhlarıyla dolu, Tanrı da en üstte oturuyor.”</p>
		<p class="normal">“Ne yenir, ne içilir orada? Kiminle yatılır kalkılır?”</p>
		<p class="normal">“Küfretmeyin, Cennettekiler yemez, içmez, çiftleşmez, ruhtur onlar.”</p>
		<p class="normal">Sultan yine güldü. “Ruh mu? yani hava... bu mu demek istediğin? Bizim cennetimiz sizinkinden bin kez daha iyi. Pirinç dağları, bal ve süt akan ırmakları, birlikte yattığımızın hemen sonrası yeniden bakireleşen kızlar. Deli olmadım ben keşiş, sizin Cennetinize gidecek kadar. Rahat bırak beni hele.”</p>
		<p class="normal">Francesco kızdı. Nerede olduğunu, Sultanın bir baş işaretiyle kellesini uçurabileceğini unuttu, korkmadan, çekinmeden, İsa’nın çarmıha gerilişini, dirilişini, İkinci Gelişi ve Müslümanların sonsuzca yanacağı Cehennemi anlattı. Tanrının kelamını vâz ederken öyle kendinden geçmişti ki, sarhoş olmuş, el çırpmağa, oynamağa, gülmeğe, türkü söylemeğe, ıslık çalmağa başlamıştı. Kuşku yok ki bir an için cinnet getirmişti. Sultan gülerek ona bakıyordu, derken ateş almış keşiş devam etsin diye, o da el çırpmağa, ıslık çalmağa başladı.</p>
		<p class="normal">Francesco birden durdu. Buhar çıkan vücudundan ter fışkırıyordu.</p>
		<p class="normal">“Hay Allah müstehakını versin,” dedi Sultan. “Ne zamandır bu kadar gülmemiştim. Ama yeter artık, dur biraz da ben konuşayım. Bizim peygamberimiz koku, kadın, çiçek severdi; kuşağında bir de küçük aynası vardı, saç taramak için de bir tarağı. Güzel giysilere bayılırdı. Dediklerine göre sizin peygamberiniz yalınayak, pis, saçbaş darmadağın dolaşırmış, hırkası da binlerce yamayla kaplıymış. Karşılaştığı her yoksulun kendisine yamalık bir kumaş parçası verdiği söylenir. Doğru mu?”</p>
		<p class="normal">“Doğru! Doğru! Dünyadaki bütün zavallıların acısını kendi üzerine almıştır,” dedi Francesco, sözüne kendini kaptırarak.</p>
		<p class="normal">Sultan sakalını sıvazladı. Çok geçmeden kuşağından minik bir ayna çıkardı, bıyığını burdu ve uzun kehribar uçlu çubuğuna uzandı. Bir oğlan çocuğu eğilip, uzattı çubuğu. Sultan birbiri ardından bir kaç nefes çekerek, kendinden geçer gibi gözlerini kapadı.</p>
		<p class="normal">“Tam öldürme zamanı, Leo Kardeş,” diye fısıldadı Francesco bana dönerek. “Hazır mısın? Cennetin kapılarının açılığını duyuyorum.”</p>
		<p class="normal">“Bu kadar acelen ne ölmek için, Francesco Kardeş?” diye cevap verdim. “Bekle acık hele.”</p>
		<p class="normal">Sultan gözlerini açtı. “Hazret-i Muhammed - selâm olsun ona - sadece bir peygamber değildi, aynı zamanda bir insandı da. İnsanlar neyi seviyorsa, o da onu seviyordu, insanlar neden nefret ediyorsa, o da ondan nefret ediyordu. Bu yüzden karşısında eğiliyorum; ona benzemeğe çalışmam, bundan. Sizin peygamberiniz taş ve havadan yapılmış. Beni ilgilendirmiyor hiç.”</p>
		<p class="normal">Bana döndü. “Şimdi sana gelelim keşiş, konuşmayacak mısın? Bir şeyler söyle de sesini duyalım.”</p>
		<p class="normal">“Açım,” dedim.</p>
		<p class="normal">Sultan güldü. El çırptı, bizi yakalayan iki zenci ileri atıldı. 
		</p>
		<p class="normal">“Fırından bir tencere çıkar da, yiyecek bir şeyler ve şunlara,” diye buyurdu. “Sonra al götür bunları, gitsinler puta tapan din kardeşlerini bulsunlar. Zavallılar akıllarını oynatmış, saygı göstermemiz gerek onlara.”</p>
		<p class="normal">Kent, doğulu birliklerin işgali altındaydı. Ölü askerler, caddelerde yatan karnı deşilmiş atlar leş kokuyordu. Camilerin dışında dönüp duran dervişlerin, uzun hançerlerle yardıkları başlarından kan akıyor, beyaz entarilerini lekeliyordu. Kahvehanelerde tombul oğlanlar garip uzun âletler olan tamburlar eşliğinde yanık türüler okuyorlardı. Baştan aşağı örtülü kadınlar geçiyor, havayı bir an için mis kokutuyorlardı.</p>
		<p class="normal">Bu leş kokusu içinde burun deliklerimizi tıkayarak yürüdük, hızlı yürüyen iki zencinin arkasından dar sokaklardan geçerek kentin kenarına vardık. Burada, kılavuzlarımız durdu ve uzakta bir yeri, alçak bir kum tepesini gösterdiler. “Hristiyanlar orada!” diye gürlediler, beyaz dişleri güneşte pırıl pırıl parlıyordu. Sırtımıza güle güle der gibi okkalı birer yumruk indirdiler, koşa koşa gittiler.</p>
		<p class="normal">Biz sessizce ilerlemeğe devam ettik. Ağzı sımsıkı kapalı olan Francesco, düşüncelere dalmış, yere bakıyordu. Bense, şaşılaşmış, çevremi seyredip duruyordum. Dünya inanılamayacak kadar genişti. Burada, Assisi’den binlerce kilometre ötede, sayısız ruhlar, günah içinde yaşıyorlardı. İsa’nın adını bile duymamışlardı. Tanrının kelamını bu ruhlara nasıl vâz edecektik? Hayat kısaydı; hiç bir zaman vaktimiz olmayacaktı. Dünyanın ucu bucağı olmadığına göre, nereden başlayacaktık!</p>
		<p class="normal">Kumlar önümüzde uzanıp gidiyordu. Tuhaf, beyaz karınlı kırmızı kuşlar, başımızın üstünden uçuyordu. Arkamızda müslüman kentinin kargaşası vardı, ilerimizde kum tepesinin ardında borazanların sesi ve at kişnemeleri. Aylardır kenti kuşatmış bulunan Hristiyan ordusuna yaklaşıyorduk.</p>
		<p class="normal">“Paçamızı zor kurtardık, Francesco Kardeş. Vatanımıza döndüğümüzde (dönersek tabiî), yolda karşılaştığım her yoksuldan hırkam için bir yama parçası dileneceğim. Sultan haklıydı.”</p>
		<p class="normal">Bu sırada tepenin doruğuna varmıştık. Altımızda İsa’nın milyarlarca kuvveti renk renk darmadağınık uzanıyordu.</p>
		<p class="normal">O günleri, o ayları hatırlamak istemiyorum. Gürültüsü hâlâ kulağımda, başımı döndürüyor. Haçlıların çadırlarını kurduğu ovaya vardığmızda pisliğin, müstehcen türkülerin, küfürlerin haddi hesabı yoktu! Zavallı Francesco kulaklarını tıkamak zorunda kaldı. Bu muydu İsa’nın askerleri? Bütün konuştukları, yapacakları yağmalar, köle edecekleri kadınlar, öldürecekleri Araplardı. İsa adını ağza aldıkları yoktu. Onlarla kaç hafta kaldık hatırlamıyorum. Her gün Francesco bir taş üstüne çıkıyor, Kutsal Mezar’dan, Tanrının esirgeyiciliğinden söz ediyordu. Haçlılar yanından gelip geçiyor, kimi dönüp bakmak zahmetine bile katlanmıyor, kimi de durup kahkahayla gülüyor, ya da bir avuç kum atıyordu.</p>
		<p class="normal">Muharebe yeniden başlamıştı. Hristiyanlar yeniden istihkâmlara ve kalelere saldırıyorlar, tırmalıyorlar ve kentin içine atlıyorlardı - derken yağma ve boğazlama başlıyordu. Francesco İsa’nın askerleri arasında koşuyor, gözleri yaşlı, esirgemelerini diliyordu, ama onu bir kenara itiyorlar, alay ediyorlar ve ev kapılarını kırmağa devam ediyorladı. Boğazladıkları adamların iniltisini, kadınların çığlıklarını nasıl unutabilirim! Oluk gibi kan akıyordu; nereye dönseniz, ayağınıza kopuk bir baş takılıyordu. Hava inilti ve figanla doluydu.</p>
		<p class="normal">Gökyüzü yanan evlerin ve insan vücutlarının dumanıyla kaplanmıştı. Sıcak boğucuydu, toprak kaynıyordu. İsa’nın sancağı Sultanın sarayında dalgalanıyordu, ama Sultan kendi, tez bir ata atladığı gibi ardında mülkünü ve karılarını bırakıp kaçmıştı. Francesco sarayın kapısında diz çöktü ve Tanrıya yalvardı. Damietta’ya bakmasın, askerlerin yeryüzünde neler yaptığını görmesin diye.</p>
		<p class="normal">“Rabbim” diye bağırıyordu, yanaklarından yaşlar akarak, “insan savaş kanı içinde hayvanlaşıyor, kana susamış bir hayvan olup çıkıyor. Kendisine vermiş olduğun yüzü yitiriyor, kurtlaşıyor, pis bir domuza dönüyor. Acı ona Rabbim, insan yüzünü geri ver ona - senin yüzünü!”</p>
		<p class="normal">Yaşlılar, yaralılar bir camide toplanmıştı. Francesco onların arasında yatıştırıcı sözler söylüyordu. Çoğu hastalıktan kör olmuştu, gözlerinden kan ve irin akıyordu. Francesco eğilerek ellerini göz kapaklarına koyuyor, Tanrıya iyileştirmesi için dua ediyordu. “Onlar da insan, kulların senin,” diye mırıldanıyordu. “Acı onlara!” Gözlerine üflüyor, yatıştırıcı, sevgi dolu sözler söylüyordu - sonunda, günün birinde kendi de yakalandı o hastalığa, gözleri şişti, yanmağa başladı. Gözü görmez oldu; yürürken önünü bile göremiyordu, ben elinden tutup götürmek zorunda kalıyordum.</p>
		<p class="normal">Bir gün ona, “Onlara yaklaşırsan, hastalığa yakalanırsın Francesco Kardeş!” dedim.</p>
		<p class="normal">“Fazla tedbirlisin, Leo Kardeş,” diye cevap verdi. “Söylediğin akla yatkın, ama bir eksiği var: Hâlâ sıçrayamıyorsun, değil mi? Ömrü billah yerde mi yürüyeceksin?”</p>
		<p class="normal">“Ne sıçraması, Francesco Kardeş?”</p>
		<p class="normal">“Başının yukarısına, havaya, Leo Kardeş”</p>
		<p class="normal">Hayır, sıçrıyamıyordum, hiç bir zaman da sıçrayamayacaktım. Ömrümde ancak bir kez sıçramıştım, o da Francesco’yu izlemeğe karar verdiğimde. Başkası fazlaydı benim için... O sıçramam aklıma geldikçe, seviniyorum, ama bir yandan da esef edip duruyorum. Yazık, aziz olacak adam değildim ben...</p>
		<p class="normal">“Dünya uçsuz bucaksız, Leo Kardeş,” dedi bana Francesco bir ara. “Arapların arkasında zenciler var, zencilerin ötesinde vahşi yamyam kabileleri, onların ardında da sonsuz bir umman; donmuş olduğu için üstünde yürüyebileceğin bir deniz. İsa dünyaya geldi diye müjdeyi her yere yayacak vaktimiz nasıl olacak?”</p>
		<p class="normal">“Kaygılanma, Francesco Kardeş, zamanın kendi, başarır bunu: zamanın her şeye vakti vardır.”</p>
		<p class="normal">“Zaman... Zaman...” diye mırıldandı Francesco. “Ama biz burada olmayacağız.”</p>
		<p class="normal">“Sen gökten seyredersin, Francesco Kardeş; zamana ata biner gibi binmiş, orada iş göreceksin.”</p>
		<p class="normal">Franceso içini çekti. “Leo Kardeş,” dedi, “vaktiyle bir zahit varmış, ölmüş, Cennete çıkmış. Tanrının kolları arasında uykuya dalmış. Salt mutluluğa erişmişmiş. Ama günün birinde, altındaki dünyayı görmek için bir eğileyim demiş; eğilince, yeşil bir yaprak görmüş. ‘Rabbim,’ diye bağırmış, ‘Rabbim, bırak gideyim, şu yeşil yaprağa bir kez daha dokunayım!’ Anladın mı Leo Kardeş?”</p>
		<p class="normal">Sözleri ürküttü beni, cevap vermedim. Yazık ki doğruydu: yeşil yaprağın gücü o kadar büyüktü!</p>
		<p class="normal">Yaz gelip geçti; güz geldi.</p>
		<p class="normal">“Ne zaman gidiyoruz, Francesco Kardeş?” diye sordum. “Güz vakti. Doğduğumuz beşiğe dönmek için can atıyorum. Burası başka bir dünya, buradaki Tanrı da başkadır ola ki. Yürü gidelim.”</p>
		<p class="normal">“Leo Kardeş,” diye cevap geldi bana, “önünde iki yol olur da, birinden birini seçmen gerekirse, hangisinin daha iyi olduğunu, hangisinin Tanrıya götürdüğünü nasıl bilirsin?”</p>
		<p class="normal">“Bilemem, Franceso Kardeş. Sen söyle.”</p>
		<p class="normal">“En güç, en yokuş olanıdır doğrusu. Buradaki hayat güç; bu yüzden kalalım.”</p>
		<p class="normal">Bütün gününü vâz etmekle geçiriyordu, ama kimse de dinlemek zahmetine katlanmıyordu. Herkesin zihni ve düşünceleri Kudüs’ü yağma etmekle meşguldü.</p>
		<p class="normal">“Ya İsa? İsa’yı düşünmüyor musunuz, kardeşlerim?” diye umutsuzluk içinde bağırıp duruyordu Francesco. “Dünyanın öteki ucundan buraya onun mezarını kurtarmak için gelmediniz miydi? Kutsal Mezarı?”</p>
		<p class="normal">Ama nicedir ona soytarı diye bakıyorlardı. Hırkasından çekiştiriyorlar, taş yağmuruna tutuyorlar, koç çıngırağını çalarak sokaklara çıktı mı, kahkahadan katılıyorlardı: o, insanların kendisini alçaltmasından hoşlanıyor, onlarla birlikte gülüyor ve sokakların ortasında oynayıp vâz veriyordu.</p>
		<p class="normal">“Ben Tanrının soytarısıyım, insanların soytarısıyım. Gelin kardeşlerim gülün, hep birlikte gülelim!”</p>
		<p class="normal">Bir gün öğleyin, bir kapı önünde gölgede yatmıştık. Güneş yakıp kavuruyordu ortalığı, yorulmuştuk, hemencecik uyuduk. Birden uykumda Francesco’nun sıçrayıp avazı çıktığı kadar çığırdığını işittim. Gözlerimi açtığımda ben de çığlık attım, çünkü iki haçlı asker alay olsun diye çıplak bir orospuyu Francesco’nun yanına yatırmıştı. Edepsiz kadın kollarını onun boynuna sarar sarmaz, tir tir titreyerek ayağa fırlamıştı. Şimdi yosma kollarını açmış, onu çağırıyordu.</p>
		<p class="normal">“Gelsene, gelsene,” diye kumrular gibi cıvıldıyordu tatlı sesiyle. “Gel, Cennetim ben. Girsene!”</p>
		<p class="normal">Francesco onu görmemek için elleriyle yüzünü kapattı. Derken acıyıverdi kadına. 
		</p>
		<p class="normal">“Hemşirem,” dedi, “fahişe kardeşim, niçin ruhunu kurtarmak istemiyorsun? Acımıyor musun ona? Yılardır erkeklere teslim ettiğin bedenine acımıyor musun? Burak; elimi başına koyayım da, tanrıya, sana acısın diye dua edeyim!”</p>
		<p class="normal">“Pekiyi, koy elini de başla büyüne,” dedi, herkes katılırken çevresinde. “Çağır Tanrını, insin, mucizesini göstersin.”</p>
		<p class="normal">Francesco avucunu kadının siyah dökük saçı üstüne koydu, başını göğe kaldırdı. “Ya İsa,” diye fısıldadı, “Yoksullar, günâhkarlar, fahişeler için dünyaya inen sen, bu kadına, bu çıplak kadına acı. Yüreği, ta içinde iyidir, sadece kötü yola sapmış bulunuyor. Elini uzat ve onu doğru yola koy.”</p>
		<p class="normal">Kadın gözlerini kapadı. Yavaş yavaş yüzüne bir tatlılık geldi, Francesco’nun kutsallığının ellerinden kendi beynine, oradan yüreğine ve karnına, topuklarına kadar indiğini duymuş olacaktı. Ansızın ağlamağa başladı. Francesco elini çekip, çıplak vücudu üzerinde havada istavroz çıkardı.</p>
		<p class="normal">“Ağlama, kardeşim,” dedi ona. “Tanrı iyidir, bağışlar. Yeryüzündeyken fahişeye ne demişti, hatırla: “günahların bağışlandı, çünkü çok sevdin.”</p>
		<p class="normal">Bütün bu süre içinde iki asker bir kenarda kahkahayla gülüp durmuştu. Şimdi de ıslık çalıp, kadını yuhalıyorlardı. Ama kadın yerden elbisesini kaptığı gibi, sımsıkı sardı ve Francesco’nun ayaklarına kapandı.</p>
		<p class="normal">“Bağışla beni, günah işledim,” diye bağırdı. “Benim için bir yerde bir manastırınız yok mu? Alın beni götürün!”</p>
		<p class="normal">“Kardeşim, bütün dünya bir manastır. Dünyanın içinde de dışında da iffetinle yaşayabilirsin. Git evine kapan, korkma. Tanrı seninledir!”</p>
		<p class="normal">Kış bastırdı. Ordu, ordugâhı kaldırıp Kudüs’e doğru yola çıktı. Gökte dağınık bulutlar vardı. Tanrının ordusunu, gündüzleri karga, geceleri sırtlan sürüleri izliyordu, biz de arkalarında koşuyorduk. Francesco’nun elinden tutuyordum: gözleri gittikçe küçülmüş, sonunda alabildiğine şişmiş iki çizik haline gelmişti. Sis inmişti üstüne, dünya kararıyordu.</p>
		<p class="normal">Üçüncü günün sabahı soluk soluğa yere çöktü.</p>
		<p class="normal">“İlerliyemiyordum, Leo Kardeş. Ta sınıra kadar gitmek isterdim, ama imkânsız... Bak!”</p>
		<p class="normal">Ayaklarını gösterdi bana. Kanla birlikte sarı bir sıvı akıyordu.</p>
		<p class="normal">İçini çekti. “Bu yaralar yetmiyormuş gibi, Leo Kardeş, Yedi Cinler girdi içime!”</p>
		<p class="normal">Soru sormağı göze alamadım. Bu Yedi Cinlerin ne olduğunu sezer gibiydim, ama dilimi tutuyordum.</p>
		<p class="normal">Her yanımız kumdu, uçsuz bucaksız kum. Ordu görülmez olmuştu. Çölün kenarında bulutlar birikmiş, güneş kararmıştı. Deniz solumuzda, uzaklarda parlıyordu. Eğilip, Francesco’yu sırtıma aldım - bayılmıştı - denize doğru soluk soluğa, sendeleyerek yürümeğe başladım. Kıyıya vardığımızda, öğle olmuştu. Kıçında siyah bir haç olan bir gemi demirlemişti, yelkenleri başıboş duruyordu. Ağlarını kıyıya çeken iki üç balıkçı vardı; tezek, kerpiç veya tuğladan yapılmış birkaç kulübe görünüyordu; ötede, mavimsi, yeşil sonsuz deniz. Francesco’yu kıyıya yatırdım ve yüzüne deniz suyu serptim. Göz kapaklarını açtı.</p>
		<p class="normal">“Deniz mi?” diye sordu özlemle. “Deniz mi?”</p>
		<p class="normal">“Evet, Francesco Kardeş, deniz. Yurda dönüyoruz.”</p>
		<p class="normal">Bir şey demedi, karşı koymadı. Onu orada bıraktım. Gemiye koşup, kaptana seslendim. Kaptan gelir gelmez, ayaklarına kapandım, dizlerine sarılıp yakardım:</p>
		<p class="normal">“Vatanımıza dönüyorsan bize acı! Yol ücretini ödeyecek paramız yok, ama Tanrı size karşılığını verir.”</p>
		<p class="normal">“Ne zaman?”</p>
		<p class="normal">“Öteki dünyada, esas dünyada.”</p>
		<p class="normal">“Deme!” dedi kaptan gülerek. “Tanrı iyi bir riziko değil. Zaten bir sürü şey borçlu bana, daha kesesini açtığını görmedim.”</p>
		<p class="normal">“Bizi gemine al!” diye tekrarladım. “Cehennemi düşün, Cenneti düşün Önünde iki yol var. Seç!”</p>
		<p class="normal">Kaptan sinirli sinirli sakalını kaşıdı. “Dinle beni, keşiş. Üç gün, üç gecedir burada boş boş oturuyor, rüzgâr bekliyorum. Sen ve arkadaşının Tanrıyla ilişkileriniz var. Yelkenlerime üfleyip şişirmesi için dua edebilir misiniz? Güzel bir rüzgâr estirirseniz, sizi güverteye alırım, para mara da istemem sizden. Git arkadaşına söyle, büyücülüğünüze başlayın.”</p>
		<p class="normal">Francesco’ya koştum. Dua etmeğe yanaşırsa, Tanrıya elbette ki duyururdu sesini.</p>
		<p class="normal">“Francesco Kardeş, ülkemizden gelen bir gemi önümüzde demirlemiş bulunuyor. Kaptan, dua eder de Tanrıya rüzgâr estirirsek, bizi güverteye almağa söz verdi. Kollarını göğe kaldırıp başla duana!”</p>
		<p class="normal">“İnandığım tek mucize gönül mucizesidir, Leo Kardeş,” diye cevap verdi. “Ötesine gücüm yetmez, böyle şeyler isteme benden.”</p>
		<p class="normal">“Göğe seslen,” diye direndim. “Tanrı işitir seni.”</p>
		<p class="normal">Francesco ileri fırladı: bir ayağı çukurda olan, sendeleyen bu adam ayağa sıçradı ve beni ensemden yakaladı.</p>
		<p class="normal">“Beni delirtme, Leo Kardeş,” diye çığırdı. “İkide bir bana ‘ver! ver! ver!’ diye bağırttırma. Tanrının başka işi yok da, ekmek somunları, sıcak tutacak giysiler, güzel rüzgârlar mı verecek? Bizi çöle attıysa, çabalarımız işe yaramadıysa, demek böyle olmasını istiyordu. Üzerime kara bir kanat açtı, gözümü karattı: böyle istiyordu da ondan. Bir gemi getirdi, tam önümüze koydu, şimdi de rüzgâr estirmiyor, istediği bu. Korkarım sen tutup Tanrının bu hareketlerinin nedenini açıklamasını istiyorsundur! Tanrının buyruğunu değiştirmem için dua etmemi söylüyorsun. Kapat çeneni, Leo Kardeş; kollarını kavuştur ve Tanrıyı kabul et. Bırak, istediği kılıkta insin üstümüze: açlık, güzel bir rüzgar ya da veba olarak!”</p>
		<p class="normal">Francesco’nun böyle öfkeyle konuşması beni şaşırtmıştı, eğilip elini öptüm ve sustum. Sözlerinin beni incittiğinin farkına vardı ve söylediğine pişman oldu.</p>
		<p class="normal">“Bağışla beni, Leo Kardeş. İçimdeki şeytanlar yüreğimi ve dilimi zehirlediler.”</p>
		<p class="normal">Konuşmasına devam etti, ama ben gözlerim yaşlı, denize bakıyordum, ne dediğini hatırlamıyorum. Birden suyun yavaş yavaş kıpırdamağa, kıvranmağa başladığnı gördüm. Güneyden ılık bir meltem esti. Dalgalar yavaş yavaş büyüdü; derken ansızın, Francesco’nun sustuğu an, güçlü bir rüzgar esti, geminin yelkenlerinin çarparak şiştiğini gördüm.</p>
		<p class="normal">“Hey keşişler!” diye bağıran mutlu sesi geldi kaptanın.</p>
		<p class="normal">Eğildim, Francesco’yu kollarının altından yakaladım. “Rüzgâr esiyor, Francesco Kardeş, kaptan bizi çağırıyor. Gidelim!”</p>
		<p class="normal">“Bir şey istersin Ondan,” diye mırıldandı Francesco Kardeş, “vermez. İstemezsin verir... Neyse, versin vermesin hamdolsun ona! Gidelim!”</p>
		<p class="normal">Gemiye bindik, kıç tarafa bağdaş kurup oturduk ve Afrika kıyısının yavaş yavaş uzaklaştığını gördük. Francesco elini dizime koydu, “Leo Kardeş,” dedi, “Tanrıya dua ettiğimiz de hiç bir şey aramamalıyız - hiç bir şey. Zaman geçtikçe daha iyi anlıyorum; inlemeğe ve yalvarmağa kulak asmıyor. Fazlasıyla yalvardık yakardık gibime geliyor, Leo Kardeş. İçimde bir ses - bugün ilk kez duyduğum bir ses şöyle sesleniyor: ‘Doğru yolda değilsin!’ Pekiyi, doğru yol hangisi, Leo Kardeş? Hâlâ bilmiyorum. Bekleyelim, görürüz sonunda!”</p>
		<p class="normal">Denizin tatlı bir kokusu vardı, gemi pupa yelken gidiyordu. Güzel şeydi vatana dönüş, geceler gündüzler, birbiri ardından çıkan siyah beyaz şimşekler gibi gelip geçti. Ben kıçta oturmuş, sırtımı halatlara vermiş, düşünceye dalmıştım. Evet, Francesco haklıydı: bütün zahmetlerimiz boşa gitmişti. Sultan Hristiyan olmamıştı. Francesco’nun gözyaşlı sözleri de haçlıları etkilememişti. Zırhlar içine gizlenmiş bu Hristiyanlardan başka ne beklenirdi ki? Niçin yola çıktıklarını, nereye gittiklerini unutmuşlar, adam boğazlıyorlardı, utanmadan yağmacılıkla uğraşıyorladı. Tanrının buyruğu muydu yani bu? Öyleyse neden böyleydi?</p>
		<p class="normal">Bu soruyu sorup duruyor, umutsuzluğa düşüyor, cevabını bulamıyordum. Yanımda duran Francesco’ya sormağı da göze alamıyordum, çünkü bir gece, ayışığı altında şakıyan bir bülbülü işittiğimiz hatırladım. Soluğumuzu tutmuş, durup dinlemiştik.</p>
		<p class="normal">“Tanrı kuşun gırtlağından türkü söylüyor, Leo Kardeş,” demişti bana Francesco fısıldayarak. Bunu söyler söylemez kuş dallardan yuvarlanıp yere düşmüştü. Francesco eğilerek bülbülü eline almıştı. Gagası kan içindeydi. “Aşırı türküden öldü,” dedi Francesco, hâlâ sıcak olan minik gerdanını öperek.</p>
		<p class="normal">Ama ben kızdım. “Niye ölsün, bülbülün o minik sıcacık gırtlağı neden ölsün?” diye bağırdım. “İnsan gözleri niye çamura dönsün? Niye? Niye?”</p>
		<p class="normal">Francesco kaşlarını çattı. “Pekiyi,” dedi, “insan niye küstah oluyor, durmadan soru soruyor? Korkarım, Tanrı sana nedenlerini bir bir anlatsın istersin. Kapat şu münasebetsiz ağzını!”</p>
		<p class="normal">Şimdi, gemide, Francesco’nun sözlerini hatırladım, zihnim yeniden beş kaldırmış, soru sormağa başlamıştı, ama açığa vurmamağa karar verdim.</p>
		<p class="normal">Sonunda bir sabah, ülkemizin kıyısı uzaktan görünce, Francesco, tedirgin, bana yaklaştı. “Bir düş gördüm, Leo Kardeş, kötü bir düş. Hayırdır inşallah””</p>
		<p class="normal">“Düşlerin hepsi de Tanrıdan gelmez,” diye cevap verdim. “Korkma Francesco Kardeş.”</p>
		<p class="normal">“Tavuktum, kuluçkaya yatmıştım, tıpkı geçen seferki gibi. Civcivlerimi kanatlarımla örtmüştüm ki, birden gökten bir atmaca atıldı. Korkudan sıçradım, civcivleri açıkta bıraktım. Atmaca onları pençelerine taktığı gibi uzaklaşıp gitti.”</p>
		<p class="normal">Ağzımı açmadım. Ama ürperdim ve kendi kendime, Elias! dedim, Atmaca Elias!</p>
		<p class="normal">Francesco içini çekti. “Buradan ayrılmamalıydım. Yavrularımı savunsuz bırakmam doğru değildi... Atmaca kim dersin, Leo Kardeş?”</p>
		<p class="normal">“Bir kaç gün sonra, Portiuncula’dayız, Francesco Kardeş, kim olduğunu anlarız.”</p>
		<p class="normal">Kıyıya yaklaştık, küpeşeden sarkarak, kıyıya özlemle baktık. Evler, zeytinlikler, incir ağaçları, üzüm bağları göründü. İlkbaharın başlangıcıydı. Çayırlar yeşermişti, toprak mis kokuyordu. Kekik, sater çiçek açmış olmalıydı.</p>
		<p class="normal">“Vatanı iyi göremiyorum,” dedi Francesco, “ama sanki kendi kızımmış gibi kollarımın arasında duyuyorum.”</p>
		<p class="normal">Kıyıya atladık. Bütün ağaçlar çiçek açmışken, baharda insanın yurduna dönmesi ne büyük zevkti! Francesco da ben de, eğilip toprağı öptük. Sonra istavroz çıkararak acele acele yola koyulduk; Francesco tökezlemesin diye elime yapışıyordu. İkimiz de düşünceyle yüklüydük. Arasıra Francesco duruyor, elini kuzeye, Portiuncula’ya doğru kaldırıyordu ve havaya istavroz çiziyordu. Minik kiliseyi kutsar gibiydi, aynı zamanda içindeki cinleri kovmak istiyordu.</p>
		<p class="normal">Bir gün tan ağarırken uyandık. Geceyi samanlıkta geçirmiştik.</p>
		<p class="normal">“Bir düş daha gördüm, Leo Kardeş,” dedi korku içinde, “Hayır, düş değildi: ağaçlara arasında Portiuncula’yı gördüm, açık gözlerle gördüm. Üç cin saldırmıştı ona. Kanatları yarasa kanatları gibiydi, pençeleri ve boynuzları vardı, kıvrılan kuyrukları bizim küçük tatlı kilisemizi ve hücrelerimizi sarmıştı. Ama ben istavroz çıkararak bağırdım, ‘Defolun pis ruhlar İsa adına!’ Ve kayboldular.”</p>
		<p class="normal">“Hayırlı bir düş, Francesco Kardeş,” dedim onu yatıştırmak için. “Tanrı üstün geliyor.”</p>
		<p class="normal">Francesco sevinç içinde ayağa fırladı. Ama ansızın korkuyla kaplanıverdi yüzü. Yüreği hızlı hızlı çarparak yüzükoyun yere düştü; alacakaranlıkta korkunç bir hayal görmüştü.</p>
		<p class="normal">“Ne oldu Francesco Kardeş?” diye korkuyla bağırdım. “Havada bir şey mi gördün?”</p>
		<p class="normal">Titremesine devam ederek elimi tuttu. “Acı bana, Leo Kardeş,” diye mırıldandı. “Beni Cehennemden çıkaracak yolu bulmama yardım et. Gel gidelim. Doruğa karlı yüksek bir dağın tepesine tırmanalım, dua edelim. Kardeşleri görmeden, Tanrıyı görüp arınmam gerek.”</p>
		<p class="normal">Bu düşünce dehşete düşürdü beni. “Donar ölürüz ama, Francesco Kardeş,” dedim. “Kış bitmedi henüz, dağın doruğunda insan boyu kar vardır.”</p>
		<p class="normal">Francesco başını salladı. “İnanmazsan, Leo Kardeş, elbette donarsın. Ama inanırsan, ter akar, başındaki saçlar buram buram tüter. Daha gündüz. İstavroz çıkar da, yola koyulalım.”</p>
		<p class="normal">Tırmanmağa başladık. Biz yükseldik. Gittikçe, hava buzlaşıyordu. Tir tir titriyordum. Çok geçmeden karlara batmağa başladık. Ayaklarımız saplanıyordu, ilkin bileklerimiz, sonra baldırlarımız. Doruğa vardığımızda akşam olmuştu.</p>
		<p class="normal">“Üşüyor musun, Leo Kardeş?” diye sordu bana.</p>
		<p class="normal">Dudaklarım morarmıştı; soğuktan kaskatı kesilmiştim, konuşamıyordum. Francesco acıyarak omuzuma hafif hafif vurdu.</p>
		<p class="normal">“Tanrıyı düşün, zavallı Leo Kardeş, Tanrıyı düşün, ısınırsın.”</p>
		<p class="normal">Düşünüyordum, düşünüyordum ya - ısınma ihtimali yok gibiydi. Buz kesmiştim. Üstelik uykusuzdum, açtım. Ah, diyordum, şu kara yatsam uyusam, bir daha da kalkmasam, kaçabilsem bütün bunlardan. Yetmişti! Ne bir kahramandım ben, ne de aziz olmak için yaratılmıştım. Hem kahraman, hem de aziz olan bu adamın peşine düşmeğe karar verdiğimde nasıl da aldanmıştım! Bayağı adamlarla başıboş dolaşmağa, kapılar çalmağa, meyhanelerde oyalanmağa alışmıştım: Tanrıyı arıyordum, ama oyalanarak arıyordum...</p>
		<p class="normal">Francesco kara diz çöktü ve dua etmeğe başladı. Gece indi, gök yıldızlarla doldu. Bu denli büyük, bu denli kıvılcım saçan, bu denli insana yakın yıldız görmemiştim hiç. Birden, Francesco’nun sesini duydum.</p>
		<p class="normal">“Nerdesin, Leo Kardeş? Görmüyorum seni.”</p>
		<p class="normal">“Yanındayım, Francesco Kardeş, buyur”</p>
		<p class="normal">“Derler ki, dağ doruklarında yaşayan aziz zahit kişiler bütün giysilerden soyunur, kara kazdıkları çukurlara kendilerini gömerlermiş de, koltuk altlarından ter akarmış.”</p>
		<p class="normal">“Ben zahit değilim,” diye cevap verdim sinirlenerek. “Soyunmak istiyorsan, soyun, ne duruyorsun?”</p>
		<p class="normal">Giysisini çıkardı, karda yuvarlanmağa başladı, yana fırın içinde üç çocuğun olduğunu söylediği ilahiyi güçlü bir sesle söylemeğe başladı. Derken hırkasına sarıldı, kardan yuvarlak bir yastık yaptı ve uyumak için yattı.</p>
		<p class="normal">“Nice cinler var, Leo Kardeş, beni rahat bırakmıyorlar. Onları korkutmak için, kovmak için yuvarlanıyordum karda.”</p>
		<p class="normal">Cevap verecektim: pekiyi ben niye donuyorum, diyecektim, ama kendimi tuttum. Francesco’nun gözleri ansızın oyuklarından dışarı fırladı. Sarsılarak ayağa sıçradı ve kendini savunuyormuş gibi kollarını çatı, sendeleyerek geri geri gitmeğe başladı.</p>
		<p class="normal">“Orada işte!” diye fısıldadı dehşet içinde. “Yine geldi.”</p>
		<p class="normal">Baktım kimse yoktu görünürde. Hava boştu.</p>
		<p class="normal">“Kimi görüyorsun, Francesco Kardeş?” diye bağırdım.</p>
		<p class="normal">“Dilenci, kukuletalı dilenci, ellerinde ve ayaklarında delikleri olan. Bak, alnındaki yaya, çarmıh: kanıyor... İşte orada! Orada işte!”</p>
		<p class="normal">Vücudu baştan ayağa sarsılıyordu. Ona sarıldım, yatıştırmak için tatlı tatlı, yumuşak yumuşak konuşmağa başladım.</p>
		<p class="normal">“İşte orada! Orada işte!” diye bağırıp duruyordu. “Bana alay eder gibi bakıyor, başını sallıyor...”</p>
		<p class="normal">Titriyordu - soğuktan değil, korkudan. Hâlâ dışarı uğramış duran gözleri, önündeki boş havaya mıhlanmış, bakıyordu.</p>
		<p class="normal">Baştan aşağı ürperdi bir an.</p>
		<p class="normal">“İmdat! Geliyor!” diye çığırdı, dişleri birbirine çarparak.</p>
		<p class="normal">Düşmesin diye sarıldım ona. “Tanrıya seslen, Francesco Kardeş, kovması için Tanrıya seslen!”</p>
		<p class="normal">Ama Francesco Kardeş başını salladı. “Ya onu gönderen Tanrı ise?” diye mırıldandı. Eğilerek hayalete atmak üzere yerden bir avuç dolusu kar aldı, ama sonradan caydı. “Buyur, söyle kardeşim!” dedi, bir adım ileri atarak. Derken bir süre sessiz durduktan sonra, cevap alamayınca sustu: “Neden konuşmuyorsun? Kimsin sen? Niye başını sallıyorsun?”</p>
		<p class="normal">Dikkatle dinliyordu.Sanki biri onunla konuşuyordu.</p>
		<p class="normal">“Git ve beni yalnız bırak,” diye bağırdı biraz sonra. “İstersem cinlerle boğuşamaz mıyım yani? Hoşuma gidiyor! Ben baş meleklerden değilim, ben bir insanım; bütün cinler içimde ve ben boğuşuyorum. Tanrı benden yana, sana ihtiyacım yok. Defol! Delinmiş ellerini göstermen boşuna! Defol diyorum sana! Ben bir melek değilim ve melek olmak istediğim de yok. Yardımsız, kendi gücümle kazanmak istiyorum.”</p>
		<p class="normal">Kolunu kaldırdı ve elindeki kartopunu fırlattı, sonra da katıla katıla gülmeğe başladı. “Yüzünün tam ortasına geldi. Gitti, mahvoldu!”</p>
		<p class="normal">Yere çöktü, kolumu tutup beni de yanına çekti. Bir süre konuşmadı. Avucuyla kar alıp, ateş gibi yanan şakaklarını oğdu. Sonunda dönerek bana baktı. “Leo Kardeş, sana bir şey söylemek istiyorum, bir şey soracağım. Korkmaman için yalvarıyorum. Konuşan ben değilim, içimdeki cinler.”</p>
		<p class="normal">“Dinliyorum, Francesco Kardeş”</p>
		<p class="normal">Çene kemiklerim çatırdıyordu.</p>
		<p class="normal">“Tanrı niçin kadını yarattı söyleye bilir misin bana, erkekten kaburga alıp niye onu yarattı, niye bütün erkekler ömürlerini yeniden birleştirmek için çabalayarak geçirir? İçimden konuşan Tanrının sesi mi, yoksa Şeytanınki mi? Ne düşünüyorsun, Leo Kardeş: evlilik, çocuk doğurma, oğlan yapma, kutsal şeyler değil mi?”</p>
		<p class="normal">Sözleri beni ürpertti. Konuşurken titriyordu, alnından akan teri gözlerimle görüyordum. Kim derdi ki içinde böyle cinler olacak ta, onun apışaralarını tedirgin edecek diye?”</p>
		<p class="normal">“Konuş, Leo Kardeş,” diye devam etti, kaygılı bir sesle. “Susup durma öyle. Kötü yola sapmış olmamız mümkün mü, Tanrının istemine karşıt bir yola? Tanrının kendi değil miydi diyen: ‘Çoğalın, artın, denizdeki kumtaneleri gibi olun’ diyen?”</p>
		<p class="normal">“Francesco Kardeşim,” dedim, “söyleyeceğim şey için, bak, ayaklarına kapanıyor, bağışlamanı istiyorum - şu anda konuşan sen değilsin, bedeninin şeytanı, o koca memeli şeytan!”</p>
		<p class="normal">Yürekler parçalayıcı bir çığlık atarak, karın üstüne yüzü koyun yayıldı. Sonra belindeki ipi çözdü. Çılgınlar gibi bütün gece boyunca baldırlarını, apışarasını dövdüğünü, inildediğini duydum. Tan ağarırken, çırılçıplak ayağa sıçradı, eti soğuktan morarmıştı, baştanbaşa kırbaç yaralarıyla kaplanmıştı. Kardan toplar yapıyor, sıra sıra önüne diziyordu.</p>
		<p class="normal">“Ne yapacaksın o kartoplarını, Francesco Kardeş?” diye bağırdım tir tir titreyerek; çıldırdı mı ne!”</p>
		<p class="normal">“Birazdan görürsün,” dedi ve önüne dizmiş olduğu yedi kartopunun her birine, elleriyle ayaklarıyla insan biçimi vermeğe başladı. “Görürsün şimdi, Leo Kardeş, şimdi görürsün.”</p>
		<p class="normal">Nitekim çok geçmeden karşımda yanyana yedi kardan heykel yükseldi: koca sarkık memeli şişko bir kadın, sağında iki oğlan, solunda iki kız, arkasında da başları bükük bir kadınla bir erkek vardı.</p>
		<p class="normal">Francesco eserine bakarak bir kahkaha koyuverdi. “Bak işte, Bernardone oğlu Sior Francesco,” diye bağırdı, “bu senin karın, şunlar çocukların, arkalarında da iki uşak var. Bütün aile yürüyüşe çıkmış ve sen -koca, baba, evin efendisi, önde ilerliyorsun.”</p>
		<p class="normal">Kahkahası yabanileşiverdi ama. Elini göğe kaldırdı Tam bu sırada güneş çıktı ve dağı aydınlatmağa başladı; aşağıda, uzaklarda, hayal ve sabah kırağısından meydana gelmiş gibi görünen Assisi, belli belirsiz havada asılı duruyordu.</p>
		<p class="normal">“Rabbim! Rabbim!” diye bağırdı Francesco yürekler parçalayıcı bir çığlıkla, “buyur, güneş ailenin üstüne çöksün, ısınalım şöyle. Burada kalırsak donar ölürüz.”</p>
		<p class="normal">Yere çöktü, ağlamaya başladı. Ona doğru gittim, hırkasını giydirdim, sonra karla kaplı olan düğümlü ipini alıp beline doladım.</p>
		<p class="normal">“Gel, Francesco Kardeş,” dedim, elinden tutup kaldırarak, “Portiuncula’ya gidelim, kardeşler bize ateş yaksın, ısınalım şöyle. Burada kalırsak donar ölürüz. Hem sen bilirsin pekâlâ henüz Tanrının huzuruna çıkmağa hazır olmadığımızı.”</p>
		<p class="normal">Franceco sendeleyerek yürümeğe başladı, ikide bir, diz bağları çözülüyor, tuttuğum eli titriyordu. Konuşmuyorduk. Güneş gittikçe güçleniyordu; sardı bizi, acımız gibi ısıttı, sanki Tanrının gözüydü de, bizi görmüş, halimize acımıştı. Ona bakarken birden kendimi unuttum ve Francesco’nun elini bıraktım. İki üç adım attı, sonra tökezleyerek yüzükoyun yere kapandı. Kaldırmak için koştum. Başı kanıyordu. İki sivri taş alnında derin bir yara açmıştı, tam bir haç biçimindeydi. Elini yaraya götürünce, korkudan kıvrandı.</p>
		<p class="normal">“Ne oldu, Francesco Kardeş? Niye titriyorsun?”</p>
		<p class="normal">“Alnımdaki yara ne biçimde?”</p>
		<p class="normal">“Haç.”</p>
		<p class="normal">“Haç ha?”</p>
		<p class="normal">Baştan aşağı titriyordu. Birden dudaklarını araladı, bir şeyler söyleyecekti. Ama anlamıştım ben.</p>
		<p class="normal">“Sus, Francesco Kardeş!” diye bağırdım. “Sus. Anladım.” 
		</p>
		<p class="normal">Ben de titremeğe başlamıştım. Yeniden elini tuttum, inmeğe devam ettik.</p>
		<p class="normal">Ya Rabbim, soğuktan, açlıktan, üzüntüden yığılıp kalacak gibiyken, nasıl oldu da o dağdan inip ovayı aşabildik! Nerden gelmişti o güç? Assisi ufkun ortasında gittikçe beliriyor, büyüyordu. Artık düşten ve hayalden değil, taştan harçtan yapıldığının farkına varıyor, kaleyi, kuleleri, kiliseleri görebiliyorduk. Sanırım Assisi’nin gittikçe yaklaşması vermişti bize o gücü. Francesco göremiyordu, gözleri acıyordu, durmadan akıyordu. Ama ben ikide bir durup gördüklerimi anlatıyordum:</p>
		<p class="normal">“Gittikçe yaklaşıyor. Kuleler iyice göründü, işte San Ruffino’nun kulübesi...”</p>
		<p class="normal">Francesco dinliyor, adımlarını çabuk çabuk atmağa çalışıyordu.</p>
		<p class="normal">“Korkuyorum, korkuyorum,” deyip duruyordu. “Düşü hatırla, Leo Kardeş. Kardeşleri ne durumda bulacağız? Atmaca kaçını alıp götürdü acaba? Bir an önce onlara kavuşmak için hızlı koşuyorum ya, bir yandan da kavuşmasam keşke deyip duruyorum içimden!”</p>
		<p class="normal">Portiuncula’ya vardığımızda güneş batmak üzereydi. Yüreklerimiz çarpıp duruyordu: sanki yıllarca uzakta kalmıştık, Portiuncula sanki canlı bir şeydi, anamızdı bizim... Sessizce ilerledik, gürültü etmeden dalları araladık ve yaklaştık. Kapı açıktı, avlu boştu. Ses duymayınca ürktük. Kardeşlere ne olmuştu? Hava kararmıştı, dönmüş olmaları gerekirdi şimdiye. İçeri girdi. Köşede bir lamba yanıyordu, bir de baktık Masseo Kardeş, ocak başına diz çökmüş, ateşi üflüyor. Kullandığımız odun ıslaktı, dumanı Francesco’yu neredeyse boğacaktı, öksürmeğe başladı. Masseo dönüp onu görünce kollarına atıldı.</p>
		<p class="normal">“Francesco Kardeş! Hoşgeldin!” diye bağırdı, dizlerini ellerini, omuzlarını öperek. “Ta Afrika’da öldüğün haberi gelmişti. Kardeşler kavgaya başladı. Birlikte yaşamaktan usandılar, dağılmağa karar verdiler. Çoğu - gençlerin hepsi - Elias ile birlikte gittiler; şimdi köyleri tarıyorlar. Bernardo ile Pietro, ormanda dua ederek tek başlarına yaşıyorlar. Peder Silvestro o ilk kardeşleri yanına aldı, civar köylerde vâz ediyorlar. Zaman zaman, buraya uğruyor, sonra yeniden yola çıkıyorlar, seni bekliyordum... Hoş geldin, binlerce kez hoşgeldin, Francesco Kardeş!”</p>
		<p class="normal">Sarılıp sarılıp öpüyordu.</p>
		<p class="normal">Francesco tek söz söylemeden ocak başına çöktü. Alevlerin odunu yutuşuna bakıyordu, ellerini ısıtmak için uzattı. Arasıra dudaklarını açıyor, mırıldanıyordu, “Ateş hemşirem, ateş hemşirem.” Sonra yine susuyordu.</p>
		<p class="normal">“Bir şey söyleyecek misin, Francesco Kardeş?” diye sordu Masseo; Francesco konuşsun diye can atıyordu. “İstersen gideyim, bütün kardeşleri toplayıp getireyim. Burada boş boş oturmaktan usandım. Buyur!”</p>
		<p class="normal">“Ne diyeyim, Masseo Kardeş! Ne buyurayım? Sadece şu ocağın başında oturup bekleyeceğim, içimdeki ses böyle yapmamı söylüyor.”</p>
		<p class="normal">Ben de ocak başına çömeldim, su ısıtıp, Francesco’nun ayaklarını yıkadım. Derken ılık suya temiz bir bez batırıp, akmaktan yapışmış olan gözlerini sildim.</p>
		<p class="normal">Hiç birimiz konuşmuyorduk, Franceso’yu yanımızda gördüğümüz için Masseo da, ben de rahattık. Dışarıda, güçlü bir rüzgâr esmeğe başlamıştı. Ağaçlar birbirine vurarak inildeyip duruyordu. Uzaklarda köpekler havlıyordu.</p>
		<p class="normal">Masseo ateşe tencereyi sürmüş, iştah açıcı kokusu yayılan bir yemek pişiriyordu. Biz yokken, ırmak kıyısından kestiği saz ve kamıştan sepet yapıp satmıştı; böylece çalışarak geçimini sağlamıştı. Francesco, dua edermiş gibi elini ateşe uzatmıştı. Dile gelmez bir tatlılık içine daldığı yüzünden belliydi: yeryüzü nesnelerini unutmuştu, bir an sanki ocağın üzerinde havada asılı duruyor gibime geldi. (Kaç kez duymuştum, azizler Tanrıyı düşündüler mi, bedenlerinin ağırlığına üstün gelir, havanın ortasında asılı kalırlardı.) Sonra yavaş yavaş alevlere doğru eğildiğini gördüm... Hiç birimiz konuşmuyorduk. Mutluyduk, gece ilerleyedursun, biz sessizce oturuyorduk.</p>
		<p class="normal">Ansızın Masseo ile ben başımızı kapıya çevirdik. Biri vurmuştu.</p>
		<p class="normal">“Kardeşlerden biri olmalı” dedi Masseo, “İçeri alayım.” Kalktı, dev vücudu neredeyse kamış kirişli tavana değecekti. Kapıyı açtı, birden bir çığlık duyduk. Arkasından, “Ne istiyorsunuz? Kadın giremez buraya. Burası kutsal bir yer hanım,” dedi Masseo.</p>
		<p class="normal">Şaşkın, kalktım. Eşikte bir kadın duruyordu, başı iyice örtülüydü, gözleri görünüyordu sadece.</p>
		<p class="normal">“İzin verirseniz, içeri gireceğim kardeşim,” dedi tatlı sesiyle. “Francesco Kardeşi görmek istiyorum, ille de görmem gerek.”</p>
		<p class="normal">Sesi, Francesco’yu altüst etmişti. Saklanmak istermiş gibi, yüzünü elleriyle örttü. Ben de tanımıştım o sesi, Francesco’nun yanına gidip, “Clara, Francesco Kardeş,” dedim.</p>
		<p class="normal">Kolumu tuttu, “görmek istemiyorum onu!” diye inildedi, dehşet içinde. “Acı bana, Leo Kardeş, onu görmek istemiyorum! Erit onu, Alev kardeş!” diye mırıldandı, yüzünü ateşe çevirerek. “Kardan yapılmış o, erit onu! Su olsun, gitsin. Tanrının ummanına karışsın.”</p>
		<p class="normal">Ama genç kadın eşiği aşmış, Francesco’nun ayakları dibine diz çökmüştü bile. Uzun başörtüsünü çıkardı, yüzü belirdi, ama Francesco ellerini yüzünden çekmiyor, dönüp ona bakmıyordu.</p>
		<p class="normal">“Acı bana, Francesco Kardeş,” dedi kız, sesi tatlıydı, yakınır gibiydi. “Başını kaldır, bak bana.”</p>
		<p class="normal">“Gerçekten Clara isen sen, knot Scifi’nin soylu kızı Clara isen, ve Tanrıyı seviyorsan, Tanrıdan korkuyorsan, gidersin buradan!”</p>
		<p class="normal">Ellerini indirdi, yüzü göründü. Oyulmuştu, solmuştu, gözlerinden akan kanla baştanbaşa lekelenmişti.</p>
		<p class="normal">“İğrenmezsen bak bana,” dedi. “Ben körüm, seni göremem, Tanrıya şükürler olsun!”</p>
		<p class="normal">“Peder Francesco,” diye cevap verdi kız, yüzünü ayaklarına sürterek, “korkma, gözlerimi kaldırıp sana bakacak değilim; ne de senin bana bakmanı istiyorum. Bütün dilediğim, beni dinlemen. Ne olur kulak ver bana!”</p>
		<p class="normal">Francesco istavroz çıkardı. “Çarmıha gerilen İsa adına dinliyorum!”</p>
		<p class="normal">“Francesco Kardeş,” diye başladı kız, sesi derinden geliyordu, kendine güveniyordu. “Yalınayak, paçavalar içinde Assisi sokaklarının birinde sana rastladığım günü hatırlıyor musun? O gün bugün ruhum bedenime sığamaz oldu, kaçıp kurtulmak istiyor. Mum gibi eridim gittim. Bana bakarsan, korkarsın Francesco Kardeş. Ama ruhumu görürsen sevinirsin, çünkü o kukuletalı, düğümlü ipi olan, seninkine benzeyen bir hırka giydi; o da yalınayak. Anam babamla, kız arkadaşımla yaşadığım hayatın tadı yok artık. İnsanlar dünyasını bırakmak istiyorum: fazla daraldı, çok küçük geliyor bana! Saçımı kes Francesco Kardeş ve ateşe at. Beni hırkana sar ve düğümü belime dola, İzin ver, ıssızlığa gidip, kırlangıç gibi kaya üstüne tüneyeyim. Uçup gitmek istiyorum, yeryüzünden kaçmak istiyorum!”</p>
		<p class="normal">Tıpkı kırlangıç gibi cıvıldamağa başlamıştı. Masseo ile ben yere bakıyorduk; ruhun, Tanrıyla bir olma özleminin büyüklüğü altında ezilmiş ağlıyorduk. Yüzü hareketsiz, taş gibi duran Francesco, kızın konuşmasını dinliyordu. Kız, ayakları dibinde yüzükoyun yatıyordu, saçı ocaktan uçan küllerle örtülmüştü, ikide bir duruyor, cevap bekliyordu. Bekliyor, bekliyor, ama Francesco susuyordu. Yüz çizgileri sertleşiyordu.</p>
		<p class="normal">“Yüzünü çevirme, Francesco Kardeş,” diye bağırdı, “kızma. Yalınayak sokaklarda dolaşıp, oynaya sıçraya, türkü söyleyerek bütün ruhları çağırmıyor musun? Demiyor musun?, ‘Tanrıya giden yolum ben. Beni izleyin!’ Senini duydum, anamı babamı, evimi, servetimi, gençliğimi, güzelliğimi, çocuk edinme ümidimi bırakıp geldim. Sorumlusu sensin, bu yüzden, istesen de istemesen de, sonuna kadar dinleyeceksin beni. Dinle bak: bugün dünyaya elveda dedim. En pahalı giysimi giydim, sarı saçımı son bir kez taradım, altın küpelerimi ve bileziklerimi, iri incili gerdanlığımı taktım ve kiliseye gittim. Sosyetenin beni, güzelliğimi görmesini istiyordum, elveda diyecektim artık; bense dünyanın çirkinliğini son bir kez görmek istiyordum. Derken kız arkadaşlarımı da son olarak göreyim dedim. Sevinçten yerimde duramıyordum, gülüyordum, dostlarım şaşırarak sordu: ‘Hayrola Clara, ne oldu sana böyle? Evleniyor musun yoksa?’ dediler. ‘Evleniyorum ya,’ diye cevap verdim onlara, ‘damadım güneşten güzel, kraldan güçlü.’ Pekiyi ne zaman düğün, Allahaşkına söyle.’ ‘Bu gece’ dedim gülerek ‘Bu gece mi!’ Sonra eve döndüm, anama babama kızkardeşlerime uzun uzun bakarak, bir şey söylemeden elveda dedim. Ben gidince, bir kaç saat sonra beni arayıp da bulamayınca, arkamdan, evdeki ağlamaları sızlamaları duymağa başlamıştım bile. Ben Tanrının kucağındayken nasıl bulabilirlerdi ki beni! Hava kararır kararmaz, odamdan sessizce çıkıp, sessizce indim, yola çıktım, zeytinlikten uçar gibi geçtim, San Damiano’yu arkamda bıraktım ve kutsal sığınağımıza geldim. Sen çağırdın, ben geldim.”</p>
		<p class="normal">“Ben mi çağırdım? Ben ha.”</p>
		<p class="normal">“Sen ya, Peder Francesco, sen ya, dün gece uyurken. İyi bilirsin, uykuda sadece beden uyur, ruh uyanık durur. Dün gece adımı çağırdığını işittim. Sendin Francesco Kardeş. Yine penceremin önünde durmuş, bana sesleniyordun. ‘Gel! Gel! Gel!’ diye. Geldim ben de.”</p>
		<p class="normal">Francesco bir çığlık attı ve kaçmak istermiş gibi kalkmağa davrandı. Ama hemen yerine çöktü. Eliyle arayıp bir kütük buldu ve ateşe attı. Sonra yeniden ellerini yüzünün içine aldı, uzun süre ses etmeden öylece durdu.</p>
		<p class="normal">Kız bekledi, ama ses gelmeyince kızdı. Ani bir hareketle göğüslerini dikip, yumruklarını sıkarak, kalçaları üstüne oturdu.</p>
		<p class="normal">“Konuştum, Francesco Kardeş,” dedi, “yüreğimi ayaklarının dibine serdim. Niçin cevap vermiyordun? Cevap vermek görevin senin!”</p>
		<p class="normal">Sessizlik devam ediyordu, vahşi bir rüzgâr kapıyı tıtkırdatıyordu. Francesco kollarını uzattı, bakındı, bizi görebildi. “Leo Kardeş, Masseo Kardeş, yaklaşın!” diye bağırdı, tehlikedeymiş de imdat istermiş gibi. 
		</p>
		<p class="normal">Avuçlarını külle doldurdu, çılgınlar gibi saçına, yüzüne sürdü, küller gözlerinin içine girdi.</p>
		<p class="normal">“Acımıyor musun Francesco Kardeş?” diye yalvardım, “Acı kızcağıza!”</p>
		<p class="normal">“Hayır!” diye bağırdı, sesinde bu denli sertlik ve acılık ilk kez duyuyordum.</p>
		<p class="normal">Elini omuzumdan hızla çekti. “Hayır! Hayır!” diye bağırdı yeniden. “Hayır!”</p>
		<p class="normal">Clara kaşlarını çatarak ayağa sıçradı. İfadesi sertleşmişti. Tâ içinde, babasının kendini beğenmiş soyu zedelenmişti.</p>
		<p class="normal">“Sana yalvaracak değilim,” dedi; “ayaklarının dibinde sürünecek değilim. Gözlerini kaldır, dinle beni! Ben de senin gibi ölümsüz bir ruhum, ben de tehlikedeyim. Dünyayı kurtaracağım diye, köy kent dolaşarak vâz ediyorsun. Beni kurtarsana, ne duruyorsun! Boyun borcun bu senin! Kurtaramazsın, geri çevirirsen beni, ruhum boynuna dolanır, cehenneme kadar çeker seni. Kalk ayağa diyorum sana, kalk, hırka ver, saçımı kes, ve çalı ve çırpı gibi ateşe at. Sonra da traşlı başıma elini koy ve kutsa onu, bana Clara Hemşire de!”</p>
		<p class="normal">Francesco ayağa sıçrayarak kapıya göz attı, kaçmağa yeltenirmiş gibi oraya yöneldi. Masseo ile ben kalkıp, önüne gerildik. Durdu. Baştan ayağa titriyordu, istemeden büyük bir karar almak zorunda kaldığı zamanlar hep böyle yapardı. Başını önüne eğerek, geri geri ocakbaşına gitti ve pervaza dayandı. Alevler vücuduna yansımış, oyun oynuyordu; yüzü tutuşmuş, yanıyordu. Birden dehşet saçan, yürekler parçalayan bir ses duyduk.</p>
		<p class="normal">“Genç kontes, büyük Lors Favorino Scifi’nin kızı, çıplak ayakla yürüyebilir misin sen?”</p>
		<p class="normal">“Yürüyebilirim,” diye cevap verdi kız, kesin ve onurlu bir davranışla.</p>
		<p class="normal">“Açlığa katlanabilir misin, kapı kapı, ekmek dilenebilir misin?”</p>
		<p class="normal">“Dilenebilirim.”</p>
		<p class="normal">“Cüzzamlıları yıkayıp kurulayabilir misin, ağızlarından öpebilir misin?”</p>
		<p class="normal">“Öperim.”</p>
		<p class="normal">“Bu güzelliğinle, çirkin olmağa yanaşabilir misin? Sokak çocukları peşine takılıp ‘Kambur karı! Çarpık bacak!’ diye bağırınca, eskiden güzelken böyle kambur, çarpık bacak bir kocakarı olmak sevindirir mi seni, İsa adına sevindirir mi?”</p>
		<p class="normal">“Sevindirir! Sevindirir!” diye tekrarladı kız ve yemin edermiş gibi elini kaldırdı.</p>
		<p class="normal">“Yapamazsın!”</p>
		<p class="normal">“Yaparım! Kont Scifi’nin kızı sadece servete değil, yoksulluğa, çıplaklığa, gülünç duruma düşmeğe de katlanabilir. Başkalarının yapabileceğini o da yapar.”</p>
		<p class="normal">“Siz kadınlara inanmıyorum. Havva’nın yılanı kulaklarınızı, dudaklarınızı çağlardır yalayıp duruyor. Beni ayartma. Başka kadınlar toplanacak çevrene, sonra da manastırın damına çıkıp kızkardeşlerine bakacaklar - çok geçmeden de sağlam yapılı, iyi sesli şeytanı iki manastır arasında mekik dokumağa başlayacak. Hayır, kalk evine dön. Kadın istemiyoruz aramızda!”</p>
		<p class="normal">“Kadınlar da erkeler gibi tanrı kulu, onların da kurtarılması gereken ruhları var.”</p>
		<p class="normal">“Tanrıya ulaşmak isterlerse, başka yoldan gitsinler onlar. Evlensinler, çoluk çocuk yapsınlar; bıraksınlar, erdemleri çiçek açsın; çöl ıssızlığında değil, insan dünyasının ortasında meyve versinler.”</p>
		<p class="normal">“Erdemin sınırlarını çizmeğe çalışma boşuna. Erdem istediği yerde, özellikle de yalnızca çiçek açıp meyve verebilir.”</p>
		<p class="normal">“Kadınlarda zeka, küstâhlıktır! Her söylenene karşılık vermeği kim öğretti sana.”</p>
		<p class="normal">“Yüreğim.”</p>
		<p class="normal">Francesco ansızın dayanmakta olduğu yerden ayrıldı, ileri geri yürümeğe başladı, her adımda tökezliyordu. Koşup elinden tuttum.</p>
		<p class="normal">“Bırak,” diye bağırdı. “Dokunma bana!”</p>
		<p class="normal">Francesco birden döndü, bir atlayışta, ocak başında buldu kendini. Eğilip bir avuç kül aldı ve kızın başına indirdi. Külleri saçına, yüzüne, boynuna sürdü, ağzına attı. Bir şeyler mırıldanıyordu - dudakları oynuyordu, ama tek söz anlamıyorduk. Homurdandı, kükredi, kuzu gibi meledi, kurt gibi uludu. Yavaş yavaş, nice çabadan sonra, sesi insan sesine yeniden benzedi, korkunç sessizlikte iki söz duyabildik, iki insan sözü:</p>
		<p class="normal">“Clara Hemşire... Clara Hemşire...”</p>
		<p class="normal">Ateş parladı; alevler ikisi de küle belenmiş olan Francesco ile Clara’nın yüzlerinde oynamağa başladı.</p>
		<p class="normal">Lamba çıtırdayarak sönmeğe başladı, ama yağ koymak için kimse ayağa kalkamadı, hepimiz taşlaşmıştık. Lamba söndü, sadece ateşin parıltısı kaldı, Francesco’nun durgun, ince, tam insansı sesi yeniden duyuldu.</p>
		<p class="normal">“Clara Hemşire, Düzenimize hoş geldin!”</p>
		<p class="normal">Francesco’nun Mısır’dan döndüğü haberi, ağızdan ağıza, Assisi’ye ve çevresine yayılmıştı, dediklerine göre orada mucizeler yaratmıştı. Sultanı Hristiyanlaştırmıştı, vaftiz etmişti. Damietta kentini haçlılara teslim etmişti. Bu müjdeyi duyanlar arasında, dağılmış bulunan kardeşler de vardı. Utançtan neredeyse yerin dibine geçecekmiş gibi, her yönden eski ağıllarına yönelmeğe başladılar ve Francesco tarafından açık kollarla karşılandılar.</p>
		<p class="normal">Hepsi de geldi. Portiuncula çok geçmeden doldu, dal getirip çevreye yeni barınaklar yapılması gerekti. Bernardo ile Pietro hâlâ vecd içinde gözleri yarı kapalı geldiler; Capella üşüyordu, başında şapkası yoktu; Pacifico’nun omuzundan lavtası sarkıyordu. En sonra da ağırbaşlı, yabani, iriyarı vücuduyla, çalıya dönmüş kaşlarıyla, üstü sinek kaydı traşlı dudağıyla Elias geldi; elinde kalın bir kitap vardı, arkasından da izleyicileri göründü.</p>
		<p class="normal">“Tanrı seni gerçekten çok seviyor, Francesco kardeş,” dedi. “Seni korusun, ulu amacına erişmen için yeryüzünde sağ bıraktı seni. Ayakların kimbilir daha ne kadar yol tepecek.”</p>
		<p class="normal">“Artık bil, Elias Kardeş, bil ki insanın amacı Tanrıdır, o doruğa erişmenin biricik yolu da ölmektir.”</p>
		<p class="normal">“Kusura bakmayın ama,” diye karşı çıktı Elias, “amacımıza eriştirecek tek yol yaşamaktır.”</p>
		<p class="normal">Hava değişti, bulandı. Herkes kasırganın patlamasını bekliyordu.</p>
		<p class="normal">Francesco üç gün süreyle kardeşlerle konuştu, onları sorguya çekti, kendisi Mısır’dayken, onların hangi yollardan gitmiş olduklarını öğrendi. Çoğu vâz etmek üzere ünlü Bologna’ya gitmişlerdi. Ama oradaki bilgin ilâhiyatçılar, bilgisizliklerini hemen yüzlerine vurmuşlar, onları alabildiğine alçaltmışlardı. Kardeşler de susmak zorunda kalmıştı. Yine de direnmişler, cesaretlerini kırmamışlar, o küstah kentte bir okul açmışlardı, bir çok yeni kardeş Kutsal Yazıyı okumak için bu okula gelmişlerdi. Koca koca kitaplar açıp, geç vakitlere kadar okuyorlardı: vâz etmiyorlar, çalışmıyorlardı, sadece okuyorlardı.</p>
		<p class="normal">Francesco yüreği acı ve öfkeye dolu dinliyordu:</p>
		<p class="normal">“Bittik, Leo Kardeş, mahvolduk!” deyip duruyordu bana. “Buğday ektik, bak, tarlamızı arsız gelincik ve ısırganlar basmış. Nedir bu bilginler, ağılımıza giren bu kurtlar? Eğitimden, bilgiden bana ne. Zihinlerimizde şeytan, yüreğimizde Tanrı var. Gönül bilgisizdir; ömründe kitap açmamıştır hiç. Halimiz ne olacak Leo Kardeş? Nereye gidiyoruz? Uçuruma mı?”</p>
		<p class="normal">Ertesi gün tanımadığı yeni bir papazla karşılaştı. Pek soluktu, adamcağızın yanakları büzülmüştü, iri iri gözleri vardı. Elinde tuttuğu kitaba hevesle sarılmış, eğilmiş okuyordu. Tanrı onun için kaybolmuştu, kardeşler kaybolmuştu, dünyanın bütün insanları kaybolmuştu. Gökyüzüyle yeryüzü arasında bu delikanlı ile kitabından başka şey kalmamıştı.</p>
		<p class="normal">Francesco ona doğru gidip, omuzuna dokundu. Delikanlı ürktü.</p>
		<p class="normal">“Adın ne senin?”</p>
		<p class="normal">“Antonio.”</p>
		<p class="normal">“Nerelisin?”</p>
		<p class="normal">“Portekizli.”</p>
		<p class="normal">“Kitap okumana kim izin verdi?”</p>
		<p class="normal">“Elias Kardeş,” diye cevap verdi delikanlı kitabı göğsüne bastırarak.</p>
		<p class="normal">Ama Francesco uzanıp kitabı aldı. “Ben izin vermiyorum!” diye bağırdı öfkeyle ve “Küle! Küle!” diye seslenerek kitabı ateşe attı.</p>
		<p class="normal">Ama delikanlının alevlere yaşlı gözle baktığını görünce acıdı ona. “Dinle yavrum” dedi, “Her yıl Psakalya’da İsa’nın dirilişini seyre giderdim. İnananlar mezarının çevresini alır, ağlar, sızlar ve açılsın diye yere vururlardı. Derken! Biz inilderken, mezartaşı parçalanır, İsa yeryüzünden fırlar, beyaz bir bayrak dalgalandırarak, bize gülümser, göğe çıkardı. Ancak, bir kez görmedim dirildiğini. O da ünlü ilahiyatçılardan biri, Bologna Üniversitesi mezunlarından bir bilgin geldiğinde, kilisede kürsüye çıkmıştı ve Dirilişi açıklamak için saatlerce konuşmuştu. Kafalarımız bulanıncaya kadar anlatıp durmuştu; o yıl mezartaşı parçalanmadı ve sana yemin ederim, kimse görmedi Dirilişi!”</p>
		<p class="normal">Delikanlı cesaretlendi ve karşılık verdi. “Bense zihnimde İsa’nın neden ve nasıl dirildiğini anlamadan hiç bir şey görmüyorum. Ben sadece insanın zihnine inanıyorum.”</p>
		<p class="normal">Francesco’nun ağzı köpürmeğe başladı, “İşte bu yüzden, ömrün boyunca Dirilişi görmeyeceksin. Nasılmış? Nedenmiş? Ne küstahlık! İnsan zihni lanetlidir.”</p>
		<p class="normal">Gilas Kardeş, durmuş dinliyordu, Francesco’nun sözleri hoşuna gitmişti, gülmemek için elini ağzına kapatmıştı. Francesco’nun elini tutup onu uzaklaştırırken, Giles koşarak arkamızdan geldi.</p>
		<p class="normal">“Tanrı konuşuyor ağzından, Francesco Kardeş,” dedi. “Sen konuşuyorsun, sözlerin hemen harekete dönüyor bende. Bir Pazar günü, sen daha gelmeden, Antonio denen bir delikanlı, koltuğunda bir deste eski püskü kâğıt bana geldi ve Assisi’deki San Ruffiano’ya gidip vâz vermek istediğini söyledi. ‘Hay hay’ dedim, ‘ama bir şartla, kürsüye çıkacak ve koyun gibi ‘Me! Me!’ diye sesleneceksin. Sadece meleyeceksin.’ Delikanlı kendisine takıldığımı sandı. Öfkeden kıpkırmızı oldu, yazmış olduğu sözleri hırkasının içine soktu. ‘Ben koyun değilim, Giles Kardeş’ dedi bana üstten bakarak. ‘İnsanım ben. Melemem, konuşurum. Tanrı insana büyük bir ayrıcalık vermiş, konuşma yeteneği vermiş.’”</p>
		<p class="normal">“Ya sen ne dedin, Giles Kardeş?” diye sordu Francesco, ötekinin duraksadığını görerek.</p>
		<p class="normal">“Doğrusu, Francesco Kardeş, ne diyeceğimi bilemedim. Öksürmekle yetindim: aklıma hiç bir şey gelmiyordu. Allahtan, bir kucak dolusu oduna sarılmış Juniper Kardeşin ormandan döndüğünü gördüm de indirmeğe yardıma koştum. Böylelikle kaçmış oldum.”</p>
		<p class="normal">“Verecek daha iyi bir cevap vardı, Giles Kardeş,” dedi Francesco gülerek. “Şimdi görürsün! Gel, Leo Kardeş.”</p>
		<p class="normal">“Bu kez nereye?” diye sordum, beni yine kar kaplı dağın doruğuna götürür diye tir tir titriyordum.</p>
		<p class="normal">“Şeytanın sütninesine, Bologna’ya.”</p>
		<p class="normal">Bir süre sustu, sonra: “Gemimiz su alıyor, Leo Kardeş. Batacak diye korkuyorum,” dedi. “Ah Bologna, Bologna, bizim Portiuncula’mızı sen yutacaksın!”</p>
		<p class="normal">Yürüdük, hayır yürümedik, koştuk. Hava sıcaktı, hoştu. Elma ve armut ağaçları çiçek açmıştı; ilk gelincikler tarlalarda parıldıyordu; küçük, beyaz sarı papatyalar yeri örtmüştü. Ilık bir meltem esiyordu, tomurcukları açan rüzgârdı bu. Tâ yüreğime ulaştı, onu da açtı. Bilmem neden, bütün o bahar günleri boyunca hep Clara hemşireyi düşündüm, Francesco’nun Clara için piskoposu kandırıp, kendisine San Damiano’yu manastır olarak vermesi sevindirmişti beni.</p>
		<p class="normal">Bir gün Bologna’ya vardık, büyük, yüce bir kentti, halk karınca gibi kaynaşıyordu; meyhanelerin önünde, uzun ve dar kırmızı bayraklar dalgalanıyordu; çarşıda yığın yığın meyve ve sebze vardı; başlarında renk renk tüylü, ata binmiş güzel kadınlar geçiyordu. Dar bir sokağa sapıp , kentin ortasından uzakta çevresi ağaç dizili bir alana vardık. Francesco bakındı ve Elias ile bir çok yeni kardeşin kurmuş olduğu İlahiyat Okuluna doğru gitti. Kapıyı çaldı, koşarak içeri girdi, uzun bir salonda buldu kendini. Uzun ve dar bir masa çevresinde beş altı kardeş oturmuş okuyordu. Duvar haritalarla kaplıydı, raflar kitaplarla doluydu.</p>
		<p class="normal">“Sapkınlar!” diye bağırdı Francesco. “Sapkın Kardeşler! Şeytanın âletleri arasında işiniz ne? Utanın!”</p>
		<p class="normal">Kardeşler korku içinde ayağa sıçradılar. Francesco okudukları kitapları kapayarak ileri geri yürümeğe başladı, bir yandan da bağırıyordu, “Vah sizlere, sapkın kardeşlere, vah! İsa’nın sözlerini unutuyorsunuz: ‘Zihni yoksul olanlara ne mutlu!’ Tanrı bana saf ve bilgisiz kalmamı buyurdu.” Elimden tuttu ve bana dedi: ‘Gel, seni göğe en kısa yoldan götüreceğim. Sen de kardeşlerini elinden tut ve sana göstereceğim yoldan götür! Hepinizin elinden tuttum, ama elinizi kurtardınız ve sizleri Şeytana götürecek olan geniş caddeden gitmeğe başladınız. Kalkın artık, bütün kitapları toplayıp, avluya yığın. Sen, Leo Kardeş, koş bir meşale bul! Sizler de hemen çıkın buradan ve çabucak ananız Portiuncula’ya dönün. Kutsal İtaat adına, yürüyün haydi!”</p>
		<p class="normal">Kitapları, haritaları, eski elyazmalarını avlunun ortasında topladı. Ben koşup bir meşale götürdüm ona.</p>
		<p class="normal">“Ver ateş hemşireyi,” dedi Francesco.</p>
		<p class="normal">Meşaleyi aldı, çömeldi, yığının içine soktu.</p>
		<p class="normal">“İsa adına, kutsal alçakgönüllülük ve kutsal yoksulluk adına!” dedi istavroz çıkararak.</p>
		<p class="normal">Sonra okumak için okula gelmiş olan kardeşlere döndü. “Kaç kişisiniz burada?”</p>
		<p class="normal">“Yedi.”</p>
		<p class="normal">“Altı kişi görüyorum. Öteki nerede?”</p>
		<p class="normal">“Hücresinde. Hasta.”</p>
		<p class="normal">“Kaldırın. Sırtınıza alıp, yola koyulun. Anahtarları bulayım da burayı kilitleyim.”</p>
		<p class="normal">Her şey dilediği gibi olduktan sonra, altı kardeş hasta arkadaşlarını taşıyarak yola koyuldular, bütün o parşömen ve kâğıtlardan arta küçük bir kül yığını kalmıştı avluda. Francesco eğildi, avucuna biraz kül aldı ve her iki avucuna sürttü.</p>
		<p class="normal">“Bak, Leo Kardeş. Oku. Kitap ne diyor?”</p>
		<p class="normal">“İsanın bilgisi külden başka bir şey değil, Franceso Kardeş. ‘<span class="ideitalik">Ceniza y nada! Ceniza y nada!’</span> diye bağırmıştı ya Roma’da karşılaştığımız beyaz hırkalı garip keşiş.”</p>
		<p class="normal">“Hepsi bu kadar mı? Başka bir şey söylemiyor mu? Bak; ikinci sayfanın dibinde. Ne görüyorsun?”</p>
		<p class="normal">Eli üstüne eğildim ve okuyormuş gibi yaptım: “Tanrı aşağı baktı, yeryüzünü gördü ve kızı ateşe seslendi. ‘Kızım ateş’ dedi ona, ‘dünya çürümüş; leş kokusu göğe ağdı. İn ve onu küle çevir.’”</p>
		<p class="normal">“Hayır, hayır” diye karşı çıktı Francesco korkarak. “‘Onu küle çevir’ demiyor, ‘in de arıt’ diyor.”</p>
		<p class="normal">Francesco bir an önce Portiuncula’ya dönmek istiyordu. Siniri bozulmuştu, ağzımı bıçak açmıyordu; büyük bir karar almağa çabaladığı belliydi. Ertesi sabah uyandığımda - geceyi Portiuncula’ya yakın bir mağarada geçirmiştik - dehşet içinde ayağa sıçradığını gördüm.</p>
		<p class="normal">“Bir düş gördüm. Leo Kardeş, korkunç. Kalk çabuk.”</p>
		<p class="normal">“Hayırdır inşallah, Francesco Kardeş.”</p>
		<p class="normal">“Başka bir çoban çıkmıştı. Koyunlar ovaya, zengin otlaklara iniyorlardı, apışaraları semizliyor, yağlanıyordu.</p>
		<p class="normal">“Anlamıyorum Francesco Kardeş.”</p>
		<p class="normal">“Koyunlar ovaya gidiyor, bizse, Leo Kardeş, semirmek istemiyoruz. Biz dağda kalıp taşlarda otlayacağız.”</p>
		<p class="normal">“Kusura bakma, Francesco Kardeş, anlamadım.”</p>
		<p class="normal">“Oynayacağız, el çırpacağız, Tanrı da zamanını bize yukarıdan bakarak geçirecek. Tamam mı, Leo Kardeş?”</p>
		<p class="normal">Hızlı adımlarla, bir an önce varmak istiyormuş gibi yürümeğe başladı. Soluk soluğa arkasından koşuyordum.</p>
		<p class="normal">Portiuncula’ya vardığımızda lamba yakma zamanıydı. Kardeşler hep toplanmış Elias’ın konuşmasını dinliyorlardı. Soluğumuzu tutarak ağaçların ardına saklandık ve son sözlerini işitmek için kulaklarımızı diktik.</p>
		<p class="normal">“Kardeşlerim,” diyordu. “Bir kere dedim, yine diyorum: Düzenimiz bebek değil artık. Büyüdü. Minik bebek kundağına sığmıyor, yeni, daha büyük giysilere, büyük adam giysilerine ihtiyacı var. Bir iki kardeş gidip bize yol açtığı zaman salt yoksulluk iyiydi. Çıplak ayakla dolaşıyorlardı; sadaka olarak verilen bir dilim ekmek iştahlarını yatıştırmağa yetiyordu, yıkık dökük bir kulübe yetiyordu onları barındırmağa. Ama şimdi, Rabbime şükür bir ordu olduk, salt yoksulluk bizim için engel: istemiyoruz onu. Kiliseler manastırlar kurmalıyız, yeryüzünün öteki ucuna misyonerler göndermeliyiz, binlerce kardeşi besleyecek, giydirecek imkânlar bulmalıyız. Salt yoksullukla nasıl olur bu?”</p>
		<p class="normal">Francesco’nun eline yapıştım. Titriyordu. “Duydun mu, duydun mu, Leo Kardeş?” diye fısıldıyordu bana. “Yoksulluğu kendi evinden çıkarmak istiyorlar.” Gözleri yaşla dolmuştu. İleri doğru atılmak ve bağırmak üzereyken tuttum onu.</p>
		<p class="normal">“Sâkin ol Francesco Kardeş, dur bakalım daha ne diyecek. Sabır!”</p>
		<p class="normal">Elias’ın sesi gittikçe gürlüyordu.</p>
		<p class="normal">“Salt sevgi de engel. İlk kardeşler sokaklarda türkü söylüyor, oyun oynuyorlardı. Çocuklar onları taş ve limon kabuğu yağmuruna tutuyordu, adamlar acımadan dövüyorlardı, onlarsa kendilerine eziyet çektiren elleri öpüyorlardı. Salt sevgi dedikleri şey buydu. Bir çocuk dövülebilir, ama bir ordu hiç bir zaman dövülemez. Kutsal sevginin, yaşını silecek mendili yok yanında, haklıyı savunmak, kötüyü öldürmek için kılıcı yok. Bizim sevgimiz baştan aşağı silahlı! Kurtlar arasında yaşıyoruz, bu yüzden kuzu değil, arslan olmak zorundayız. İsa’nın kendi de bir arslandı.</p>
		<p class="normal">“Salt sevgi konusunda da bu kadar. Salt saflık da işimize gelmiyor artık. Zihin, Tanrının insanlığa bahşettiği büyük armağandır; insanı hayvandan ayıran akıldır. Bu yüzden zihinlerimizi zenginleştirmek, okullar kurmak, herkesin soytarısı olmayı bırakmak boynumuzun borcu. Yürek iyidir, o da Tanrının büyük armağanıdır. Ama dilsizdir, ya da konuşmak için alçalmaz. Zihin, sözü kılıç gibi kullanır, söz ise kardeşlerim, Tanrının oğludur. Bizler Hristiyan askerleri olmalıyız, Hristiyan soytarıları değil; en seçkin, en emin silâhımız da söz. Şimdi eğilip Francesco Kardeşin elini öpüyoruz. Şimdiye dek çok iyi gördü görevini. Bebekken bizi emzirdi, ama büyüdük artık, eğiliyor, babamızın elinden öpüyoruz ve onu geride bırakıp yola çıkıyoruz. Elveda Francesco Kardeş, gidiyoruz!”</p>
		<p class="normal">Francesco bütün bu konuşma süresince yerinde zıplayıp durdu; ileri atılmak istiyordu, ama sımsıkı tutmuştum onu.</p>
		<p class="normal">“Sabır, Francesco Kardeş,” deyip duruyordum ona. “Bırak bitirsin, bakalım ne kadar ileri gidecek.”</p>
		<p class="normal">“Düşüm... gördüğüm düş,” diye mırıldandı Francesco. “Tanrı yardıma gelseydi ah!”</p>
		<p class="normal">Kardeşlerin el çırpıp, kendinden geçmiş gibi çığırdıklarını duyduk. Çoğu herhalde Elias’a sarılıp elinden öpüyordu. Francesco kendini tutamaz oldu artık, kapıya fırladı. Ben de arkasından. 
		</p>
		<p class="normal">Kardeşler onu görünce taş kesildiler, Elias’ı ortada bırakıp, geri geri çekildiler. Elias’ın elinde boyundan yüksek, kanca biçiminde bir çoban asâsı vardı. Francesco sendeleyerek ona yürüdü.</p>
		<p class="normal">“Bu asâyı nerede buldun, Elias Kardeş?” dedi titrek bir sesle.</p>
		<p class="normal">“Elias konuyu değiştirdi. “Kardeşlerle konuşuyordum da,” dedi.</p>
		<p class="normal">“Duydum. Her şeyi duydum. Ama ben asâyı soruyorum sana. Nerde buldun onu?”</p>
		<p class="normal">“Bilmiyorum. Mucize mi desem? Bu sabah başım taşın üstünde uyuklarken, önceden hiç görmediğim, ama sana pek benzeyen bir kardeş geldi, Francesco Kardeş, gelip bu değneği yanıma, toprağa dikti ve kayboldu. Sen olmayasın Francesco Kardeş?”</p>
		<p class="normal">“Bendim ya, elim kırılsın! Ben de uyukluyorum senin gibi,” diye homurdandı yumruklarını sıkarak. “Bendim, Elias Kardeş!”</p>
		<p class="normal">Ama hemen düzeltti sözünü: “Hayır, hayır ben değildim; başka biriydi - eli sağ olsun!”</p>
		<p class="normal">Elias, Francesco’nun kekelemesine acır gibi gülümsüyordu. Kardeşlerin çoğu kıs kıs gülüyordu. Arkamdaki iki kişinin sesini duydum:</p>
		<p class="normal">“Aklını oynattı,” diyordu biri. </p>
		<p class="normal">Bernardo, Pietro ve Peder Silvestro, Francesco’ya doğru gittiler; öteki ilk kardeşler elini öpmeğe koştular. Elias ile fırkası oldukları yerde duruyorlardı, arkalarındaki yeni izleyiciler ses çıkarmıyordu. Francesco ağlamamak için dudaklarını ısırıyordu, soluk yüzü acıyla kaplı, onlara yaklaşıp elini kaldırdı, bir bir kutsadı onları, hepsi de tedirginlik içindeydiler. Derken bir tabure getirmelerini rica etti, yorgundu, kardeşlere bir şeyler söylemek istiyordu. Masseo koştu tabureyi getirdi. Francesco üstüne çöktü, sonra önüne eğilip yüzünü elleri içine aldı, uzun bir süre konuşmadan öyle durdu. Ben yanındaydım, şakaklarındaki damarların şiştiğini görüyordum. Juniper’e işaret ettim, bir tas su getirdi. Francesco iki yudum aldı, “Tanrı senden razı olsun su kardeş,” diye mırıldandı, derin derin soluyarak. Sonra, bütün gücünü kullanarak kalktı, kollarını açtı. 
		</p>
		<p class="normal">“Kardeşlerim” dedi duyulmayacak kadar alçak bir sesle, kısık kısık soluyordu. “Kardeşlerim, Tanrı bana bir avuç dolusu tohum verdi, ben de ekmeğe gittim. Ellerimi göğe kaldırıp, yağmur için dua ettim, yağmur yağdı; filizlerim büyüsün diye güneşi göndermesi için dua ettim, güneşi gönderdi, filizler büyüdü, tarla tohumla yeşillendi. Tanrının bana bahşettiği tohum hangisiydi diye eğilip baktım, ve gördüm: kutsal buğdayı gördüm, ama yanında küstah gelinciklerle birlikte. Tanrının buyruğu buymuş diye düşündüm. Kimbilir - gelincikler kırmızıdır, güzeldir, yüreklerinde de siyah bir haç vardır - belki de güzellik de buğday kadar insanları besler dedim. Tanrı razı olsun gelinciklerden! Kardeşlerim - buğdaylar, gelincikler - dinleyin beni, bu gece ağır bir söz söyleyeceğim sizlere.”</p>
		<p class="normal">“Sanırım, Elias kardeş haklı. Evet, görevimi gördüm. Ekmek idi, ektim. Şimdi başkaları gelsin sulasın, biçsin. Biçmek ve kârından faydalanmak için yaratılmamışım ben, görevim sürüp ekmek, sonra da gitmekti. Yemin ederim ki, gitmek istemiyorum. Sizi aşırı seviyorum kardeşlerim - kardeşlerimize tapıyorum - nasıl bırakıp gidebilirim? Ama dün gece düşümde görür gibi oldum. Görmedim Onu, sadece sesini duydum: “Francesco,” dedi, “Elinden geleni yaptın, artık yapacağın bir şey kalmadı. Şimdi git, Potiuncula’ya, kardeşlerden birinin elinde boyunu aşan bir asâ var...”</p>
		<p class="normal">Francesco devam edemedi. Hepimiz ağzımız açık bekliyorduk. Elias bir adım ileri attı, ama Francesco’nun ona keskin bir bakış fırlatması üzerine durdu.</p>
		<p class="normal">“Size yemin ederim,” diye devam etti. “Bunun Elias olacağı aklıma gelmemişti. Bağışla beni Rabbim böyle dediğim için, ama tehlikeli biri o: erdemleri, bizim temelimizi ve sağlamlığımızı sağlayan erdemlerin tam tersi. Kutsal yoksulluk, sevgi, kutsal basitlik ona göre değil! O bir fatih olarak yaratılmış, bu erdemlerse fatihe yakışmaz... Yalnızlığı seven Bernardo’yu, veya Sior Pietro’yu, ya da Peder Silvestro’yu düşünüyordum. İsa’nın sürüsünü kendisine yakışan otlaklara götürecekti - çorak toprağa, kutsal taşlara, tükenmeden yanmakta devam eden çalılara. Seçtiklerim oydu, ama Tanrı birini daha seçti - buyruğu yerine getirilecektir! Yaklaşma Elias kaptan. Acım yatıştığında, yüreğim ferahladığında yeniden çağırırım seni başının üstüne koyacağım elim titremediği, öfkeden yazmadığı zaman, sevginin kendi gibi serinlediğinde.”</p>
		<p class="normal">Kollarını göğsünde kavuşturup başını kaldırdı. Gözlerinden akan sıvı yanaklarından aşağı yuvarlanıyor, bıyığını sakalını kana buluyordu. Acı çekiyordu, ama dudaklarını ısırıyor, belli etmiyordu.</p>
		<p class="normal">“Anlayamıyorsam da Rabbim,” diye mırıldandı, “soru sormuyorum - ben kimim, soru soracak kim? Karşı koymuyorum - karşı koyacak kim, ben kimim? Biçtiğin kader dipsiz bir kuyu. O kuyuya inip nasıl inceleyebilirim onları? Binlerce yıl ilerisine bakıyor, öyle karar veriyorsun. İsa’nın bir hiç olan beynine haksızlık gibi görünen şey, bundan bir yıl sonra İsa’nın kurtuluşunun anası oluyor. Bugün haksızlık dediğimiz şey olmasaydı, belki de adalet hiç bir zaman insanlığa gelmeyecekti.”</p>
		<p class="normal">Francesco konuştukça yüzü parlıyordu. Bu düşünce durup dururken doğmuştu kafasında, önceden hiç düşünmemişti sanki bunları, yüreği yatışır gibiydi. Gülümseyerek Elias’a dönüp yaklaşmasını işaret etti. Elias, elinde sımsıkı tuttuğu çoban asâsıyla ilerledi.</p>
		<p class="normal">“Başını eğ, Elias Kardeş,” dedi kibar sesiyle. “Hayır, duam seninle olsun. Bak ellerim serinledi, titremiyorlar artık.”</p>
		<p class="normal">İki elini de Elias’ın başı üstüne koydu. “Elias Kardeş,” diye bağırdı pes bir sesle.. “Tanrı anlaşılmaz, ucu bucağı yok. Rahmetini dilediği gibi insanlar arasında dağıtıyor; bizimkiyle bir olmayan bir ölçü birimi kullanıyor; öyle bir düşüncesi var ki onun, insanın zihni küle çevrilmeden yanaşamaz ona. Asâyı ver!”</p>
		<p class="normal">Elias bir durakladı, sonra asâyı geri çekti, sımsıkı elinde tutuyordu. Ama Francesco uzanıp, buyurur gibi “Asâyı ver!” dedi.</p>
		<p class="normal">Elias boyun eğerek asâyı verdi. Francesco aynı derin, durgun sesiyle devam etti:</p>
		<p class="normal">“Tanrı buyurdu Elias Kardeş, ben de Ona boyun eğiyorum. Rabbim sesini doğru yorumladıysam bir belirti göster bana. Gök açık şimdi, bir gökgürültüsü gönder; ya da kapıya vur paramparça et; ya da elimi başının üstüne koyup şu adamı kutsamadan elimi kopart.”</p>
		<p class="normal">Sessiz durup bekledi. Hiç bir şey olmuyordu. Derken kolunu sert bir hareketle kaldırıp bağırdı. “Elias Kardeş, elimi başının üstüne koyuyorum, eğil. Kardeşim, sürümü sana emanet ediyorum, onları Tanrının gösterdiği yolda ilet, Tanrı sana nerde buyurursa, onları orada otlat. Hesabı artık bana değil, Tanrıya vereceksin. Elimde bir tek şey kaldı yapacak, o da hayır duamı vermem size... Seni kutsuyorum Elias Kardeş. Asâyı al, öne düş, sürüye kılavuzluk et!”</p>
		<p class="normal">Kanla karışık yaşlar akıyordu gözlerinden. Çevresindeki kardeşlere bir bir baktı, elveda dermiş gibi.</p>
		<p class="normal">“Ağladığım için kusura bakmayın kardeşlerim,” dedi hırkasının yeniyle gözlerini silerek. “Ayrılığın bu denli acıklı olduğunu bilmezdim! Elveda! Üzülmeyin: yanınızdan ayrılacak değilim, daima sizinle olacağım, dilsiz, görünmeden. Beni sadece geceleyin düşlerinizde göreceksiniz. Ve siz, üç güzel birbirinizden ayrılmaz hemşireler - kutsal, üç kez soylu yoksulluk hanım, eşim benim, paçavralar içindeki çıplak ayaklı, aç eşim: ve kutsal üç kez soylu sevgi, ey Maria, yaşlarını kurulamak için yanında mendil taşımayan, adam öldürmek için kılıç kullanmayan, emzirdiğin bebek tanrıyı taşıyan; ve sen kutsal, üç kez soylu saflık, bütün sorulara verdiğin cevap ‘Bilmem’ olan ve arkasından bilgece gülümseyen: hepinize yalvarıyorum kardeşleri terketmeyin, güçlükleri sırasında yanıbaşlarında olun. Hep tetikte bekleyen tazı köpekleri gibi, sürünün çevresinde dolaşın ve tek koyunun bile yalnış yola sapmasına meydan bırakmayın.”</p>
		<p class="normal">Sustu derken yeniden hepimize bir bir bakıp gülümsedi. Yüreği hâlâ boşalmamıştı.</p>
		<p class="normal">“Resmini düzenimizin mührüne koyacağımız bir kuş seçecek olsak, hangisi olurdu bu kuş yavrularım? Kartal değil, Elias Kardeş; ne de tavus kuşu, Capella Kardeş; ne de bülbül, Pacifico Kardeş; yalnızlığı seven yaban güvercini de değil, Bernardo Kardeş; hattâ sarı asma kuşu bile değil, Leo Kardeş, kukuletalı tarlakuşu!”</p>
		<p class="normal">Gülerek tarlakuşunun kasidesine başladı:</p>
		<p class="normal">“Tarlakuşu kardeşin de bizimki gibi kukuletası vardır; tüyleri hırkalarımızın renginde, toprak rengindedir; o da saf ve yoksuldur. Bir buğday tanesi bulmak için sokak sokak dolaşır, daldan dala koşar. Sabahleyin göklere çıkar hep - türkü söyleyerek, ışıkla sarhoş. Gözden kaybolur gökte, sonra minik bir kıl parçası gibi gerisingeri yeryüzüne düşer. Tarlakuşu kardeş sabah duasını okumuştur: Tanrıya yükselmiş, derken yeniden toprağa dönmüştür.</p>
		<p class="normal">Elias elini kaldırdı, konuşacağını işaret etti.</p>
		<p class="normal">“Eken, aynı zamanda biçer de Francesco Kardeş, çünkü zihninde, gelecekteki hasatın tadını önceden duymuştur. Kutsalsın, Francesco Kardeş, çünkü Tanrının sana ettiği görevi tam olarak başardın. Şimdi, rahat ile ve temiz vicdanla, yüksek asâyı başka ellere veriyorsun. Tanrının huzuruna çıktığında Francesco Kardeş, kolların buğday başaklarıyla dolu olacak. Bu asâyı kaldırıyor ve sana yemin ediyorum ki, senin bir tek ayak izinden başlayıp genişlettiğin üç dört kardeş alacak yolu, ben binlercesini taşıyacak geniş cadde yapacağım.”</p>
		<p class="normal">“Düzenimizi üstüne kurduğum erdemleri öyle genişleteceğim ki, sadece üç dört kardeş değil, binlercesi faydalansın. Bu alçakgönüllü Portiuncula’yı da - yemin ediyorum - Tanrının yüce kalesi ve sarayı haline getireceğim.”</p>
		<p class="normal">Bunu dedikten sonra, ocağın önüne iki tabure konmasını söyledi. Francesco’yu elinden tutup birine oturttu, kendi de ötekine oturdu. Sonra kardeşler bir bir sırayla önlerinden geçtiler, arkadan da yeni öğrenciler geliyordu: herkes, ilkin Francesco’nun sonra da Elias’ın elini öptü. Francesco’nun yüzü durgundu, acı doluydu; Elias’ınki muzaffer, parlıyordu, ve yetki, dudakları, kaşları ve kocaman alt çenesi çevresinde dolaşıyordu.</p>
		<p class="normal">Ertesi gün, Francesco eğildi, Portiuncula’nın eşiğini öptü. Sonra aranarak elimi buldu. “Gel, Leo Kardeşçik, kovulduk evimizden” dedi.</p>
		<p class="normal">Francesco her adımda tökezliyordu, gide gide orman yoluna girdik. Francesco ağaçlara toslamasın diye sımsıkı elinden tutmuştum. Ormanda kendi eliyle dallardan yapmış olduğu kulübeye varır varmaz, Francesco yere oturdu ve çevresine baktı.</p>
		<p class="normal">“Dünya karardı mı ne, Leo Kardeş!” diye bağırdı, “yoksa iyiden iyiye görmez mi oldum artık? Hiç bir şey görmüyorum, Leo Kardeş, hiç bir şey!”</p>
		<p class="normal">“Nice gizli iyileştirme yolları var, Peder Silvestro’nun bildiği,” diye cevap verdim. “İşittiğime göre göz hastalıkları da iyi ediyormuş. Çağırayım onu.”</p>
		<p class="normal">“Hayır hayır, Leo Kardeş, böyle kalmak istiyorum. Böyle karanlıkta. Daha iyi oluyor, çevremdeki dünyayı görmediğim doğru, ama yaratıcısını daha iyi görüyorum böyle.”</p>
		<p class="normal">Sustu. Sancısı gittikçe artıyordu, bir an olsun avutmak için, zihnini başka yana saptırdı.</p>
		<p class="normal">“Clara Hemşire nasıl?” diye sordu, sesini yüksek çıkaramadığından yanına yaklaşmamı işaret ederek. “Nasıl? Unuttum gitti, epey zaman geçti aradan. Ama tanrı unutmamıştır, eminim. Söyle ne oldu ona?”</p>
		<p class="normal">“Söylediklerini bir bir yerine getirdi, Francesco Kardeş. San Damiona’ya gidip rahibe hayatı sürmeğe başladı. Assisi’li hanımlar bunu duyar duymaz, üşüştüler, soru yağmuruna tuttular onu, çoğu geri dönmek istemedi, Clara’nın sürdüğü hayat pek tatlı gelmişti onlara. Hepsi de ona saygı gösteriyorladı. İlk yanında kalan kızkardeşi Agnes oldu, o da manastıra girdi, saçını kesti, hırkayı giydi. Damadı seven başkaları da katıldı - evlenmemiş kızlar, hatta iki üç evli kadın. Clara bir bal damlası sanki de, arılar her yönden akın ediyorlar; varlıklarını yoksula dağıtıp dünyanın patırtısına elveda diyerek, San Damiona’da Tanrının sükûnuna kavuşmağa geliyorlar.”</p>
		<p class="normal">“Tanrı yardımcıları olsun,” dedi Francesco. “Kadınlar yabani hayvanlardır. Ancak Tanrı onları dile getirebilir. Sadece O!”</p>
		<p class="normal">“Emin ol Francesco Kardeş, Clara izinden bir an için ayrılmıyor. O da senin gibi, cüzzamlılara uğruyor, onları yıkayıp yediriyor; o da senin gibi yediği şey tatlı olmasın, bedeni zevk almasın diye aşına kül katıyor. Bütün gece boyunca uyanık kalıp, dua ediyor. Vücudu şimdiden ihtiyarladı, yanakları soldu, gözleri yaşla bulandı. Bu halde Tanrının huzuruna çıkmağa hazırlanıyor. Peder Silvestro manastırında olup biteni anlamak için zaman zaman oraya uğrayan tek kardeş. Hemşirelerden biri Aşai Rabbani töreni dilerse, itiraflara kulak veriyor.”</p>
		<p class="normal">Bir an duraksadım, ama devam etmeğe karar verdim.</p>
		<p class="normal">“Francesco Kardeş, izin verirsen, sana başka bir şey söyleyeceğim. San Damiano’daki hayat, Portiuncula’dakinden daha kutsal. Niye mi? Clara Hemşire dizginleri sımsıkı elinde tutuyor, oysa sen koyuverdin - hem kime verdin? Elias’a!”</p>
		<p class="normal">“Ben vermedim.” diye karşı çıktı Francesco, “ben vermedim, Tanrı verdi. Sesini duydum onun. O buyurdu bana böyle davranmam için.”</p>
		<p class="normal">Başımı salladım. “Pekâla biliyorsun ki, Francesco Kardeş, Şeytan, insanlığı tuzağa düşürmek için, sesini Tanrınınkine benzetebilir.”</p>
		<p class="normal">Francesco ürperdi. “Sus!” diye bağırdı. “Yüreğimi parçalıyorsun. Tanrının sesi değilse, bittim demektir!”</p>
		<p class="normal">Göz yine akıyordu, feci sancılar yeniden başladı. Ona acıdım, gidip sarıldım.</p>
		<p class="normal">“Bağışla beni Francesco Kardeş. Yanılmıyorsun. Tanrının sesiydi. Ağlama.”</p>
		<p class="normal">Bir şey demedi. Avuçlarını gözlerine dayamış, sancıdan kıvranıyordu.</p>
		<p class="normal">O gece uyuyamadı. Beni uyandırmasın diye de, ikide bir dışarı çıkıyordu. Nasıl uyuyabilirdim! İniltileri duydukça yüreğim parçalanıyordu. Gün ağarır ağırmaz, Peder Silvestro’yu bulmaya gittim.</p>
		<p class="normal">“Koş git, ateş yak,” dedi bana. “Dağlama demirini alır, birazdan gelirim. Tanrı yardımcımız olsun.!”</p>
		<p class="normal">Francesco’yu her zamanki gibi başı dizleri arasında, kapının önüne oturmuş buldum: kolları, ayakları, tortop olmuştu. Uyuyordu. Ayak ucunda yürüyerek kulübeye girip ateş yaktım. Sonra yanına oturup, Peder Silvestro’yu bekledim; düş görüyor olmalıydı. Dizleri titriyordu; başı gittikçe aşağı düşüyordu. Yere değdi, değecekti.</p>
		<p class="normal">Peder Silvestro’nun ağaçların arkasından gelen ayak sesleri uyandırdı onu. Elini uzatıp beni buldu.</p>
		<p class="normal">“Sen misin, Leo Kardeş?”</p>
		<p class="normal">“Benim, Francesco Kardeş. Kaygılanma. Niye öyle titriyorsun?”</p>
		<p class="normal">“Diz çök, Leo Kardeş. Ölüm Kardeş gelsin diye benimle birlikte yalvar. Dayanamıyorum artık!”</p>
		<p class="normal">Konuşurken biz, Peder Silvestro elinde uzun bir demir çubuk, karşımıza çıktı.</p>
		<p class="normal">“Kimsin sen?” diye sordu Francesco, ürkerek.</p>
		<p class="normal">“Benim, Peder Silvestro. Gözlerini iyileştirmeğe geldim. Kendini yeniden duaya adayabilmen için, Tanrının yardımıyla acını yok etmeğe geldim.”</p>
		<p class="normal">“Acı da bir duadır Peder Silvestro, o da duadır...” İçini çekerek sırtüstü yere uzandı.</p>
		<p class="normal">Peder Silvestro istavroz çıkardı ve demiri ateşe sokup, kızarıncaya kadar bıraktı. Sonra alıp, yaklaştı. Francesco, papazın gölgesinin üstüne düştüğünü, elindeki kızıl demiri belli belirsiz görüyordu. Kollarını uzattı.</p>
		<p class="normal">“Kızıl demir kardeş,” dedi yalvararak, “fazla acıtma beni, yalvarırım sana. Senin gibi demirden değilim ben, etten yapılmışım, fazla dayanamam.”</p>
		<p class="normal">“Tanrıya dua et, Francesco Kardeş,” dedi Peder Silvestro.</p>
		<p class="normal">“Dişini sık ve kutsal hayatın uğruna ruhuna sarıl. Çok acıyacak çünkü.”</p>
		<p class="normal">Francesco Tanrıya seslenmeğe vakit bulamadan Peder Silvestro kızgın demiri hastanın şakaklarına değdirdi. Francesco yürekler parçalayıcı bir çığlık atarak bayıldı. Yüzüne su attık, sonra kaldırıp kulübenin içine aldık, minderi üstüne yatırdık, kendini kurtarmasını diliyordu.</p>
		<p class="normal">Peder Silvestro yanında kaldı, dua ediyordu. Yere çöktüm, ağlamağa başladım.</p>
		<p class="normal">Francesco krizi atlatıp başını kaldırdığında titredim. Şakakları iki derin yaraydı, gözleri kan çeşmesi. Elini uzatıp kolumu aradı, çaresizlik içinde sarıldı.</p>
		<p class="normal">“Leo Kardeş, Leo Kardeş,” dedi soluk soluğa “söyle bana, Tanrının sonsuz esirgeyici olduğunu: güç ver bana: dayanabileyim!”</p>
		<p class="normal">“Çarmıhtaki İsa’yı düşün,” diye cevap verdim. “Ellerindeki ayaklarındaki çivileri düşün, böğründen akan kanı.”</p>
		<p class="normal">Francesco başını salladı. “O Tanrı idi, bense toprağım!” 
		</p>
		<p class="normal">Minderi üstünde doğruldu, başını eskisi gibi dizleri arasına soktu ve bütün gün, tek kelime söylemedi.</p>
		<p class="normal">Hava kararırken kardeşlerden bir lokma ekmek dilemek için Portiuncula’ya koştum; karmakarışık bir akşamdı. Ağaçların ardından kurşun gibi inmekte olan şey güneş değildi, geçerken ormanı - ormanı, taşı toprağı, uzaklarda yüksek Assisi kalesini - tutuşturan ateşten koca bir toptu; alevlere sarılmıştı her şey. Birden tuhaf bir korkuya kapıldım ve koşmağa başladım. Güneş, yanan ağaçlar, içimdeki yüreğim, her şey tutuşmuştu, yangın beni de sarmasın diye kaçıyordum. Ama Portiuncula’ın önüne gelir gelmez, yatıştım. Düzenimizin sevgilisi, öksüz kalan beşik, orada geçirdiğimiz dile getirelemeyecek kadar tatlı anları hatırlattı bize, o kutsal duaları, kutsal konuşmaları, tek bir ekmek kırıntısının açlığımızı giderdiği o kutsal yemekleri: Francesco’nun aramızda nazik bir güneş gibi parlamasını. Rahat soluyabilmek için bir kaç dakika durdum, kardeşlerin kahkahaları geliyordu içerden. Biri Francesco’nun sesini taklit ediyor, ötekiler gülmekten kırılıyorlardı. Ama ben girince, sustular. İlk kardeşler yoktu, yenileri yer sofrasında yemek yiyorlardı.</p>
		<p class="normal">“Talı küçük dilenciden ne haber?” diye sordu aralarından biri. “Türkü söyleyip, oynamıyor mu artık?”</p>
		<p class="normal">“Çığlıkları buraya kadar geldi” dedi başka biri. “Peder Silvestro gidip gözlerini çıkarmış galiba?”</p>
		<p class="normal">Cevap vermedim. Yüreğim, meydan okurcasına baş kaldırmış. İçimde zehir dolu bir yılan gibi ıslık çalmağa başlamıştı. Ağzımı açacak olsam, ağzımdan küfür ve kahkaha çıkacaktı. Tanrıdan korktuğumdan sustum. Bana attıkları ekmek parçasını alıp ayırdım.</p>
		<p class="normal">Francesco’nun hastalığı yüzünden, bulunduğumuz yerden gitmeyi düşünmüyorduk. Peder Silvestro her gün uğruyordu, bir sabah Francesco’ya San Damiano’dan bir haber getirdi.</p>
		<p class="normal">“Cala Hemşire elinden öpüyor, Francesco Kardeş, kendisini ziyaret etmeni rica ediyor. Manastıra hâlâ uğramamış, kutsamamışsın onları; henüz seni görmek, dudaklarında çıkacak yatıştırıcı sözleri duymak fırsatını elde edememişler. Ne de olsa kadın bunlar, Tanrının bağrında, güven altında olsalar da avutulmak isterler... Clara Hemşire sana şu sözleri dememi söyledi. ‘San Damiano’ya buyur, huzurundan esirgeme bizi, seni görelim, dinleyelim, ferahlayalım.’”</p>
		<p class="normal">Francesco başını salladı. “Ne dersin, Peder Silvestro? Gitsem mi?”</p>
		<p class="normal">“Git Francesco Kardeş. Kadın onlar. Acı.”</p>
		<p class="normal">“Peder Silvestro, yine kıssa ile konuşacağım. Leo Kardeş sen de dinle. Keşke bütün kardeşler burada olaydı da, dinleyeydi.</p>
		<p class="normal">“Günün birinde, bir manastır baş rahibi, kadının birinin eline dokundu diye, keşişlerden birini kovmuş. ‘Ama o dindar bir kadındı, eli temizdi’, diye karşı çıkmış keşiş. Baş rahip cevap vermiş: ‘Yağmur da temizdir toprak da, ama birleşmiye görsünler, çamur olup çıkarlar. Erkek eli, kadın eline değdi mi de, aynı şey olur.’”</p>
		<p class="normal">“Bunlar ağır sözler Francesco,” dedi Peder Silvestro, “kadınlar dayanamaz bu sözleri işitmeğe”</p>
		<p class="normal">“Erkekler dayanır da,” dedim, hayatımda gördüğüm bütün genç tazeleri, dokunmayı istediğim binlerce elleri korkuyla hatırlayarak.</p>
		<p class="normal">“Kutsal Meryemi düşün.” diye ileri sürdü Peder Silvestro.</p>
		<p class="normal">“Dokunan olmadı ona. Yusuf bile,” diye cevap verdi birkaç kez istavroz çıkararak. “Havva’yı unuttun galiba!”</p>
		<p class="normal">“Her neyse, Clara Hemşireye ne diyeyim? San Damiano’nun kapısında ayakta bekliyordur. Ne diyeyim ona?”</p>
		<p class="normal">“Portiuncula’dan San Damiano’ya giden yol beyaz çiçeklerle kaplandığında geleceğimi söyle.”</p>
		<p class="normal">“Yani hiç bir zaman öyle mi?”</p>
		<p class="normal">“Hiç bir zaman ya da daima, ancak Tanrının söyleyebileceği sözlerdir, Peder Silvestro. Şimdi bile, şu konuştuğumuz anda, Tanrı yola beyaz çiçekler döşemiş olabilir. Leo Kardeş, git bak!”</p>
		<p class="normal">Peder Silvestro, başını şüpheli şüpheli salladı ama ben, yüreğim patlayacakmış gibi güm güm atarak dışarı fırladım. Ormanlar arasından geçen yola girdim. Henüz sabahtı, öyle soğuktu ki, yerin karla kaplı olduğunu sanırdınız. Yürek çarpıntım gırtlağıma çıkar gibiydi. Mucizeden emindim; hava mucize kokuyordu. Francesco’nun kanlı yüzünü bana çevirip, “Leo Kardeş git bak!” dediği zaman parlıyordu, zihninde yol çiçekleşmişti bile.</p>
		<p class="normal">Koştum anayola çıktım, birden çığlık attım: bütün yol çitler, taşlar, molozlar göz görebildiği kadar beyaz çiçeklerle örtülmüştü. Dizüstü çökerek, Görünmeyene teşekkür ettim. Sonra bir avuç dolusu çiçek koparıp, koşa koşa kulübeye döndüm, içeri girdim, yorgunluktan ve zevkten soluk soluğaydım.</p>
		<p class="normal">“Francesco Kardeş,” diye çağırdım, “yol beyaz çiçeklerle örtülmüş. Bak. Sana bir avuç koparıp getirdim.”</p>
		<p class="normal">Peder Silvestro, Francesco’nun ayaklarına kapanıp öptü. “Bağışla Francesco Kardeş, böyle şey olmaz gibisinden başımı salladığım için. İnanmamıştım.”</p>
		<p class="normal">Francesco çiçekleri alıp, kanlı gözkapaklarına ve şakaklarındaki yaralara bastırdı. “Baba... Baba...” diye mırıldandı. ağlayarak taçyapraklarını defalarca öpüp.</p>
		<p class="normal">“Niye bu kadar şaşırdınız?” diye sordu, bize dönüp “Mucize olmayan ne var ki? İçtiğimiz su, teptiğimiz toprak, her akşam yıldızlarıyla üstümüze inen gece; güneş, ay? Hepsi de mucize değil mi? Ağacın en ufak yaprağını alıp ışığa tutun, ne büyük mucizedir! Bir yüzünde çarmıh görürsünüz; ters çevirince de Dirilişi! Yaprak değil, kardeşlerim, yüreklerimiz o!”</p>
		<p class="normal">Peder Silvestro, Francesco’nun elini öptü, “Francesco Kardeş, Tanrıdan bir belirti istedin geldi: Tanrı yolu çiçekle döşedi, Clara Hemşire’ye gidip söyleyeyim mi geleceğini?”</p>
		<p class="normal">“Git söyle. İstediğinden değil, Tanrı buyurduğu için geliyor de. Gökten düşen şu çiçekleri de al ona götür. Yeryüzüne değince hepsi de baştanbaşa kana belendiler.”</p>
		<p class="normal">Böyle diyerek elindeki kanlı çiçekleri Peder Silvestroya verdi.</p>
		<p class="normal">Peder Silvestro gittikten sonra ateş yakmak için çömeldim. Su ısıttım, Francesco’nun yüzünün yıkadım, ayaklarını ellerini temizledim, parmaklarımı tarak gibi kullanarak saçını düzelttim, O, iki yana açık kollarıyla küçük bir çocuk gibi, kendisini gösterdiğim özene bırakıyordu. İşim bitince, onu elinden tutup ayağa kaldırdım. Ama dizleri tutmuyordu, dik duramıyordu.</p>
		<p class="normal">“Nasıl gideceğiz, Francesco Kardeş?” diye sordum umutsuzluk içinde, “Dizlerin götürmüyor.”</p>
		<p class="normal">“Bırak şimdi dizlerimi, Leo Kardeş, ruhumu düşün sen. O taşır beni... Başla yürümeğe!”</p>
		<p class="normal">Dudaklarını ısırarak olanca gücünü kullandı ve kulübeden çıkıp yola düzüldük.</p>
		<p class="normal">“Leo Kardeş,” dedi dışarı çıkar çıkmaz, “Kaç kez diyeceğim sana insanın ruhu tanrısal bir kıvılcımdır diye, yani herşeye yeter diye. Ancak biz bilemeyiz, etimiz, yağımız altında eziliriz. Bir serbest koyuverdik onu!”</p>
		<p class="normal">Bir an duraksadıktan sonra devam etti.</p>
		<p class="normal">“Yürüyemeyeceğimi sanıyordun, ruhumun vücudumu taşıyamayacağını sanıyordun değil mi. Gör bak!”</p>
		<p class="normal">Yol boyunca uzun adımlar atmağa başladı, dizleri sağlamlaşmıştı, titremiyordu.</p>
		<p class="normal">Geniş caddeye vardığımızda, çiçeklere baktık, hiç bir çiçek kalmamıştı görünürde, sanki kışın yağan bir çığ tabakasıydı da, yükselen güneşten erimişti. Francesco istavroz çıkardı.</p>
		<p class="normal">“Bu da bir mucize,” dedi, “çiçekler gökten düştü, haberlerini verip, geri döndüler. İnsan ayaklarıyla çiğnenmek istemediler.”</p>
		<p class="normal">Susarak San Damiano yönünde ilerlemeğe başladı, yolun tam kenarında ihtiyatla ilerliyordu. Clara Hemşire, arkasında iki rahibe, Francesco’yu karşılamak üzere manastırdan ayrılmış bulunuyorlardı. Francesco’yu görür görmez durdu, kollarını kavuşturdu ve gözlerini yere eğip, bekledi: ama ayak seslerini duyar duymaz başını kaldırdı ve saçının dibine kadar kızardı.</p>
		<p class="normal">“Tanrı senden razı olsun, Clara Hemşire, Tanrı sizlerden razı olsun hemşirelerim,” dedi Francesco, selâm alarak, elini uzatıp onları kutsadı.</p>
		<p class="normal">“Evimize hoş geldin, Peder Francesco,” dedi Clara. “Binlerce yıldır seni bekliyoruz.”</p>
		<p class="normal">Ayaklarına kapanıp öptü.</p>
		<p class="normal">“Yakınma, Clara Hemşire,” dedi Francesco, “Peder Silvestro ile haber göndermeyi hiç eksik etmedim.”</p>
		<p class="normal">Clara yeniden ayaklarına kapanıp söz söylemek için izin istedi.</p>
		<p class="normal">“Haberler bize yetmez, Peder Francesco. Uzaktan gelen sözler rüzgârdır, havadır, dağılır gider. Biz kadınız, içimizin yatışması için bizimle konuşan dudakların hareketini görmek isteriz, bizi kutsamak için üzerimize uzanan eli duymak isteriz. Biz kadınız diyorum ya. Bizi sözlerinle ferahlatmak için buraya gelmezsen bittik demektir.”</p>
		<p class="normal">İkisi önde gidiyordu, konuşmalarına devam ediyorlardı, bizse arkalarından izliyorduk. Francesco, manastır kapısına vardığında durdu, önündeki manzara sürükleyip götürmüştü onu. Ne de güzel bir bahçeydi, ufacık, Cennetti! Çiçekler nasıl da mis kokuyordu.</p>
		<p class="normal">“Avluya ne diktin, Clara Hemşire? İyi göremiyorum.”</p>
		<p class="normal">“Zambak ve gül, Francesco Kardeş. Güz gelince de menekşe dikiyoruz. O kadar.”</p>
		<p class="normal">Francesco elini uzatıp bahçeyi kutsadı. “Bahçe Kardeş, zambak ve gül kardeş, sizinle birlikte olmak beni mutlu kılıyor! İnşallah yargı gününde siz de topraktan kalkar, Clara Hemşire ile birlikte Cennete girersiniz.”</p>
		<p class="normal">İçeri, adımını attı. Duvarlar kireçle badanalanmıştı; oğlunu sımsıkı göğsüne bastırmış, Kutsal Meryem’in heykeli gülümsüyordu. Hemşireler, Francesco’nun ayaklarına kapanıp öptüler, o da elini başlarına koyup, bir bir kutsadı onları. Hepsi de beyaz pelerinlerine sımsıkı sarılmışlardı, yürülerken güvercinlere benziyorlardı.</p>
		<p class="normal">Francesco için bir tabure getirdi. Clara yanı başına yere çöktü, Hemşireler kollarını kavuşturup arkasında dizildiler. Uzun bir süre kimse konuşmadı. Bütün gözler kutsal konuğa çevrilmişti. Ne kadar da tatlıydı sessizlik, ne büyük bir güven duygusu duyuyorduk. Melek sürülerinin San Damiano’ya indiğinden emindim, şimdi havada görünmeden duruyorlar, bizler gibi onlar da Francesco’nun konuşmasını bekliyorlardı. Ama o, acele etmiyordu. Yüzündeki ifadeden, dile getirilemeyecek derecede kendinden geçtiği belliydi.</p>
		<p class="normal">“Hava taptaze mis kokuyordu,” dedi bana sonradan; “temiz, yıkanmış giysi kokusunu, kapağını açar açmaz odayı nane ve defne kokutan sandıkların kokusunu ne zamandır duymamıştım!”</p>
		<p class="normal">“Bize acı da konuş, sesini duyalım, Peder Francesco,” dedi Clara Hemşire, hırkasının eteğini öperek.</p>
		<p class="normal">Francesco uyanıyor gibi birden başını kaldırdı, kollarını açtı. “Burada olmak sevindiriyor beni, Hemşirelerim. Daha ne diyeyim istiyorsunuz? Ben dünyadayken ve dostlarımla cümbüş yaparken başımı geri atıp da şu türküyü okurdum:</p>
		<p class="normal"><span class="ideitalik">Binlerle selâm dostlarım</span></p>
		<p class="normal"><span class="ideitalik">Onbinlerle</span></p>
		<p class="normal"><span class="ideitalik">Vâdi çiçeklerle donandı</span></p>
		<p class="normal"><span class="ideitalik">Tarlalar yeşillikle, çiğle.</span></p>
		<p class="normal">Aynı türkü yine yüreğimden fışkırıyor hemşirelerim, binlerle, onbinlerle selâm”</p>
		<p class="normal">Pek duygulanmıştı. Yüzyıllardır onu böyle mutlu görmemiştim. Sevdiği bir ortamdı bu: çevresini alan saflık, temizlik ve şevk - üstelik beyaz rahibe giysileri.”</p>
		<p class="normal">Yeniden konuşmağa başladı.</p>
		<p class="normal">“Dinleyim hemşirelerim, şimdi aklıma gelen bir tırtıldan söz edeceğim için de bağışlayın beni. Hikâye değil bu, gerçek bir şey, gerçekten de gerçek... Evet... Bir zamanlar, sürüne sürüne dolaşan bir tırtıl varmış, sürünmüş sürünmüş, sonunda bir piri fâni olup Cennetin kapısına gelmiş. Çalmış kapıyı, içeriden bir ses gelmiş; ‘Tırtıl giremez buraya! Pek acele ediyor gibisin bakıyorum.’</p>
		<p class="normal">‘Ne yapayım Rabbim, buyur?’ demiş tırtıl, öyle korkmuş ki tortop olmuş.</p>
		<p class="normal">‘Biraz daha acı çek hele, biraz daha çabala da kendini kelebeğe çevir!’</p>
		<p class="normal">“Tırtıl da buyruğa boyu eğip, yeryüzüne inmiş ve yolculuğa yeniden başlamış.”</p>
		<p class="normal">“Kimdir bu tırtıl, Peder Francesco?” diye yalvardı Clara, “bizler bilgisiz, saf kadınlarız. Aydınlat bizi.”</p>
		<p class="normal">“Tırtıl benim, Clara hemşire, ve sensin, ve beni dinleyen bütün hemşireler sizlersiniz, yeryüzünde sürünen herkes... Ya Rabbim, bu zavallı sefil tırtıl neler becersin ki kelebek olsun? Çabalamak, yokuş tırmanmak, büyük acılar çekmek, saflık, sevgi, yoksulluk, açlık, çıplaklık, gözyaşları, bütün bunlar gerekli! Şeytan her yere tuzağını kurmuş; içine düşmemizi bekliyor. Çiçek koklamak için eğilecek olursanız, oradadır; bir taş kaldıracak olursanız, altında sizi bekliyordur; çiçek açmış bir badem ağacı görseniz dalları arasına gizlenmiş, her an üstünüze atlayacakmış gibi pusudadır. İçtiğimiz sudadır, yediğimiz ekmektedir, uyumak için üstüne yattığımız yataktadır. Şeytan her yerde gizli, Hemşirelerim, her yerde - gizlenmiş bekler. Ne mi bekler? Bir ara yorgun düşecek, uyuklayacak ruhlarınızı, durmadan nöbette bekleyen ruhlarınızın bir an için nöbetten ayrılmalarını, üstümüze atlayıp bizleri Cehenneme çekmek için. Sizleri düşünüyorum, Hemşirelerim, acıdığım sizlersiniz, erkeklerden çok sizler; çünkü kadınsınız, yürekleriniz dünyanın güzelliklerinden kolay kolay kurtaramaz kendini. Gördünüz mü, hoşunuza gider. Çiçekler, çocuklar, erkekler, ipekli giysiler, şık tüyler: hey ya Rabbim ne tuzaklar! Kaç kadın kaçabilir ki bunlardan?”</p>
		<p class="normal">“Sabah akşam, Hemşirelerim, kendilerini onayıp acıdığım sizlersiniz, erkeklerden çok sizler; çünkü kadınlar için dua edin. Gökte Kutsal Meryem duyacaktır duanızı. İşitmez misiniz, geceleri üstünüzdeki Tanrısal sessizliği, ve sessizliğin ortasında kavak ağacının yaprak hışırtısına benzeyen o sesi? Dua eden ve yalvaran, görünmeyen dudakların sesini? Meryem Ana’dır o, bütün kadınlar için dua ediyordur.</p>
		<p class="normal">“Aman tetikte durun. Kendi kendinize demeyin sakın, ‘Manastıra girdik, dünyadan kaçtık, şimdi gökte dolaşıyoruz’ diye. Bu düşünce bir tuzaktır. Hemşirelerim, Şeytanın kurduğu bir tuzak. Size söyleyeceğime kulak verin. Hepimiz biriz, yemin ederim size. Dünyanın bir ucunda tek bir kadın dudaklarını boyarsa, o utanç kızartısı sizin dudaklarınıza yayılır. Cennetten maksat nedir? Salt mutluluk değil mi? Ama kişi gökten bakar da, kardeşlerini Cehenneme batmış görürse, nasıl mutluluk duyabilir ki? Cehennem varken, Cennet nasıl varolur? Bu yüzden diyorum ki - bu yüreklerinizin derinlerine işlesin, ya hepimiz kurtulacağız, ya hepimiz birden Cehennemi boylayacağız. Dünyanın öteki ucunda biri öldürüldü mü, biz de öldürüldük demektir; bir kişi kurtulursa, biz de kurtulduk demektir.”</p>
		<p class="normal">Francesco’nun sözleri karşısında yüreğim şaşkınlık içinde güm güm atıyordu, çünkü dünyaya bu kadar bol sevgiyle sarıldığını ilk görüyordum. Yüreği kadın ortamı içinde pırıl pırıl açılmıştı; Hemşirelere baktıkça Francesco’nun esirgeyiciliği bütün yeryüzünü kaplayan kanatlar büyütüyordu.</p>
		<p class="normal">Hemşirelerin hepsi de diz çökmüştü. Sürüne sürüne yaklaşmışlar, Francesco’yu ortalarına almışlardı, yüzleri güneş vurmuş gibi parlak, kendilerinden geçmiş, ona bakıyorlardı.</p>
		<p class="normal">Francesco üzerinde sıcak soluklarını duydu. Dudaklarını yeniden araladı.</p>
		<p class="normal">“Çevremde varlığınızı duymam, yüreğimi genişletiyor. Hemşirelerim, herkes içine girsin istiyorum, herkes, kötü de, iyi de. Öyle ki, hem bu dünyada, hem ötekinde ahuvah bitsin. Ey Tanrım, başkaldıran bir düşünce yüreğimden dudaklarıma yükseliyor. Bırak bu kadınlara açıklayayım onu, hemşirelerim benim onlar. Yürekleri kadın yüreğidir, sevgiyle, acımayla dolu onlar. Dinleyin Hemşirelerim. Şimdi, şu anda - Ey Tanrım bağışla beni - Şeytan için bile üzülüyorum. Ondan daha zavallı sefil yaratık yok, çünkü bir zamanlar Tanrıylaydı, şimdi ondan ayrıldı, tanımadı onu, havada avuntusuz dolaşıyor. Niye mi avuntusuz? Çünkü Tanrı hafızasını elinden almadı. Cennetin tatlılığını hatırlar da nasıl mutlu olur ki? Şeytan için de dua etmeliyiz Hemşerilerim, esirgeyici Rabbimiz ona acısın, bağışlasın onu, dönüp, baş melekler arasında yerini yeniden alsın diye.</p>
		<p class="normal">“Sevgi - Tanrıya şükür! - kadının, alnında yazılı rolü. Şeytan çirkin, kana susamış bir hayvandır, ama ağzından öpülürse yeniden başmelek olur. Budur Hemşirelerim Salt Sevgi. Aynı şekilde bırakın Salt Sevgi, Şeytanı da öpsün, parlak yüzüne yeniden kavuşsun.”</p>
		<p class="normal">“Sevgi! Sevgi!” diye bağırdı Francesco, sesi hıçkırıkla boğuluncaya kadar. Derken yüzünü eğip avuçları içine aldı ve ağlamağa başladı.</p>
		<p class="normal">Clara’nın gözlerinden yaşlar akıyordu. Çok geçmeden Hemşireler de katıldı buna, manastırda iniltiler yankılandı baştanbaşa. Francesco bunu duyunca başını kaldırıp, kollarını açtı ve tedirgin bir sesle dedi: “Niyetim sizleri ağlatmak değildi Hemşirelerim. Bağışlayın beni. Size Cehennem değil, Cennet üzerine konuşmağa gelmiştim, sizin de bana Cennetten söz açmanızı istiyordum, yüreklerimiz ferahlasın diye. Hayat bunaltıcı; kapıyı açıp bizi salıverecek, Ölüm Kardeş olmayaydı Tanrım! Bu yeryüzü ne kadar katlanılması güç bir yer olurdu, vücutlarımız ne de dayanılmaz bir hapishane olurdu! Ama şimdi (ne zevk, ne dile gelmez ümit, hayır, ümit değil kesinlik), şimdi ruh kendine limon çiçeğinden taç yaptı, yeryüzünün taşları ve uçurumları üstünde ilerliyor ve bağırıyor! Ey sevgili eşim, ey sevgili eşim! Sen, Rabbim!”</p>
		<p class="normal">Rahibelerden biri bayıldı. Clara Hemşire avluya bakan pencereyi açtırdı, zambak ve gül kokuları havayı kapladı. Sonra cesareti ele alarak, Francesco’nun dizine dokundu ve tatlı bir sesle konuştu, “Francesco Kardeş, sana bakınca, sanki Adem hiç günah işlememiş gibi geliyor bana.”</p>
		<p class="normal">Francesco elinin beyaz hırkası üstünde hafifçe durmasına bıraktı. “Ve sen, Clara Hemşire, sana bakınca da,” dedi, “sanki Havva hiç günah işlememiş.”</p>
		<p class="normal">Uzun bir sessizlik oldu, Francesco sanki konuşmasına devam ediyormuş gibi tatlılık ve acımayla dolup taşan bir sessizlik.</p>
		<p class="normal">İnildemekte devam eden bütün hemşireler, söylenmeyen bütün sözleri dinlemeğe devam ediyorlardı. Francesco, kadının kaderi, sevgi ve Şeytanı başmeleğe çeviren öpücük hakkında konuşmakta devam ediyor gibi geliyordu: kadın olmanın hem sonsuz bir Tanrı armağanı hem de büyük bir sorumluluk olduğunu ilk kez duyuyorlardı.</p>
		<p class="normal">Birden kutsal sessizlik içinde, sokak kapısı güm güm vuruldu. Kapı hızla açıldı ve Portiuncula’lı kardeşler içeri daldı. Korku içinde titreşiyorlardı.</p>
		<p class="normal">Clara ayağa sıçradı. “Ne var kardeşlerim? Niye kapıyı zorladınız?”</p>
		<p class="normal">Juniper alnındaki teri silerek cevap verdi, “Bağışla bizi Clara Hemşire. Portiuncula’dayken, bir de baktık, alevler göğe varmış. Manastırınız tutuşmuş!”</p>
		<p class="normal">“Yangın! Yangın!” diye çığrıştı bütün kardeşler, “Yangın Clara Hemşire”</p>
		<p class="normal">Ama Clara gülümsedi. “Gördüğünüz alev değildi. Kardeşlerim, yangın değildi, sadece Peder Francesco’nun konuşmasıydı.”</p>
		<p class="normal">Güneş batmak üzereydi. Francesco kalktı ve Clara ile hemşirelere Allahaısmarladık dedi. Elini her birinin başı üstüne koyarak bir kez daha kutsadı onları.</p>
		<p class="normal">“Bizim için harika bir şey yaptın Peder Francesco,” dedi Clara “Kadının avunmak bilmez yüreğini avuttun. Şimdi senin için ne yapabiliriz?”</p>
		<p class="normal">“Gerçekten de sizden bir ricam var, Hemşirelerim. Büyük bir lütuf istiyorum.”</p>
		<p class="normal">“Buyur, Peder Francesco,” diye bağırdı bütün rahibeler.</p>
		<p class="normal">“Karşılaşacağınız her yoksuldan yamalık kumaş parçası alacaksınız, topladığınız parçalarla da bana bir hırka dikeceksiniz. Sizden istediğim lütuf bu.”</p>
		<p class="normal">Clara elini öptü, “Canımız sana feda, Peder Francesco, gelecek pazar Tanrı dilerse istediğin hırkayı Peder Silvestro’ya veririz, o da getirir sana.”</p>
		<p class="normal">Yola çıktık. Francesco önde gidiyordu, dizleri sapsağlamdı, biz de mucize üstünde konuşarak kıvanç içinde arkasından gidiyorduk. Arkamızda Clara ile hemşireler bizi uğurlamak için manastırın sokak kapısında duruyorlardı, çoğunun gözleri yaşlıydı.</p>
		<p class="normal">Francesco bütün ertesi gün konuşmadı. Tan ağarırken kulübenin önünde tortop oldu kaldı, güneşlendi. Hava sıcaktı, tatlı bir meltem esiyordu; arasıra su getirmek, odun kesmek veya yabani hindiba toplamak için zaman zaman kardeşlerden biri çıkıyordu ortaya. Havada bir karatavuk uçup duruyordu; bir iki kere ıslık çalıp kayboluyordu. Francesco iyi göremediğinden kulaklarını dikiyor ve çevresindeki dünyayı bütün gücüyle dinliyordu. Yüz çizgileri vecd içinde olduğunu gösterdiğinden, bütün gün yanına yanaşmayı göze alamadım, ama akşama doğru alev yatışınca ona gittim, yanı başındaki eşiğe oturdum.</p>
		<p class="normal">Elini uzatarak beni ‘gördü’. “Bu ne mucize, Leo Kardeş!” diye bağırdı. “Görme duygum azaldığından beri, işittiğim sesler dile getirelemeyecek derecede tatlı. Ah o ağaçtaki hışırtılar, havadaki kuş sürüleri!”</p>
		<p class="normal">Bir süre sustuktan sonra, devam etti: </p>
		<p class="normal">“Görme duygum azaldığından beri, görmeyeni görebilmeğe başladım. İç gözüm açıldı şimdi. Bugün, bütün gün boyunca görme çemberim gittikçe genişledi. Başlangıçta buradan - oturduğum şu kapı önünden - Portiuncula’ya kadar görebiliyordum. Kardeşlerin orada birbirleriyle konuştuklarını veya dua ettiklerini, Peder Silvestro’nun onlardan ayrı durup başı önüne eğik, ağlayışını görebiliyordum. Daha sonra, çember genişledi, Assisi’yi kuleleriyle evleriyle, kalabalık caddeleriyle, çan kuleleriyle, kapı önlerinde oturmuş iş işliyen genç kızlarıyla görebiliyordum; pencerenin ardında diz çökmüş, yanaklarından yaş akan kendi annemi görüyordum. Daha sonra, aydınlanmış alan gittikçe genişledi, Roma’yı gördüm, geniş caddeleri, kokulu beyinleri, allıklı hanımlar, kutsal başını eline dayamış Hristiyanlırın durumu üstüne düşünen papayı; ve ırmak kıyısında, hayalinde zındıkları ve sapkınları yakmak için çalı çırpı yakan vahşi beyaz hırkalı keşişi. Derken daha ileriyi görmeğe başladım. Mavi denizi, beyaz adaları, yabani Girit’i daha sonra Mısır’ı ve Sultanını; ardındaki haçtan kaçıyormuş gibi dört nala atını süren Sultanı. En sonunda da Leo Kardeş o büyük nuru, koca yıldızları, ve azizleriyle, melekleriyle, başmelekleriyle, kanatlı melekleriyle yedi kat göğü. Derken birden görmem karardı, görmez oldum, bayıldım sandım. Herhalde Tanrıya müsaade ettiğinden fazla yaklaşmıştım.”</p>
		<p class="normal">Bir şey demedim, ruhu, hayallerle gökte ve yerde gördüklerinden mutluydu. Çünkü yaraları bütün gün boyunca, akmasına, önündeki yeri göle çevirecek şekilde sakalından damlamasına rağmen, bedeninden alabildiğine uzaktaydı, en ufak bir acı bile duymamıştı.</p>
		<p class="normal">Dakikalarca sustu, sonra kelimelerini dikkatle tartarak, dedi ki: “Leo Kardeş, insanın vücudu. Eski Ahiddeki Nuh’un gemisi gibi. Tanrı da bu gemi içinde yolculuk ediyor.”</p>
		<p class="normal">Hava kararıyordu. Her ağaçtan cıvıltı geliyordu; çekirgeler, cır cır böcekleri, gecenin o ilk sesleri türküye başlamıştı. Alçaktan uçan iki yarasa önümüzde gidip geliyordu, bir ara neydeyse Francesco’nun saçına takılacaktı..</p>
		<p class="normal">“Neydi o?” diye sordu bana, başını şiddetle sallayarak. “Başıma bir kanat çarptı.”</p>
		<p class="normal">“Melûn bir yarasa, Francesco Kardeş. Kahrolasıca!”</p>
		<p class="normal">“Bütün canlı yaratıkların hikâyeleri vardır, Leo Kardeş; hiç bir şeye hiç bir zaman kötü konuşmamalısın. Bir insanın, bir yabanî hayvanın veya bir kulun hikâyesini öğrenir öğrenmez, kötü duyguların sevgiye döner. Yarasanın hikâyesini bilir misin?”</p>
		<p class="normal">“Hayır. Ama anlat bana Francesco Kardeş.”</p>
		<p class="normal">“Dinle o halde. İlkin yarasa bir kilisenin bodrumunda yaşayan bir fareymiş. Bir gece delikten çıkmış, minbere tırmanmış, kutsal mayasız ekmeği kemirmeğe başlamış. Yedikçe, sırtında kanatlar çıkmış ve şimdiki yarasa hemşiremiz durumuna gelmiş.”</p>
		<p class="normal">Yarasa yine önümüzden geçti, sivrisinek avı peşindeydi.</p>
		<p class="normal">“Özür dilerim Yarasa Hemşire,” dedim, elimi kaldırarak, “Kanatlarının kutsanmış mayasız ekmeğinden olduğunu bilmiyordum.”</p>
		<p class="normal">Francesco bu arada elini kulağına götürmüştü. Altımızda ki ırmağın akışını dinliyordu.</p>
		<p class="normal">“Dinle, Leo Kardeş, aşağıda boğazda türkü söyleyen dereyi dinle, ne kadar sabırsız, denize akmak için nasıl da can atıyor. Ruhlarımız da aynı şekilde sabırsız, Leo Kardeş, göğe akmağa koşuyor. Rabbim, ne zaman varacaklar?”</p>
		<p class="normal">“Acele etme, etme, Francesco Kardeş. Henüz yeryüzünün ihtiyacı var sana. Görmedin mi dün San Damiano’da Hemşirelere ne kadar iyilik ettin! İnildemekten kendilerini alamadılar, onlara verdiğin zevk o kadar yoğundu ki.”</p>
		<p class="normal">Francesco içini çekti. “Ne dedim orada? Sarhoştum! Rabbim, bağışla beni!”</p>
		<p class="normal">“Niçin? Şeytana acıdığın için mi Francesco Kardeş? Tanrıya onu bağışlaması için yalvarıp yakardın diye mi?”</p>
		<p class="normal">“Hayır, hayır!” dedi Francesco, sesi acı dolu. “Kadınların varlığı gönlümü karıştırdığından. Ey Rabbim, beden neden bu kadar güçlü, neden bu denli yıkılmaz? Aç bırakmak, kırbaçlamak, uykuya bırakmamak, hep boşuna; ölsün diye karlara sokmak boşuna, bir kürek dolusu çamura çevirmek boşuna. Yine de boyun eğmiyor; kırmızı bayrağı dalgalandırmağa, bağırmağa devam ediyor!”</p>
		<p class="normal">Francesco tutuşmuştu birden. Ayağa kalktı.</p>
		<p class="normal">“Kalk, Leo Kardeş! İtaat adına, ne dersem, harfi harfine hiç bir sözünü değiştirmeden tekrarlayacaksın. Olur mu?”</p>
		<p class="normal">“Sana karşı gelmemeğe and içtim, Francesco Kardeş, buyur.”</p>
		<p class="normal">“Pekâla, o halde başlayalım. Ben diyeceğim, “Vah sana Francesco! Hayatında o kadar günah işledin ki, kurtulamayacaksın!” Ve sen diyeceksin, “Doğru, doğru, o kadar çok günah işledin ki hayatında, Francesco, kurtulamayacaksın, Cehennemin dibini boylayacaksın.” Hazır mısın?”</p>
		<p class="normal">“Hazırım, Francesco Kardeş.”</p>
		<p class="normal">“Haydi konuş!”</p>
		<p class="normal">“Ne mutlu sana, Francesco Kardeş. Hayatında o kadar hayır işledin ki, gidip Cennetin doruğunda oturacaksın!”</p>
		<p class="normal">Francesco şaşkınlık içinde bana bakıyordu.</p>
		<p class="normal">“Niye bana boyun eğmiyorsun, Leo Kardeş? Söylediğimizi duymadın mı? Neler söylüyorsun? Sana Kutsal İtaat adına dediklerimi bir bir tekrar edecektin.”</p>
		<p class="normal">“Hay hay, Francesco Kardeş, konuş. Boyun eğeceğim.”</p>
		<p class="normal">“Pekâlâ, ben diyorum ki, Kötü Francesco, hayatında işlediğin bütün günahlardan sonra bağışlanmanı dilemek küstahlığında bulunuyorsun? Hayır, hayır melûn günahkâr, Tanrı seni Cehenneme atacak! Şimdi sıra sende Leo. Dinle, bana şunu diyeceksin: ‘Evet, evet Tanrı seni Cehenneme atacak!’ Konuş!”</p>
		<p class="normal">“Hayır, hayır, Kutsal Francesco, Tanrının rahmeti senin günahlarından çok büyük. Her günahın bağışlanacak ve Cennete gireceksin.”</p>
		<p class="normal">Bu kez Francesco öfkelendi. Beni omuzumdan yakalayarak şiddetle sarstı.</p>
		<p class="normal">“Buyruğuma ne cüretle karşı gelirsin! Sana dediğimin karşıtını söylemekte niye direniyordun? Son kez söylüyorum sana Kutsal İtaat adına, buyruğumu yerine getir.”</p>
		<p class="normal">“Hay, hay, Francesco Kardeş. Sen ne dersen kelimesi kelimesine tekrarlayacağım, yemin ediyorum.”</p>
		<p class="normal">Francesco göğsünü dövmeğe başladı. Gözlerinden korku fışkırıyordu. Kendisini cezalandırıyor, ağlıyor, bir yandan da konuşuyordu.</p>
		<p class="normal">“Kötü, melûn Francesco, senin için kurtuluş yok! Sana acıma yok! Cehennem ağzını açmış seni yutuyor.”</p>
		<p class="normal">“Francesco Kardeş” diye bağırdım - ben de ağlamağa başlamıştım - “Ey aziz ve büyük şehit, Tanrının esirgeyiciliği sonsuz, yoksulluk, sevgi ve iffet, üç büyük aziz, Cennetin altın eşiğinde dikilmiş, seni kabul için bekliyor; Kutsal İtaatın başında dikenden bir taç var.”</p>
		<p class="normal">Francesco ayaklarına kapandı. Korkup ben de yanına çöktüm.</p>
		<p class="normal">“Francesco Kardeş, niye dizlerime sarılıyorsun?”</p>
		<p class="normal">“Niçin bana böyle eziyet ediyordun, Leo Kardeş? Niye buyruğuma karşı geliyorsun?” diye bağırdı gözyaşları içinde.</p>
		<p class="normal">“Francesco Kardeş, elini öpüyorum ve beni bağışlamanı söylüyorum. Yine de benim suçum değil. Yemin ederim ki, sözlerini tekrarlamak üzre ağzımı açar açmaz, dilimi - nasıl bilmiyorum - kontrol edemiyorum. İçimde bir ses duyuyorum. Bu ses Tanrının sesi olmalı, Kardeşim.”</p>
		<p class="normal">“Şeytanın sesidir o!” diye sözümü kesti Francesco. “Şeytan ruhumu uyutmak için ninni söylüyor; içine girebilsin diye apansız yakalamak istiyor beni. Ama bırakmayacağım girmesine. Şu ipi al, Leo Kardeş, al ve döv beni. Duydun mu? Kanlar akıncaya kadar döv!”</p>
		<p class="normal">Bunu der demez belden yukarısını sıvadı, manzarası yürekler acısıydı. Vurulacak neresi kalmıştı ki? Kırbaç izleriyle, yara bere ile kaplı deriye bürümüş kemikten başka bir şey yoktu.</p>
		<p class="normal">“Bana hiç acımıyor musun, Francesco Kardeş?” diye bağırdım. “Nasıl el kaldırabilirim sana?”</p>
		<p class="normal">Franceso dayanamaz olmuştu artık. “Sana ihtar ediyorum, Leo Kardeş!” diye bağırdı kudurmuş gibi, “Dediğimi yapmazsan, bırakır giderim! Ayrılırız Leo Kardeş! Başımızın üstündeki Cennet üzerine yemin ederim ki, ayrılırız!”</p>
		<p class="normal">Sırtını çevirdi, “Allahaısmarladık!” dedi.</p>
		<p class="normal">Dehşete kapıldım, kararını verdiğini, dediğini yapacağını anladım. “Francesco Kardeş” dedim, sırtımı sıvayarak, “sana vuracağım her darbe için, ben de iki darbe indireceğim kendime. Bu lütfu esirgeme benden, ne olur!”</p>
		<p class="normal">Cevap vermeden ileri doğru eğildi, düğümlü iple vurmağa başladım; bir yandan da kendimi kırbaçlıyordum. İlkin hafif vuruyordum ona, ama bu onu öfkelendirmeğe yaradı. “Daha şiddetli, daha” diye haykırıyordu. “Şu beden için, şu orospu için nasıl acı duyabilirsin?” Daha güçle vurmağa başladım. Francesco’ya bir vuruyorsam kendime iki indiriyordum; ileri geri gidip geldikçe de öfkem artıyordu. İstemeden oluyordu: kaptırmıştım kendimi, tuhaf bir sarhoşluk içinde kendimden geçmiştim, acının şiddetli olmasına rağmen, ne kadar eziyet çekiyorsam, içimde bir şey o kadar sevindiriyordu. Vahşi, mutlu çığlıklar atıyordum; sanki bana kötülük etmiş ve sonunda elime geçmiş bir hayvandan öç alıyordum. Düğümlü ip, Francesco’nun kanıyla kıpkızıldı; ama ben, kırbacımla amansızca vurmağa deva ediyordum.</p>
		<p class="normal">“Yeter Leo Kardeş!” dedi Francesco. İyice yatışmıştı.</p>
		<p class="normal">Duymamış gibi yaptım. Hızımı alamamıştım, göğsünü ve sırtını gittikçe artan bir iştah ile döğmeye devam ediyordum. Acıdan kıvranıyordum, oynuyordum. Hayatımda pek çok kötü şey yapmıştım, şimdi sanki onları ödüyor, yükten kurtuluyordum. Kamışlıklar arasında kovaladığın kadını hatırla, senden kaçan! Filan fırından çaldığın ekmeği hatırla! Al sana, al! Yalancı korkak, doymak bilmez, zina yapan, ayyaş, al sana, al! Al! Böylece kendimi dövüyor, bir yandan da sevinerek rahatlıyordum.</p>
		<p class="normal">“Yeter!” diye bir kez daha buyurdu Francesco, kanlı ipi elinden kapıp, beline doladı. “Yeter, Leo Kardeş. Yarın sabah yeniden başlayabilmemiz için gücümüz kalsın biraz.”</p>
		<p class="normal">“Çok iyi geldi, Francesco Kardeş,” dedim bitkin bir halde yere serilerek.</p>
		<p class="normal">“İyi gelmedi, eziyet çektin. Ama aynı şey.”</p>
		<p class="normal">İçeri girdik, ateş yaktım, ocak başına bağdaş kurdum, çok geçmeden de uyuyakaldım. Düşümde küçük bir kızarmış domuza sarılmış, özünü emer gördüm kendimi.</p>
		<p class="normal">Bernardo ile San Pietro bir sabah erkenden bize uğradılar. Francesco’nun elini öperek biri bir yanına, öteki bir yanına oturdu. Dışarısı soğuktu, ateş sönmek üzereydi, üçü de yüzlerini ocağa doğru çevirmişlerdi. Kimse konuşmuyordu, ama zaman zaman Francesco, uzanarak sağındaki Bernardo ile solundaki Pietro’ya dokunuyordu, hâlâ yanında olup olmadıklarını kontrol eder gibiydi. Derken dua edermiş gibi, yüzü parıltılı, ellerini birbirine kavuşturuyordu. Ben arka köşede durmuş, onlara bakıyordum. Yıllarca ayrı kaldıktan sonra, soğuk bir günde yeniden karşılaşan ve ısınmak için ateş yakmış olan üç eski savaşçıya benziyorlardı. Söylediklerini işitmek için kulaklarımı dikmiştim, ama hiç biri ağzını açmıyordu. Sanki aralarında ki hava titreşiyordu ama, ağızdan ağıza söylenmeyen birtakım sözler dizisinin çözüldüğü duyuluyordu. Kuşku yoktu, melekler gökte böyle konuşuyorlardı. Sessizlikleri ne kadar sürdü? Kaç saat? Zaman durmuş gibiydi benim için, ha bir saat ha yüzyıl, hepsi birdi. Sonsuzluk böyle olmalı diyor düşündüm; kıpırdamayan, dilsiz.</p>
		<p class="normal">Ateş sönmüştü, güneş ufukta bir mızrak boyu yükselmişti. Bernardo ile Pietro kalktı. Eğilerek Francesco’nun dizlerini, sonra da elini öptüler. Francesco ağlamağa başlayınca, ötekiler de katıldı. Üçü de birbirlerine sarılıp, kıpırdamadan durdular, ellerinden geldiği kadar bu durumlarını uzattılar. Sonra, yavaş yavaş, söz söylemeden ayrıldılar. İki kardeş kapıya yürüdü, eşiği aşıp, ağaçların ardında kayboldu.</p>
		<p class="normal">Ben, Francesco ile başbaşa kalır kalmaz, yanına oturdum. Dilim kaşınıyordu, konuşmak istiyordum.</p>
		<p class="normal">“Niçin hiç biriniz de konuşmadınız, Francesco Kardeş?” diye sordum: “Nicedir görmemiştiniz birbirinizi, Hiç birinizin söyleyecek sözü olmaması tuhaf.”</p>
		<p class="normal">“Söylemedik değil ki, Leo Kardeş,” diye cevap verdi Francesco şaşırarak, “konuştuk; durmadan konuştuk. Birbirimize her şeyi söyledik, söyleyecek bir şeyimiz kalmayınca da ayrıldık.”</p>
		<p class="normal">“Tek söz duymadım, Francesco Kardeş”</p>
		<p class="normal">Gülümsedi, “Hangi kulağınla dinliyordun? Başının iki yanında uzanan toprak kulaklarla dinlemeseydin; onlarla değil, içindekilerle dinleyecektin.”</p>
		<p class="normal">Omuzuma hafif hafif vurdu. “Bilirsin, elbet, iç gözümüz, kulağımız, dilimiz vardır, topraktan değil, alevden yapılmıştır onlar. Onlarla işte Leo Kardeş, işiteceksin, onlarla göreceksin, konuşacaksın!”</p>
		<p class="normal">Pazar sabahı erkenden Peder Silvestro, rahibelerin Francesco için, sayısız kumaş parçalarında diktikleri hırkayı getirdi, her yama parçasını, yoksulluğun gelinine armağan olsun diye dilenci ve yoksullardan toplamışlardı. Francesco hırkayı alıp, bağrına bastı, çamur lekeli yamaları bir bir öptü, sonra da eşi kutsal yoksulluğu kutsadı.</p>
		<p class="normal">“Zenginlik peşinde koşmayan zengindir; zengin olup yeni servet peşinde olanlar yoksuldur. Ben, Rabbime şükür, yer yüzündeki en zengin kralım, Leo Kardeş, bu hırka da krallık giysim.”</p>
		<p class="normal">“Sağlıcakla giyesin, Francesco Kardeş, eşin yoksulluğun gönderdiği armağanı.”</p>
		<p class="normal">Yeni hırkayı giydi, sevinç içindeydi, kendine hayran kalmıştı. Siyah yamalar, mavi yamalar, yeşil yamalar - akla gelebilecek her renkte yama vardı - .. Francesco meltemle kabaran hırkasıyla dolaşırken, hava krallığında kardeşlerinin her birinden bir tüy ödünç almış olan garip alacalı bir kuşa benziyordu.</p>
		<p class="normal">“Leo Kardeş,” dedi bana, “Kardeşleri görmek istiyorum bir an önce. Henüz kilisede olabilirler. Haydi yürü gidip onlarla beraber töreni dinleyelim.”</p>
		<p class="normal">Son bir kaç gün içinde gözleri iyileşmişti, dizleri daha bir sağlamlaşmıştı. Dalları açarak önde gidiyordu, ben mutlu, arkasından izliyordum. Francesco çocuk sanki, diye düşünüyordum, tıpkı çocuk, bu yüzden seviyorum onu. Şimdi de yeni hırkasını göstermek için kardeşlere gidiyor!</p>
		<p class="normal">Göklerden yağmur boşanacak gibiydi, bir damla dudaklarıma çarptı. Francesco başını kaldırdı, yukarı doğru baktı ve elini dileniyormuş gibi uzattı, gökler ona da bir damla versin istiyordu. “Nedir duyduğum bu büyük zevk, Leo?” diye sordu, bana dönerek. “Sankli bütün dünyanın yoksulluğunu giymiştim, sanki bütün dünyanın yoksulluğunu sırtıma yüklemişim de taşıyorum. Nereye mi? Tanrı dilese de göğe olsa! Öyle yoksulluk gerçekten de yakışıyor bize, Leo Kardeş, tatlı küçük bir kızın saçındaki kırmızı ipek kurdela gibi yakışıyor bize!”</p>
		<p class="normal">Birden ağaçların arkasından Elias’ın gökgürültüsünü andıran sesini duyduk. Vâz veriyordu. Francesco durdu, duraksadı. Geri dönmek ister gibiydi.</p>
		<p class="normal">“Elias Kardeş konuşuyor” diye fısıldadı. “Tören bitti; İncili açıklıyor olmalı.”</p>
		<p class="normal">“Kuşku yok ki, İsa’nın sözlerini kendi çıkarlarına uyduruyor.” dedim kötülükle. Bu kardeşi bir türlü kaldıramıyorum. Düşüncelerimde - bağışa Rabbim - ona Elias yerine Yahuda diyordum.</p>
		<p class="normal">Francesco ters ters baktı bana. “Leo Kardeş, yerin de göğün de yedi katı vardır, Tanrı için yine de dar gelir bütün katlar. Ama insanın yüreği daha da geniştir. Rab içine girebilir. Bu yüzden dikkatli ol, insanın yüreğini incitmeyesin, yoksa Tanrının gönlünü incitmiş olursun.”</p>
		<p class="normal">Bunu der demez başını önüne eğip, Portiuncula’ya doğru ilerledi.</p>
		<p class="normal">Minik kilise arı kovanı gibi uğulduyordu. Elias, elinde uzun asâsı, orta yerde durmuştu; çevresine üşüşmüş olan kardeşlere hitap ediyordu. Elias kadar iradeli, bu denli tutkusunu yatıştıramayan, bedenin olanca gücünü yansıtabilen kimse görmemiştim, bir Francesco’nun babası Sior Bernardone bunun dışında tutulabilirdi belki.</p>
		<p class="normal">Francesco girince kardeşlerden çoğu döndü, onu gördüler, ama kimse yerinden kıpırdamadı. Hırkasının farkına varan bazıları güldü. Eelias ziyaretçiyi gördü, ama taburesinden inip, onu karşılamak için bir şey yapmadı. Ağır ağır duvar boyunca ilerleyerek, sığabileceği bir köşe buldu kendine. Başını eğip dinlemeğe koyuldu. Elias, kardeşlerin bundan böyle izleyeceği yeni düzen üzerine konuşuyordu. Sonradan Peder Silvestro’dan öğrendiğime göre; son bir hafta içinde gece gündüz buna çalışmıştı, çünkü ihtiyar hoşuna gitmiyordu. Onu fazla safdil, dar kafalı buluyordu, kendisini fazla sıkar görüyordu.</p>
		<p class="normal">“Zaman değişti artık,” diye bağırıyordu, “zaman değişti, insanlar değişti, yerin ve göğün görünüşü de değişti. Eski gerçekler geçersiz oldu, eski erdemler, düzenimizi bebekken koruyan kundak durumuna geldi, ama büyüdük artık, kundak açılmalı, rahat solumalıyız. Yeni Düzen, kardeşlerim, bu yeni gerçekleri ve yeni erdemleri getiriyor size.”</p>
		<p class="normal">Çoban asâsını kaldırdı ve bir bakış fırlattı Francesco’ya.</p>
		<p class="normal">“Kabul etmeyen kalksın ve çıksın. Yeni erdemlerimizin en sıkısı disiplindir. Başka fikri olana kardeşliğimizde yer yoktur. Biz başıbozuklar değiliz, savaşmakta olan bir ordunun askerleriyiz. Düzen de generalimiz.”</p>
		<p class="normal">“Size yeni buyruğun bütün ayrıntılarını açıkladım ve bundan böyle Yoksulluğun, Sevginin, İffetin anlamının ne olacağını söyledim. Ellerinizi kaldırıp ‘Tamam!’ diye bağırın.”</p>
		<p class="normal">Bütün kardeşler ellerini kaldırıp, “Tamam! Tamam!” diye bağırdılar, bir bağırmayan Francesco ile bendim, kollarımızı kavuşturmuş duruyorduk; Elias’ın gürleyen sesi yeniden duyuldu.</p>
		<p class="normal">“Zamanın ahengine ayak uyduran kardeş mutludur, mutludur o kardeşlik. Vah ona -yeniden Francesco’ya baktı - vah ona, arkada kalana!”</p>
		<p class="normal">Köşede büzülmüş, sessiz duran alçakgönüllü kardeşe döndü.</p>
		<p class="normal">“Hoş geldin, Francesco Kardeş. Niçin başını sallıyorsun? Sözlerimi kabul etmiyor musun? Karşı söylemek istediğin bir şey var mı?”</p>
		<p class="normal">“Kardeşlerim,” diye cevap verdi Francesco kollarını ileri uzatarak, “yavrularım, Elias’ı bağışlayın, söyleyecek tek bir şeyim var, tek bir şeyim, ve söyleyeceğim. Bugün, servet, iktidar ve bilgi peşinde koşan o kadar çok insan var ki, yoksul, alçakgönüllü ve bilgisiz kalana ne mutlu!”</p>
		<p class="normal">“Şimdi de söz sırası bende, Francesco Kardeş,” diye horgörür bir gülüşle cevap verdi Elias. “Gerçekten canlı olan kişinin görevi, yaşadığı zamana uymaktır.”</p>
		<p class="normal">“İçinde yaşadığı zamana karşı gelmek,” diye cevap verdi Francesco, “<span class="ideitalik">serbest 
		</span>kişinin görevidir! Tanrı elimden tutup, şöyle dedi bana. ‘Francesco, öne çık, bilgisiz, safdil ve yalınayak olan sen, öne düş, emanet ettiğim sürüye yol göster; o yoldan gel, beni bulursun.’ Bu yol, Elias, alçakgönüllülük yoludur.”</p>
		<p class="normal">“Kıssa ile konuşmak istiyorsan, pekâlâ, Francesco Kardeş, Tanrı da benim elimden tuttu. Bana geniş bir yol gösterdi ve dedi ‘Bu yoldan git, beni bulursun.’ Bu yol, Francesco Kardeş, savaş yoludur!”</p>
		<p class="normal">Francesco, olmaz der gibi şiddetle başını salladı. Boyun eğmek istemeyerek umutsuz bir sesle Elias’a hitap etti: “Elias Kardeş, korkarım, İsa’nın koyunlarını yanlış yola götürüyorsun. Senin sözünü ettiğin yol, savaş değil, rahatlık yolu. Hiçbir geniş yol Tanrıya çıkmaz, ancak dar yollar gider onun evine, Cennete. Geniş yol Şeytanın yoludur. Şimdi anlıyorum, bu günkü toplantınıza Tanrının niçin beni gönderdiğini. ‘Dur’ demem içindi, ‘Daha ileri gitmeyin, geri dönün! Eski dar yolunuza dönün,’ demem içindi.”</p>
		<p class="normal">“Güneş geri dönmez, Francesco Kardeş,” diye çığırdı Elias, “Irmak geri akmaz, insanın ruhu geri dönmez, Tanrının verdiği hızla ilerler. Onu dinlemeyin kardeşlerim. Eğilir, elini öperiz, Francesco Kardeş, sonra da seni aşar gideriz. Allahaısmarladık!”</p>
		<p class="normal">Her yönden bağırışmalar duyuldu: “Allahaısmarladık, Francesco Kardeş. Allahaısmarladık!”</p>
		<p class="normal">Francesco gözyaşlarını silmek için kolunun yenini kaldırdı.</p>
		<p class="normal">“Başka söylemek istediğin var mı Francesco Kardeş?”</p>
		<p class="normal">“Hayır , hayır,” dedi Francesco. İnleyerek ağır ağır sessizce yere çöktü. Kaldırmak için eğildim.</p>
		<p class="normal">“Bırak, Leo Kardeş,” diye inledi. “Görmüyor musun: her şey bitti!”</p>
		<p class="normal">Kardeşlerin çoğu - Sabbatino, Juniper, Pacifico, Ruffino - acıdıklarını göstermek istermiş gibi çevresini aldılar, ilk dostlarımız Elias’ın sözlerini duymamak için Peder Silvestro ile gittiler. Düzene bağlı olanların hepsi de şimdi baş kaldırmış bulunuyordu.</p>
		<p class="normal">Elias Francesco’ya yaklaştı, elindeki ruloyu gözü önünde açtı. Genç papaz Antonio, hokka kalem elinde, arkasında duruyordu.</p>
		<p class="normal">“İşte bizim yeni kuralımız, Francesco Kardeş,” dedi ona doğru eğilerek. “Mührünü bas, karşı gelme bize. Mührünü bas da hepimiz bir uyum içinde yaşayalım.”</p>
		<p class="normal">“Ölü adamların mühürleri yoktur, Elias Kardeş,” diye cevap verdi Francesco, umutsuzluk içinde soluk soluğa; Gözleri önünde Elias’ın ileri geri salladığı Kuralı itti. “Allahaısmarladık!”</p>
		<p class="normal">Kaldırdım onu. Kolumu beline dolayarak dışarı çıkardım, yol boyunca ilerlemeğe başladık. Ama yürüyecek takatı kalmamıştı artık, tutmama rağmen dizleri üstüne düştü düşecekti. Sonunda kucağıma almak zorunda kaldım. Hafifti, bir paçavra balyasıydı sanki. Kulübeye vardığımızda, bayılmıştı. Ot minderine yatırdım, su serptim üstüne, uzun bir süre sonra kendine geldi. Dile getirilemeyecek bir hüzünle bana bakıp, gözlerini kapadı ve yeniden bayıldı.</p>
		<p class="normal">Dört gün dört gece ne yemek yemek, ne de konuşmak için ağzını açtı. Gidiyordu, mum gibi eriyordu. Beşinci günü sabahı uyandığımda dehşete düştüm. Başı bir kafatası halindeydi, yanakları, şakakları iyice çökmüştü, ellerinin her biri beşer kemikten ibaretti.</p>
		<p class="normal">Ağzımı kulağına dayayarak, “Francesco kardeş,” diye seslendim. “Francesco Kardeş.”</p>
		<p class="normal">İşitmedi.</p>
		<p class="normal">“Sevgili Francesco,” diye seslendim yeniden. “Peder Francesco.”</p>
		<p class="normal">Kıpırdamıyordu. kollarıma aldım. Hırkası boş bir çuvaldı; ayakları iki odun parçası gibi sarkıyordu aşağıda. Onu bırakıp, Potiuncula’ya koştum.</p>
		<p class="normal">“İmdat!” diye bağırdım. “Francesco Kardeş ölüyor. Tanrıyı seviyorsanız yardıma gelin.”</p>
		<p class="normal">Elias yazmakta olduğu parşömenden başını kaldırdı. “Ölüyor mu, dedin?”</p>
		<p class="normal">“Dört gün dört gecedir ağzına bir şey koymadı, ne su ne ekmek. Bugün solumağa takati kalmadı. Gelin, koşun hepiniz. Kutarmalıyız onu!”</p>
		<p class="normal">“Biz mi kurtaracağız, nasıl?” diye sordu Elias tüy kalemini bırakıp. “Tanrı onu almak istediyse, engel olmamalıyız, olamayız da.”</p>
		<p class="normal">“Kurtarabilirsiniz, kurtarabilirsiniz,” diye çığırdım ümitsizlik içinde. “Bile bile mezara doğru ilerliyor; ölmek istiyor, Elias Kardeş, ilk koyduğu düzenden ayrı bir düzen yazdığın için, o gün bugün yüreğine bir bıçak saplandı: ölmek istiyor, ölürse, Elias Kardeş bunu bütün kardeşlerin önünde söylüyorum, suçu sende olacak.”</p>
		<p class="normal">Elias ayağa kalktı.</p>
		<p class="normal">“Peki ne yapmamı istiyorsun?” diye sinirlendi. “Konuş.”</p>
		<p class="normal">“Yazmış olduğun Kuralı al, Francesco’ya git ve gözü önünde yırt. Onu bekliyor, onu hayata geri getirecek şey bu. Bunu yapmazsan - yine bütün kardeşlerin yanında söylüyorum - yapmazsan bunu Elias Kardeş, Peder Francesco’muz ölecek, katili de sen olacaksın!”</p>
		<p class="normal">Kardeşlerden beşi altısı çevremi aldılar ve Elias’a bakarak beklediler. Benden yana çıktıkları duygusu, Elias’ı deminkinden daha şiddetle bağırttı.</p>
		<p class="normal">“Pekâlâ pekâlâ yeter çığırdığın,” diye bağırdı Elias ruloyu elinde sıkarak. Ayakkabılarını giydi, asâsını aldı. “Gidelim,” dedi tiksinir gibi. Sonra kardeşlere dönerek: “kimse kürsüme elini sürmesin, Antonio sen gözetle,” dedi.</p>
		<p class="normal">Genç papaz yanına varıp kimse duymasın diye fısıltıyla konuştu. Ama ne dediğini işittim. “Elias Kardeş,” diye fısıldadı. “Ne yapıyorsun! Kuralı yırtacak mısın yani, ha?”</p>
		<p class="normal">Elias gülümsedi ve sevgiyle ona baktı.</p>
		<p class="normal">“Kaygılanma yavrum, ne yaptığımı biliyorum.”</p>
		<p class="normal">Kulübeye vardık. Üstünde Francesco’nun yattığı mindere eğilip, hırkasını kaldırdığımızda, ikimiz de korku içinde taş kesildik. Önümüzde yatan bir insan vücudu değildi; tepesinde bir kafatası olan kemik dizisiydi. Kanla kaplı gözleri çoktan içine kaçmıştı. Bıyık sakal ve kaştan başka bir şey kalmamıştı.</p>
		<p class="normal">Yüreğimi düğümleyip, ağzımı Francesco’nun kulağına koydum, seslendim, “Francesco Kardeş, Elias geldi, işitiyor musun? Kuralı yırtmak için geldi, yeni Kuralı. Gözlerini aç Francesco Kardeş, gözlerini aç da bak.”</p>
		<p class="normal">Kıpırdadı, kısa, tiz bir çığlık çıktı, gözlerini açmadı. Elias Kardeş kulağına eğildi.</p>
		<p class="normal">“Benim Francesco Kardeş. Ben Elias. Gözlerini aç. İşitiyor musun? Yüreğin rahatlasın diye Kuralı yırtacağım.”</p>
		<p class="normal">Francesco büyük çaba ile gözlerini açabildi. Sanki göz kapakları dikilmişti. Söz söylemeden Elias’a baktı ve bekledi. 
		</p>
		<p class="normal">Elias ruloyu hırkasının altından çıkardı. Açıp, minik minik parçalara böldü. Francesco’nun yanaklarına ve dudaklarına renk geldi.</p>
		<p class="normal">“Parçaları ateşe at, Leo Kardeş,” dedi.</p>
		<p class="normal">Elias’a döndü: “Elias Kardeş, elini ver.”</p>
		<p class="normal">Elias’ın elini tuttu, bir süre bırakmadı. Sonra ağlmağa başladı.</p>
		<p class="normal">“Leo Kardeş,” diye çağırdı sonradan, “biraz sütün varsa, ver de içsin.”</p>
		<p class="normal">Francesco ağır ağır, büyük zorlukla hayata dönebildi. Her gün daha bir canlanıyordu. Yemek için ağzını açabilmeğe, konuşmak için dudaklarını oynatabilmeğe başladı. Güneşlenmek için kendini kulübenin eşiğine kadar sürükleyebiliyordu, fırtınalı havalarda ocak başında bağdaş kuruyordu, sanki ömründe yağmur sesi duymamış gibi, vücudunun suyunu sıkarak kurutmuş da yeniden yağmurla sulandığını, sadece bedeninin değil, aynı zamanda ruhunun da sulandığı duyarmış gibi sağanağı dinliyordu.</p>
		<p class="normal">“Leo Kardeş,” dedi bana bir gün, “toprakla insanın ruhu aynı şey. İkisi de susuyor, ikisi de susuzluğunu gidermek için göklerin açılmasını bekliyor.”</p>
		<p class="normal">Günün birinde Francesco’nun sevgili kardeşi Giles, uzak köylerdeki gezisinden dönerken uğramıştı yanımıza. Francesco onu kolları arasına alıp, defalarca öptü. Pek seviyordu onu, çünkü dediği gibi, Giles gözlerini gökten hiç ayırmıyordu. Yere diz çöken konuk, dolaştığı kentlerde başına gelenleri gülerek anlatıyordu. Bazı köylüler onu deli sanmış, alay etmişti onunla, aziz olarak görüp ayaklarına kapananlar da olmuştu. O bağırmıştı, “Ben ne deliyim, ne aziz, ne günahkârım. Peder Francesco bana kurtuluş yolunu gösterdi, ben de ayakkabılarımı bir kenara attığım gibi, o yolda yürümeğe başladım.”</p>
		<p class="normal">“Elimde bir sepet, içinde incir ve ceviz, köy köy dolaşıyordum,” diye anlatıyordu Giles, “incir ve ceviz bulamadığım zamanlar sepetin içini yabanî çiçeklerle dolduruyorum ve bağırıyorum, ‘kim beni tokatlarsa bir incir veririm, iki tokat atana iki incir.’ Bütün köy beni tokatlamağa koşuyordu, yarı ölü hale gelinceye kadar itip kakıştırıyorlardı beni. Sepet boşalır boşalmaz yatışmış bir durumda yeniden doldurmağa çıkıyor, bu kez başka bir köye uğruyordum.”</p>
		<p class="normal">“Giles Kardeş, seviyorum seni! Tanrı senden razı olsun,” dedi Francesco.</p>
		<p class="normal">“Aziz Bonaventura ile de karşılaştım, Francesco Kardeş, Ayrı bir yolda gidiyor o, öğrenmenin, kurtuluşun yardımcısı olduğunu söylüyor. Sordum kendisine ‘Peder, bilgilisi, bilgisizi, ikisi de kurtulabilir mi?’ diye.”</p>
		<p class="normal">“Elbette Kardeşim,” diye cevap verdi.</p>
		<p class="normal">“Okumuşu da, okumamışı da Tanrıyı sevebilir mi?” diye sordum. Ne cevap verdi dersin. Dinle bak, Francesco Kardeş, yüreğin ısınır! ‘Yaşlı bilgisiz bir ihtiyar, bir ilâhiyatçıdan daha çok sevebilir Tanrıyı’ dedi. Bu sözleri duyar duymaz, Francesco Kardeş, çığırtkan gibi bağırarak koşmağa başladım, “İşitin! İşitin! Bilgili Bonaventura, bir ihtiyarın Tanrıyı bilgin Bonaventura’dan daha çok sevebileceğini söylüyor!”</p>
		<p class="normal">“Tanrı senden razı olsun, Giles Kardeş,” diye tekrarlardı Francesco kıvançla gülümseyerek. “Yüreğini açacak kişi, üzerinde gerçek Düzenin koca koca kırmızı harflerle yazılı olduğunu görür, hepsi de büyük harflerle.”</p>
		<p class="normal">Bu yoldaki eski arkadaşları kendisine uğruyor içini yatıştırıyordu, çünkü onların sevgileri sütten ekmekten daha iyi besliyordu onu.</p>
		<p class="normal">Başka bir seferinde, Masseo Kardeş, elinde olgun bir demet başakla geldi, ateşin üstünde buğdayı közleyip Francesco’ya yedirmek istiyordu.</p>
		<p class="normal">“Bu buğdayı nerden buldun, Masseo Kardeş?” diye sordu Francesco, tedirgin. “İyilik yapmak için kötülük de edebilirsin sen, bilirim, kimin tarlasına girdin bana bu başakları koparmak için?”</p>
		<p class="normal">Masseo güldü. “Aman sen de, çalmadım merak etme. Buraya gelirken kucak dolusu başak taşıyan bir köylü kadına rastladım. ‘Nereye gidiyorsun keşiş?’ diye sordu bana. Onlardan mısın?</p>
		<p class="normal">“Ne demek istedin?” diye sordum.</p>
		<p class="normal">“Yani tatlı küçük dilencinin izleyicilerinden misin?!”</p>
		<p class="normal">“İyi bildin. Nasıl tahmin ettin?”</p>
		<p class="normal">“Hırkanda binlerce delik var, yalınayak gidiyorsun, üstelik durmadan da gülümsüyorsun, biri seni gıdıklıyormuş gibi.”</p>
		<p class="normal">“Tanrı gıdıklıyor beni,” diye cevap verdim. Gülümsemem bundan. Seni niye Tanrıya daha yaklaşmak istemiyorsun, sen de gülmeğe başlarsın.”</p>
		<p class="normal">“Vaktim yok,” dedi, “kocam var çocuklarım var, taş toprak üstünde yalınayak gidemem, rahat bırak beni. Ama senden bir ricam var.” Sırtındaki demeti indirdi, bir avuç başak çıkardı ve bana verdi. ‘Aç olduğunu duydum,’ diye devam etti. ‘Yoksulum, bunu ona ver, yoksulluktan selâm olsun.’”</p>
		<p class="normal">Francesco başakları yüreğine bastırdı. “Bu dilencilik ekmeği, meleklerin gerçek ekmeğidir, Masseo Kardeş. Dilerim o köylü kadın, buğday başaklarıyla birlikte Cennete girer.”</p>
		<p class="normal">Masse ateşe gitti, buğdayları cızırdatmağa başladı, sonra taneledi.</p>
		<p class="normal">“Sana bir diyeceğim daha var, Francesco Kardeş,” dedi. “Yanlış anlama ama. Söyleyim mi?”</p>
		<p class="normal">“Serbest konuş, Masseo Kardeş.”</p>
		<p class="normal">“Ama çılgınca bir şey yaptım sanıyorum, seni kızdırabilir.”</p>
		<p class="normal">“Delilik, Masse Kardeş, sağduyunun çürümesine engel olan tuzdur. Unutma, ben kendim de sokaklarda ‘İşitin yeni çılgınlığı’ diye bağırarak dolaşıyordum. Anlatabilirsin.”</p>
		<p class="normal">“Nereye gidersem gideyim, Francesco Kardeş, herkesin dudağında senin adını duyuyorum. Nice kimse buraya yaya olarak gelip ayaklarını öpmek istiyor. ‘Nasıl oluyor?’ diye bir gün kendini beğenmiş bir kont sordu. ‘Şu ünlü Francesco’yu bir keresinde görmüştüm. Bilgin değil, kılıcı yok, soylu bir aileden de gelmiyor. Üstelik ufak tefek, bücür, saçla sakalla kaplı çirkin bir yüzü var. Nasıl oluyor da, herkes onu görmek istiyor? Anlamıyorum.’</p>
		<p class="normal">“Sen ne cevap verdin, peki?” diye sordu Francesco, kıs kıs gülerek.</p>
		<p class="normal">“Çılgınlık burada başlıyor işte, Francesco Kardeş. Biliyorsun herkesin onu niye görmek istediğini dedim konta. ‘Çünkü orman hayvanı gibi okuyor, koklamayagör, sarhoş oldun gitti demektir.’ ‘Ne kokusudur bu?’ diye sordu kont. ‘Azizlik kokusu’ diye cevap verdim. Doğru konuştum mu, Francesco Kardeş?”</p>
		<p class="normal">“Hayır, hayır!” diye bağırdı Francesco” Bir daha böyle söyleme, Masseo Kardeş. Beni Cehenneme mi atmak istiyorsun?”</p>
		<p class="normal">“Ne diyeyim pekiyi, herkes soruyor bana?”</p>
		<p class="normal">“Şöyle dersin, ‘Niçin herkesin arkasından gitmek istediğini bilir misin, niçin herkesin görmek istediğini? Çünkü gözlerimiz, şimdiye kadar, bu kadar çirkin, bu kadar günah altında ezilmiş, bu kadar değersiz kimse görmediği ve göremeyeceği için. İşte bu yüzden Tanrı onu seçti; güzelliği, aklı ve soylu geçmişleri utandırmak için!’ Böyle de onlara, Masseo Kardeş, hayır duamı almak istersen.”</p>
		<p class="normal">Masseo başını kaldırdı ve göz ucuyla bana baktı sanki. “Desem mi, demesem mi?” diye sormak istiyordu.</p>
		<p class="normal">“Dilinin ucunda ne varsa söyle,” dedim, “başını kaşımayı da bırak”</p>
		<p class="normal">“Söylemek istediğim bir şey daha vardı, Francesco Kardeş, bir şey daha söyleyip gideceğim. Senin gerçekten bir kokun var, mis gibi veya gül suyu gibi, hangisidir bilemem, bir kilometre öteden duyuyorum. Onun sayesinde buldum seni, bu kulübeye kokunu izleyerek geldim.”</p>
		<p class="normal">Sonunda Portiuncula’nın dolaylarından ayrılmak için hazırlanmağa başladık. Francesco insanlarla boğuşmaktan yorulmuştu, yine dağdaki bir mağaraya gitmek, tam yalnızlık içinde Tanrıyla konuşmak istiyordu.</p>
		<p class="normal">“Yalnız yaşamak için yaratılmışım, yabani hayvan gibi tek başıma,” deyip duruyordu. “Tanrı bu yüzden buyurdu çıkıp insanlığa hitap etmem için. Ya Rabbim, ne diyebilirdim ki onlara? Tanrı bilir, konuşamam ben. Ben türkü söylemek, ağlamak için yaratılmışım.”</p>
		<p class="normal">Yola çıkmamızdan bir kaç gün önce, Peder Silvestro kapıda belirdi, yanında eski kardeşlerden beşi vardı: Bernardo, Pietro, Sabbatini, Ruffino ve Pacifico. Assisi’ye götürüp satmak için eşeğine üzüm yükleyen ihtiyar bir köylü Francesco’ya bir salkım sunmuştu. Salkımı eline alıp, şaşkınlık içinde, sanki ömründe üzüm salkımı görmemiş gibi bakmağa başladı.</p>
		<p class="normal">“Bu ne mucize, Leo Kardeş,” diye bağırdı. “Ne kadar duygusuz oluyor insanlar, her gün mucizeleri göre göre. Bir salkım üzüm, ne büyük şey. Yiyorsun, için ferahlıyor. Eziyorsun, şarap oluyor. Şarabı içiyorsun, aklını yitiriyorsun: kimi zaman Tanrı içinde genişliyor, kollarını açıp bütün insanlığı kucaklıyorsun, öfkeleniyor, bıçağını çekip, adam öldürüyorsun!”</p>
		<p class="normal">O sırada Peder Silvestro ve öteki kardeşler kapıda belirmişti. Hepsi de diz çöküp, Francesco’nun elini öptüler.</p>
		<p class="normal">“Hayır duanı almağa geldik,” dedi Peder Silvestro. “İsa’nın sözünü senin dediğin gibi vâz etmeğe gidiyoruz.”</p>
		<p class="normal">“Tanrı izin verirse, niyetiniz ne yöne?”</p>
		<p class="normal">“Yol bizi nereye götürürse, Francesco Kardeş. Tanrı bizi nereye iletirse. Bütün yeryüzü insanın tarlası, değil mi? Ekmeğe çıkıyoruz o tarlayı.”</p>
		<p class="normal">Franceco her birinin başına elini koydu. “Gidin kardeşlerim, hayır duam sizinledir. Mümkünse sözle vâz edin. Ama daha çok yaşayışlarınızla, işlerinizle. Sözden üstün olan nedir? Eylem. Eylemden üstün olan? Sessizlik. Kardeşlerim Tanrıya giden merdivenin sonuna kadar çıkın. Sözle, eylemle, daha sonra yalnız olduğunuzda da, Tanrıyı içine alan kutsal sessizliğin içine girin.”</p>
		<p class="normal">Sustu, uzun süre kardeşlere bir bir baktı. Sanki savaşa gidiyorlardı da, onları bir daha görüp görmeyeceğini bilmiyordu.</p>
		<p class="normal">“İnsanların yürekleri serttir, taştandır,” dedi içini çekerek. Ama Tanrı sizinle, korkmayın, sizi rahat bırakmayanlara her seferinde şöyle deyin: ‘Bu dünya eziyet çekmek, öldürmek ve fethetmek için geliyoruz!’ Korkacak neyiniz var? Hiç. Kimden korkacaksınız? Kimseden. Niçin mi? Çünkü Tanrıyla gücünü birleştiren kişinin üç ayrıcalığı vardır: gücü yokken her şeye gücü yeter, şarap içmeden sarhoş olur, ve hayatı ölümsüzdür.”</p>
		<p class="normal">Kardeşler kıpırdamadan durmuş, ona bakıyorlardı. Ağızlarını açmadan Allahaısmarladık diyorlardı.</p>
		<p class="normal">“Ben de gidiyorum, kardeşlerim,” diye devam etti Francesco. “Kayalara, yabani çiçeklere ve dağ kekiğine kurtuluşu vâz etmek için. Yargı günü yakın kardeşlerim, acele etmemiz gerek. Geldiği zaman bütün insanları, hayvanları, kuşları, bitkileri ve taşları hazır bulmalıdır. Çevrenizde gördüğünüz her şey - bütün yer yüzü - hazır olmalıdır göğe çıkmak için. Gök nedir, kardeşlerim, bütün yer yüzü değil mi, çevremizde gördüğümüz, erdemli yeryüzü.”</p>
		<p class="normal">“İnşallah Tanrı düzenimizi doğru ve dar yoldan ayırmaz.” dedi Bernardo. “Senin yolundan, Francesco Kardeş.”</p>
		<p class="normal">Sior Pietro yere kapanarak Francesco’nun dizine dokundu. “Uzun süredir zihnimi kurcalayan bir mesele var Francesco Kardeş, doğrudan senin dudaklarından cevabını almadan gitmek istemiyorum. Düzenimiz ne kadar süre bu dar ve doğru yolda ilerleyecek?”</p>
		<p class="normal">“Kardeşler çıplak ayakla yürüyebildikleri süre,” diye cevap verdi. Sonra sustu, hepimiz de sustuk.</p>
		<p class="normal">“Güneş epey yükselmiş ufukta,” dedi Peder Silvestro. Kalktı, ötekiler de onunla birlikte kalktılar. “Haklısın Francesco Kardeş, acele etmeliyiz. Elveda!”</p>
		<p class="normal">“Tanrı sizinle olsun!” diye cevap verdi Francesco, başları üstünde haç işareti yaparak.</p>
		<p class="normal">“Kardeşler elveda ettikten sonra, Francesco eğilip Portiuncula’nın eşiğini öptü; bulanık bakışıyla bakındı, kuşlara, ağaçlara, dikenlere, kekike, satere ve yerdeki yabani otlara, yaşlı anamız Portiuncula’nın çevresinde biten alçakgönüllü bitkilere elveda dedi.</p>
		<p class="normal">“Tanrı adına, Leo Kardeş,” dedi, istavroz çıkardı, yola koyulduk.</p>
		<p class="normal">“Nereye gideceğimiz hakkında hiç bir fikrin var mı?” diye sordum. Hiç gün çiçeği görmedin mi sen, güneşe benzeyen şu sarı çiçeği, merkezden çevreye doğru yayılan ışıklara benzeyen bitkiyi? Güneş Kardeşin ta gözüne bakar, ona boyun eğer; o yüzünü nereye çevirirse oraya.</p>
		<p class="normal">Yaz sona ermek üzereydi; toprak lohusa gibi memnun, uzanmış yatıyordu. Tarlalar biçilmişti, üzümler toplanmıştı; portakal ağacı yaprakları arasında küçük meyveler koyu yeşil parlıyordu. Kırlangıçlar turnaları bekliyorlardı, gelip, onları kanatlarına bindirerek götürsünler diye. İnce, yumuşak bir bulut tabakası göğü örtmüştü, dağdan yağmur geliyordu, toprak burcu burcu kokuyordu.</p>
		<p class="normal">Francesco derin derin soluyordu. Yüzünü böyle dinlenmiş nicedir görmemiştim. Bir tepeciğe tırmandık, bir süre eski bir kulenin yıkık duvarına dayandık. Altımdaki ovaya baktım. Ne durgun, ne hoş! Toprağın görevini görmüş, mennun, sırt üstü uzanmış yattığını duyuyoruz.</p>
		<p class="normal">“Bir zamanlar Ravenna’da gördüğüm kutsal bir tasviri hatırlatıyor bana,” dedi Francesco, bana dönerek: “Haçlıların Anadolu’dan getirdikleri ganimetlerden biriydi. Kutsal Mezarı kurtarmak için yola çıkmışlardı, ama İstanbul’u görür görmez serveti ve güzelliği karşısında şaşkına dönmüşlerdi, İsa’yı unutup gitmişler ve kentin üstüne düşmüşlerdi. Yakıp yıkmışlar, sâkinlerini boğazlamışlar, servetini yağma yağma etmişler, ne ele geçirdilerse alıp, yurda dönmüşlerdi. Kutsal Meryem Ana’nın göğe yükselmesini gösteren bu olağanüstü tasvir, Ravenna’ya getirilmişti. Ne mucizeydi Leo Kardeş, Tanrının anası kollarını kavuşturmuş yatağa yan yatmıştı, yüzü baştanbaşa gülümsüyordu, kıvanç içindeydi; başında kırmızı bir örtü vardı, yaşlı elleri günlük ev işinden buruşmuş yanakları solmuş, ayakları yerdeki taş ve dikenlerden yıpranmıştı. Ama ağzından çıkan gizli bir iç gülümsemeyi görebilirdin, yanaklarına şakaklarına gözkapaklarına yayılıyordu o gülümseme. Görevini yapmıştı, sâkindi. Hangi görevi mi? Dünyanın kurtarıcısına hayat verme görevini. Şimdi verimli ve sâkin duran şu ovaya bakıyorum da Leo Kardeş, kendi kendime söylüyorum: sonbaharda toprak da - bâkir toprak da - aynı şekilde uyuyor.”</p>
		<p class="normal">Günlerce yürüdük, haftalarca. Nereye mi gidiyorduk? Tanrı nereye derse, çünkü Francesco zamanı ve yeri belirtmek istemiyordu, gün çiçeği gibi Tanrı’nın yüzünü izlemekle yetiniyordu.</p>
		<p class="normal">“Ne mutluluk,” deyip duruyordu, “kişinin iradesi olmayıp, ‘ben’ demesi, kim olduğunu unutman, adını unutman, güvenerek Tanrının rüzgârının üflemesine bırakman! Gerçek özgürlük bu. Biri sana sorarsa, özgür kişi kimdir diye, Leo Kardeş, ne cevap verirsin? Tanrının kölesidir diyeceksin! Bütün öteki özgürlükler tutsaklıktır.”</p>
		<p class="normal">Günün birinde minik bir köyde durduk. Francesco koç çıngırağı çaldı, köyün erkeği kadını işitmek için toplandı. Bu yalınayak yabancının kim olduğunu biliyorlardı, çünkü mucizeleri ve soylu Yoksulluk hanıma karşı duyduğu sevgi çok uzaklardan duyulmuştu. Onlar da yoksuldu. Yoksuldular, bilinçli olmasalar bile onlar da onun izleyicileriydiler.</p>
		<p class="normal">Francesco bir kaya parçasının üstüne çıktı. “Sizlere vâz etmemin ne gereği var Kardeşlerim,” dedi, “Cennete giden yolu sizlere göstermenin ne gereği var. Çoktan girmiş bulunuyorsunuz o yola, çünkü yoksulsunuz, alçakgönüllüsünüz, okumanız yok, çalışkansınız, Tanrının istediği gibisiniz.”</p>
		<p class="normal">Sustu. Tedirgin bir kırlangıç sürüsü çevresinde toplanmıştı, bütün damları yıkık kulenin üstüne tünemiş duruyorlardı. Göçmeğe hazırdılar herhalde, uygun bir rüzgâr bekliyor olmalılardı. Francesco yeniden konuşmağa başlayınca, kırlangıçlar uçuştu, bazen sürü halinde tepesine iniyorlar ve cıvıldamalarıyla sesini örtüyorlardı.</p>
		<p class="normal">“Kardeşlerim,” diye bağırdı, çevresindeki ve başının üstündeki cıvıltılar arasında sesini duyurmak için, “Kardeşlerim, burada yeryüzündeki hayatımız aldatıcı bir düş. Sonsuz olan gerçek hayat bizi gökte bekliyor. Ayaklarınız altındaki toprağa bakmayın, gözlerinizi göğe kaldırın kardeşlerim, ruhun kendini harman döver gibi dövdüğünü, gagasını kana belediği kafesi açın da uçup gidin!”</p>
		<p class="normal">Francesco boğuk boğuk bağırıyordu, ama kırlangıçların onu bırakmağa niyetleri yoktu. Tersine, durmadan yeni sürüler geliyor, cıvıldaşıyor, bakıyorlar, gitmek istemiyorlardı. Sonunda Francesco onlara döndü. Sesi tatlılık ve yakarış doluydu.</p>
		<p class="normal">“Küçük kardeşlerim kırlangıçlar, yalvarırım size, biraz susun da konuşayım! Siz ki dünyaya bahar getirirsiniz - ey Tanrının minik arabacıları - kanatlarınızı katlayın, dam kenarı boyunca sessiz dizilin ve dinleyin. Burada Tanrıdan söz ediyoruz, kırlangıçlarla insanların yaradanından - ortak babamızdan konuşuyoruz. Onu seviyorsanız, beni, kardeşinizi seviyorsanız susun! Afrika yolculuğuna hazır görüyorum sizleri. Tanrı yardımcınız olsun. Ama yola çıkmadan önce, Tanrının sözüne kulak vermeniz iyi olur.</p>
		<p class="normal">Kırlangıçlar bu sözler üzerine kanatlarını katladılar ve Francesco’nun çevresinde sessizce dizildiler. Bazıları omuzlarına tünedi, hepsi de minik yuvarlak gözlerini Tanrının çığırtkanına diktiler ve kıpırdamadan durdular, sadece duydukları büyük kıvanç, arasıra kanatlarını açıp kapamalarına sebep oluyordu, sanki zamanından bir an önce göğe fırlamak istiyorlardı. Bu mucizeyi gören köylüler, kadın, erkek, Francesco’nun ayaklarına kapandılar.</p>
		<p class="normal">“Bizi de al götür,” diye bağırıyordu kadınlar. “Evlerimize kocalarımıza ihtiyacımız yok artık; göğü istiyoruz biz. Ayakkabılarımızı atacağız, hırka giyeceğiz ve ölüme kadar ardından geleceğiz.”</p>
		<p class="normal">Erkekler de Francesco’nun ayaklarını öperek, göğüslerini döverek bağırıyorlardı, “karılarımıza, tarlalarımıza ihtiyacımız yok, biz de göğü istiyoruz. Bizi de al Francesco Kardeş, al götür bizi.”</p>
		<p class="normal">Francesco dehşete kapılmıştı. Ne yapacaktı bunca kişiyi, nereye götürebilirdi, nasıl besleyebilirdi? Herkes keşiş ve rahibe olursa, dünyanın nüfusu ne olurdu?</p>
		<p class="normal">“Durun kardeşlerim,” diye bağırdı. “Yanlış anladınız beni. Cennete giden yol tek değildir. Karısız, ekmeksiz, evsiz ve ocaksız keşiş bir yoldan gider; saf, sofu bir inanan başka bir yoldan. Doğru olmaz - Tanrı da buyurmaz bunu - toprağı sürmeden, ekmeden bırakmak, kadınların çocuk doğurmaması olmaz... Sizler için, dünyada yaşayanlar için Tanrı güzel sözler göndermiş, ekmek, ocak ve namuslu evlilikler vermiş. Yemin ederim ki size şimdiki gibi yaşamağa devam ederseniz, Cennetin kapılarına varabilirsiniz.”</p>
		<p class="normal">Çiftçilerin çoğu kızdı buna.</p>
		<p class="normal">“İlkin bize ateş yakıyorsun, sonra söndürmek için elinden geleni yapıyorsun. Ya ilk dediğin doğrudur, - kurtulmak istiyorsam dünyadan vazgeçelim - ya da değildir. Doğru değilse, bizi rahat bırak. Başka bir yere git!”</p>
		<p class="normal">“Yaptığın şey doğru değil, sözünde durmayan keşiş,” diye bağırıyordu kadınlar, kocalarından daha öfkeliydiler. “İstesen de istemesen de, seninle geliyoruz! Kadınlar da erkekler gibi Cennete girebilir değil mi? Meryem Ana nasıl becerdi? Bizi dışarıda mı bırakacaksın yani?”</p>
		<p class="normal">Francesco umutsuzluk içinde el çırpmağa başlamıştı. “Durun,” diye yalvarıyordu, “durun, yine geleceğim. İlkin bütün varınızı yoğunuzu yoksullara dağıtın; evliler iffetli olsunlar, küfretmeyin, öfkelenmeyin, günde üç kere birlikte diz çöküp dua edin. Uzun bir hazırlık gerek çocuklarım. Hazır olun, geleceğim.”</p>
		<p class="normal">“Geleceğim, geleceğim,” diye bağırmasına devam ederek, büyük adımlarla köyden uzaklaştı. Arkasından koşuyordum. Arkamda on iki kadar kadın vardı, küfretmeğe başlamışlardı.</p>
		<p class="normal">“Dolandırıcı! Yalancı! Tufeyl! Düzenbaz!”</p>
		<p class="normal">İlk taşlar uçmağa başladı, ama köyden epey uzaklaşmış bulunuyorduk artık. Köy gözden kaybolunca, soluk almak için durduk.</p>
		<p class="normal">“Hata ettik galiba, Francesco Kardeş,” dedim cesareti ele alarak. “İnsanlara ancak kaldırabilecekleri şeyleri söylemeliydin. Öteye gittin mi baştan çıkartmış olursun kişiyi.”</p>
		<p class="normal">Francesco bir taş üstüne oturdu. Düşünceye dalmıştı, cevap vermiyordu. Zihninin meşgul olduğunu anlıyordum, çünkü şakaklarındaki ve alnındaki damarlar şişiyordu. Karşısına oturarak bekledim. Köy bize bir çok bayat ekmek, biraz zeytin, bir kaç salkım da üzüm vermişti. Açlıktan ölüyordum.</p>
		<p class="normal">“İstavroz çıkar da yiyelim, Francesco Kardeş” diye yalvardım. “Aç değil misin?”</p>
		<p class="normal">O düşünceye dalmış, işitmiyordu.</p>
		<p class="normal">“Leo Kardeş,” dedi uzun süre sessiz durduktan sonra. “Kimsenin aziz olmadığı köye acıyorum, ama herkesin aziz olduğu köye de acıyorum.”</p>
		<p class="normal">Bu arada kendi başıma yemeğe başlamıştım, aynı zaman da köyde bütün işittiğim ve gördüğüm şeyler üstünde de düşünüyordum. Ayartıcı içime girmiş olmalıydı, çünkü bitkin bir durumda tiksinti duyarak kendi kendime konuşmağa başladım. Sen kendin öyle diyordun Francesco Kardeş, diye düşünüyordum, Tanrıyı bulmak için kolay, düz yoldan gitmek de olursa, ne diye o halde yokuş tırmanalım, eziyet çekelim? Çoluklu çocuklu, çiftlikli tarlalı, bolbulavat yiyecekli, evli kişi bulabilir mi Tanrıyı? Bulabilir diyorsun sen. O halde evlenelim, herkes gibi yuva kuralım, insan gibi yaşayalım. Amacımız tek: Tanrıya erişmek. Bitkin bir halde gideceğimize, niçin sapasağlam, iyi beslenmiş olarak erişmeyelim? Şu feci halinde, Francesco Kardeş, yarın değil, öbür gün nasıl Tanrının huzuruna çıkacaksın? Papanın dediğini duydun değil mi? ‘Bu ne leş kokusu, hangi domuz ağılından geldin?’ diye sormuştu. Tanrı da aynı şeyi söyleyecektir! Kendi kendimle böyle konuşuyor, bir yandan da koca koca lokmalar tıkınıyordum. Birinci üzüm salkımını bitirdim, ikincisinden de epey çitmik aldım. Tanrıya yemin ederim, Francesco olmasaydı yanımda - ne sıkıcı şey - doğru o köye döner, hemen evlenirdim. Hoşuma giden bir kız görmedim de değildi. Tabiî Tanrıdan korkan bir koca olurdum, günde üç kere dua ederdim, ne üçü, otuz kere! Ama Tanrıya, yavaş yavaş, yolda oyalanarak giderdim, arkamda karım, çocuklarım da peşime takılırdı, hep birlikte Cennete giderdik.</p>
		<p class="normal">Francesco duruşunu değiştirdi. Gözlerimi kaldırdım baktım, görür görmez bozuldum. Günah işlediğimin farkına varmıştım.</p>
		<p class="normal">Ama Francesco gülümsedi, “Haklısın,” dedi. “Keşiş hayatı ezici. Her insan dayanamaz, dayanmaları da gerek değil, dayansalardı yeryüzü yıkılırdı. O kutsal taşta otururken, bak dinle, Tanrı beni nasıl aydınlattı. Sıkı düzenimiz yanında başka bir düzen daha kuracağız. Bu yeni düzen daha ılımlı, daha yumuşak olacak; dünyada yaşamak isteyen sofu Hristiyan bunun dışında kalmayacak. Bu uysal düzendeki kardeşler evlenebilecek, mülklerinde çalışabilecek ve ılımlı bir şekilde yiyip içebilecek, yalınayak gezmeleri, hırka giymeleri gerekmeyecek, onlardan istenecek şey, erdemli yaşamaları, düşmanlarıyla dost olmaları, yoksula sadaka vermeleri, ve sık sık gözlerini göğe kaldırmaları olacak. Ne diyorsun, Leo Kardeş? Anlaştık mı?”</p>
		<p class="normal">Biz niçin bu düzene girmeyelim diye soracaktım ona, ama utandım, korktum.</p>
		<p class="normal">Ne diyeceğimi bilmediğim için, “İyi fikir,” dedim.</p>
		<p class="normal">Ne diyebilirdim ki? Yatağımı yapmıştım bir kez; üstüne yatmam gerekti. Francesco işe karşılaşmadan daha Tanrıyı arıyordum, ama bu yiyecekten zevk almamı önlememişti hiç. Ona katılalı, Tanrıya bulma kaygım kalmamıştı artık, sadece yolu pek iyi bildiğine güveniyordum. Ama yiyecek, şarap ve başka rahat şeylerin yarattığı sorunlar beni kaygılandırmakta devam ediyordu, açıklamağa utanıyordum ama, ne yalan söyleyeyim, kadın problemi de kaygılandırıyordu beni.</p>
		<p class="normal">“Ne düşünüyorsun, Leo Kardeş?” diye sordu Francesco beni düşünceli görerek.</p>
		<p class="normal">“Tanrıyı,” dedim konuyu değiştirmek için.</p>
		<p class="normal">“Yeryüzünde, nicedir Tanrı peşindesin, ama hiç bir zaman bulamadın onu Leo Kardeş, neden, yüreğinin içindeydi de ondan. Altın yüzüğünü gece gündüz arayıp duran, parmağında olduğundan haberi olmayan kimseye benziyorsun.”</p>
		<p class="normal">Bir akşamüstü alacakaranlıkta, ünlü Montefeltro kalesine gelmiştik. Kulesinin tepesinde renkli sancakları dalgalanıyordu, dört bir yanını çeviren mazgallardan borazanlar çalıyordu: şato pencerelerinden pahalı kumaşlar sarkıyordu, büyük müstahkem giriş yeri, menekşe ve defne dallarıyla süslenmişti. Asma köprüden soylu beyler hanımlar geçiyordu, güzel uşaklar kapıların önünde koşup hanımları atlarından indiriyorlardı. Arkada, aşağıdaki ovadan yükselen dik yol boyunca, başta parlak mücevherli hanımlar ve altından zırhlı beyler de görünüyordu. Uşaklar, hizmetçiler damalı yepyeni üniformalarıyla koşuyor, içki ve leziz şeylerle yüklü bulunan gümüş tepsiler getiriyorlardı. 
		</p>
		<p class="normal">“Cennet böyle olmalı,” dedim tıkanır gibi, servet ve güzellik gözümü kamaştırmıştı.</p>
		<p class="normal">“Aslında çok daha basit, Leo Kardeş,” diye cevap verdi Francesco. “Bir tören olsa gerek,” diye devam etti, beylere, hanımlara ve bayraklara bakarak. “Biz de katılalım. Ne dersin Leo Kardeş?”</p>
		<p class="normal">“Sevinirim Francesco Kardeş,” Bundan başka ne isteyebilirdim ki.</p>
		<p class="normal">Asma köprüye ilerledi, durgundu, kendinden emindi, sanki çağrılmıştı. Ben çekiniyordum.</p>
		<p class="normal">“Ama biz çağrılmış değiliz, Francesco Kardeş, kovarlar bizi.”</p>
		<p class="normal">“Korkma Tanrı kuzusu. Tören bizim için yapılıyor, farkında değil misin hâlâ? Bizim bu vahşi kaleye girip balık avlamamız için.”</p>
		<p class="normal">“Balık avlamak mı?” diye sordum şaşırarak, “Göl möl yok görünürde, ne de ırmak veya deniz. Taştan başka hiç bir şey yok.”</p>
		<p class="normal">Francesco güldü. “Balıkçı olduğumuzu unuttun galiba? Biz balık yerine ruh avlarız. Tanrının yolları sonsuzdur. Belki de - kimbilir - burada bir ruh vardır da güzel vücutlu, ipek giysileri içinde boğuluyordur; kaçıp kurtulmak isteyen bir ruh. Belki de o ruhun değerli hatırı için, Tanrı ve kalenin soylu beyi bu töreni kutluyor: bizi girmeğe zorluyor, biz de giriyoruz işte.”</p>
		<p class="normal">Bu sözlerle eşiği aştı ve demir kapıdan içeri girdi.</p>
		<p class="normal">Büyük avlu atlarla doluydu. Mutfakta harıl harıl ateş yanıyordu. Koca kazanlarda et kaynıyordu, ya da ızgaralara döşenmiş etler cızırdıyordu, koku bütün havayı kaplamıştı. Burun deliklerim titremeğe başladı, daha ileri gitmek içimden gelmiyordu.</p>
		<p class="normal">Aşçılardan biri yanımızdan geçiyordu. “Ne var Kardeşim?” diye sordum. “Ne kutlanıyor böyle?”</p>
		<p class="normal">“Beyin oğlu şövalye oluyor,” diye cevap verdi. “Şimdi herkes kilisede, piskopos da yeni zırhını kutsuyor.”</p>
		<p class="normal">Baştan tırnağa süzdü beni, yalınayak olduğumu gördü, hırkamın deliklerle kaplı olduğunun farkına vardı, pek hoşuna gitmedim.</p>
		<p class="normal">“Şey, âdet yerini bulsun diye soruyorum,” dedi kaşlarını çatarak, “Davetli misiniz?”</p>
		<p class="normal">“Elbette,” dedim, “ne sandın?”</p>
		<p class="normal">“Kim çağırdı sizi?”</p>
		<p class="normal">“Tanrı,”</p>
		<p class="normal">Aşçı güldü. “Haydi canım açsınız, yemeğe geldiniz, zavallılar, Tanrıyı manrıyı bırakın hele,” dedi mutfak tarafına yönelerek.</p>
		<p class="normal">Francesco bu arada, kapı sövesinin üstündeki koca armaya bakıyordu: yürek tutan şahlanmış bir arslan; yüreğin üstünde de şu sözler vardı: ‘Kimseden korkmam.’</p>
		<p class="normal">Francesco armayı bana gösterdi. “Görünüşe bakılırsa, bu soylu bey kimseden, Tanrıdan bile korkmuyor. İnsanın yüreği küstah bir budala, Leo Kardeş, dediklerine kulak asma, bağışla geç. Armamız olacak olaydı, ne kullanırdın?”</p>
		<p class="normal">“Kuzu, arslanı yiyen bir kuzu,” diye cevap verdim gülerek.</p>
		<p class="normal">“Hayır, Tanrının kuzusu. Senin derdin açlık, arslanı bile yiyeceksin demek. Ama gün gelecek, arslanlarla kuzular barış içinde birlikte yaşayacaklar, bu yüzden bu kadar vahşileşme. Bana sorarsan bizim kalkanımızda minik bir kuş olurdu, alçakgönüllü bir kuş, her sabah türkü söyleyerek göğe çıkan.”</p>
		<p class="normal">“Tarlakuşu,” dedim Francesco’nun Portiuncula’da kardeşlere dediği sözleri hatırlayarak. “Kukuletalı kuş.”</p>
		<p class="normal">“Tamam. Tanrı senden razı olsun, ama kiliseden şükran ve meserret ilahileri geliyor, duaya katılalım.”</p>
		<p class="normal">Kalenin bodrumundaki kiliseye girdik, ne güzeldi ya Rabbi! Nur içinde yüzüyordu, kılıçlar, demir zırh, altın özengiler ile yeni şövalyelerle doluydu. Ya o uzun giysili soylu hanımlar; o ne pahalı, renkli peçeler, o ne yüksek altın iğneli şapkalar, ne tüyler, gerdanındaki o inci gerdanlıklar, o altın bilezikler ve ya Rabbim o ne kokular: Arabistanın bütün kokuları! Hayır, Francesco ne derse desin, ben hâlâ Cenneti erkek ve kadın azizleriyle tam böyle düşünüyorum. Tanrı kutsal kişiye en azından böyle giysiler verir. Onlar da şövalye değil mi! Tanrının şövalyeleri? Cennet bütün kahramanların oturduğu Yuvarlak Masa, değil mi? İsa da Kral Arthur değil mi?</p>
		<p class="normal">Gördüklerim allakbullak etmişti beni. Afallamış durumda bir sütunun arkasına gizlendim ve dışarı uğrayan gözlerle bakmağa başladım. Birden ne göreyim, Francesco asiller arasından geçip piskoposun sarışın, ölü gibi, uçuk renkli bir delikanlı olan yeni şövalyeyi kutsamak üzere olduğu minbere doğru gitmiyor mu! Francesco, kutsamanın bitmesini bekledi; derken rahibin önünde durdu, “Haşmetlim, İsa adına izin verirsen konuşmak istiyorum.” Beylerden çoğu tanıdı onu. Kendi aralarında fısıldadıklarını duydum: “Assisi’li Francesco! Yeni zahit!”</p>
		<p class="normal">Piskopos horgörür gibi baktı ona. “Ne demek niyetindesin?” diye sordu.</p>
		<p class="normal">“Bilmiyorum piskopos, Tanrı ne dedirtirse. İnanın!”</p>
		<p class="normal">Yaşlı şatolu bey bir adım ileri atarak piskoposa hitap etti. “Lütfedin, izin verin ona; Assis’li Francesco’dur o.”</p>
		<p class="normal">Piskopos kollarını kaldırdı. “Kısa konuş,” diye buyurdu. “Ziyafet sofrası hazır.”</p>
		<p class="normal">“Ziyafet sofrası Cennette hazır!” diye başladı Francesco, piskoposun sözlerini ağzından alıp. “Ziyafet sofrası hazır kardeşlerim, yargı günü yakın. Az zaman kaldı, ama kurtulmak şimdi bile elimizde, göğe tırmanabilir ve Tanrını ölümsüz sofralarında yerimizi alabiliriz. Ama demir zırhla, altın üzengilerle, ipek peçelerle, eğlencelerle, kahkahayla ve konforlu bir hayatla kişi göğe ağmaz. Çıkış çetindir; ter, çaba ve bol kan gerektirir.”</p>
		<p class="normal">Beyler hanımlar yüzlerini buruşturdular. Piskopos sinirli sinirli fildişi asâsını salladı. Francesco ne demek istediğin anlayarak daha yumuşak bir sesle devam etti:</p>
		<p class="normal">“Bağışlayın beni. Şövalyeler, sesime kulak verin, sizin dilinizde konuşuyorum. Ne olur dinleyin, söyleyeceklerimi. Bir şövalye, sevgilisini kazanmak için ne gibi başarılar göstermeli, ne gibi çabalarda bulunmalıdır, ne gibi, görünür veya görünmez kuvvetlerle - denizlerle, yabani hayvanlarla, erkeklerle, şeytanlarla - boğuşmalıdır, sevgilisinin kollarını açık bulmak istiyorsa ne yapacaktır? Kutsal Mezarı kurtarmağa çıkacaktır, veya atını sırat köprüsünden geçirecektir, ya da gece yarısı yıkık kulelerin tepesine tırmanıp, kılıcıyla dürte dürte hayaletleri kovalayacaktır. Hiç bir zaman kıskanmayacaktır. Bu şato sahibinin yüreğini açacak olursanız, şu sözlerin üstünde yazılı olduğunu görürsünüz: “Kimseden korkmam.” Niçin mi? Çünkü bir çift açık, tatlı kokan kol zihninden hiç bir zaman eksik değildir.”</p>
		<p class="normal">“Bütün bunları, sevgili beyler hanımlar, benden daha iyi bilirsiniz. Ama bilmediğiniz bir şey var, ya da biliyorsunuz da unutuyorsunuz; başka bir hanımın varlığı, yeryüzünün değil, göğün hanımını; ve başka bir şövalyelik düzenini ve başka bir mücadeleyi. Kim ki bu hanım? Cennet. Hangi mücadele mi? Geçici mal ve mülkten vazgeçmek. Yoksulluğa, İffete, Duaya, Salt Sevgi’ye kendinizi vermek. Hepsi de sonsuzdur bunların. Bu ölümlü bedene kavuşmak için tehlikeye, korkuya ve ölüme meydan okuyorsak, sonsuz sevgiliye kavuşmak için ne gibi zor sınavlardan geçmek gerek?”</p>
		<p class="normal">Beyler öfkelenmeğe ve yalınayaklı keşişin sınırsız küstahlığı için homurdanmağa başladılar. Bunu tahmin eden Francesco, minberin merdivenlerinden aşağı indi ve toplanmış soyluların arasına girdi.</p>
		<p class="normal">“Gücenmeyin, demir giymiş beyler” dedi, “Şövalye şövalyeye nasıl konuşursa öyle konuşuyorum. Soylu olmanız farketmez; ben Tanrıdan başka kimsenin tutsağı değilim, şu yamalı, binlerle yamalı hırkam şövalyelik zırhım benim. Ben de yarışmaya girdim; aç kalıyorum, donuyorum, kendime eziyet çektiriyorum, mücadele ediyorum, hepsi de hanımımın güzelliği uğruna. Ve benim sevgilim, sizinkinden bin kez daha iyi. Size bahsettiğim sevgili o: varlığı henüz vaktimiz varken mücadeleye başlamamıza iten sevgili... Ve sen, sarışın iyi yetişmiş delikanlı: dinle bak. Tanrı ağzımdan ne buyuruyor senin için. Baban övünüyor ‘Kimseden korkmam’ diye. Sen, oğlu, yüreğine şunu yazmalısın, ‘Tanrıdan başka kimseden korkmam.’ Belki de bu yüzden işte O Herşeye Gücü Yeten bu gece beni kalenize gönderdi, tam sen şövalyelik andı içerken şu haberi sana getirmem için.”</p>
		<p class="normal">Francesco piskoposun elini öptü, sonra bana başıyla işaret etti, çıktık. Gece inmişti; gök yıldızlarla doluydu. Atlarla, hizmetçilerle birlikte avluda durduk, bir yandan beyler hanımlar kiliseden çıkıyor, yüklü masaların beklemekte olduğu salona doğru ilerliyorlardı. Oğlanlar, hizmetçiler, salonla mutfak arasında mekik dokuyor, et ve şarap taşıyorlardı, ziyafet odasının kapısı açılınca büyük gürültüler, kahkahalar ve akort edilen keman sesleri geliyordu.</p>
		<p class="normal">Francesco avlunun bir köşesine rahatça kurulmuştu. Gözlerini kapayarak duvara dayandı, ama ben aç idim ben. Mutfağa gizlice girdim, ekmek, et, bir testi de şarap dilenebildim. Derken mutluca Francesco’ya koştum.</p>
		<p class="normal">“Uyan! Uyan!” diye bağırdım. “Yiyelim.”</p>
		<p class="normal">“Sen ye,” dedi, “başla eşeğini beslemeğe.”</p>
		<p class="normal">Hatırı sayılır bir yudum şarap çektim, keyfim yerine geldi. 
		</p>
		<p class="normal">“Senin eşeğinin de beslenmesi gerek Francesco Kardeş. Eşeğini açlığa alıştırmak isteyen köylünün başına ne geldiğini biliyor musun? Zavallıcık tam alışmışken ölmüştü.”</p>
		<p class="normal">Francesco güldü. “Sen kendi eşeğine bak Leo Kardeş. Bir yudum daha çek de anırmağa başlasın; başkalarının eşeklerini de kendi hallerine bırak.” Bunu deyip gözlerini yeniden kapadı.</p>
		<p class="normal">Yemeğe başladım, ben yerken ve eti bu kadar lezzetli yaptığı için Tanrıya şükrederken, şapkası tüylü genç bir bey geldi. Eğildi, Francesco’yu tanıdı.</p>
		<p class="normal">“Uyuyor mu?” diye sordu bana.</p>
		<p class="normal">“Hayır, hiç uyumaz o. Adıyla çağır.”</p>
		<p class="normal">“Peder Francesco! Peder Francesco!” diye seslendi delikanlı.</p>
		<p class="normal">Francesco gözünü açtı, önündeki ihtişamla giyinmiş adama bakıp gülümsedi.</p>
		<p class="normal">“Merhaba genç beyim,” dedi. “Nedir seni ziyafet sofrasından kaldırıp buraya getiren? Tanrı olmalı.”</p>
		<p class="normal">“Kilisede az önce söylemiş olduğunuz sözler, Peder Francesco,” diye cevap verdi delikanlı, sesi heyecan dolu. “Ömrüm boyunca kilisede rahibin dediklerini dinledim, ama gerçekte hiç bir şey işitmedim. Bu gece ilk kez duydum. Sizden bir lütuf rica etmeğe geldim, Peder Francesco. Ben Casentino’daki Chiusi şatosunun sahibi Kont Orlando Dei Cattani’yim.”</p>
		<p class="normal">“Ne lütfu yavrum?” diye sordu Francesco. “Ruhunun kurtulması için elimden geleni yaparım.”</p>
		<p class="normal">“Toscana’da Monte Alvernia denen ıssız bir dağım var. Issız, sessiz, insan izi olmayan bir yer. Atmacalardan ve kekliklerden başka canlıya rastlanmaz orada. Onu sana sunuyorum Peder Francesco, ruhumun kurtulması için.”</p>
		<p class="normal">“Benim de aradığım oydu zaten!” diye çığırdı Francesco, elini sevinçle çırparak. “Şimdi anlıyorum neden Portiuncula’dan ayrıldığımı; bu dağa gitmek içinmiş meğer. Vahşi ıssız doruğundan dualarım, günah yüküne rağmen, mutlaka Her Şeye Gücü Yeten’in ayaklarına ulaşacaktır. İsa adına sana teşekkür ediyorum genç beyim ve teklifini kabul ediyorum.”</p>
		<p class="normal">“Ruhum için dua et,” dedi kont, Francesco’nun elini öperek, “Şimdi de izin verirseniz arkadaşlarıma katılayım ve güzel hanımlarla hoş vakit geçireyim!”</p>
		<p class="normal">“Tanrı senden razı olsun.” dedi Francesco, onu kutsayarak. “Borazan seslerini duyuncaya kadar eğlen bakalım.”</p>
		<p class="normal">“Ne borazanı?”</p>
		<p class="normal">“Yargı gününde çalınacak borazan.”</p>
		<p class="normal">“Daha çok vakit var ona,” dedi kont gülerek, bir an önce ziyafete dönmek üzere koştu.</p>
		<p class="normal">Francesco hâlâ yemekte olduğunu gördü. “Eşeğini iyi besle, Leo Kardeş,” dedi. “Önümüzde tırmanılması çetin, yol vermez bir dağ var. Defalarca sordun bana nereye gideceğiz diye. Monte Alvernia’ya, sporcu dostum, monte Alvernia dağına. İçimden öyle geliyor ki, ulu doruğunun karları içinde Rabbim bizi bekliyor.”</p>
		<p class="normal">“Soğuk, yağmur, kar!” diye çığırdım dehşet içinde. “Niye buluşmak için ovaya çağırmadı bizi?”</p>
		<p class="normal">“Tanrı daima soğukta, yağmurda, kardadır, Leo Kardeş. Mızmızlanıp durma artık. Ovada zengin beyler, güzel şuh kadınlar bulursun ancak; dünyanın şato beyi Ölüm de zavallı yaşlı eşeğin de oradadır Leo Kardeş. Ama gerçek Leo Kardeş dağa tırmanır.”</p>
		<p class="normal">Bir şey demedim. Ah, elde olsaydı diye düşünüyordum. Ne olurdu kişi eşeğini orada otlatmağa bıraksaydı da, hafif olan, soğuğun işlemediği ruhu dağa tırmansaydı.</p>
		<p class="normal">Ahırların birinde uyumamıza izin verdiler. Hava gübre ve at teri kokuyordu. Francesco kolunu kaldırarak at kardeşleri kutsadı. “Geceyi birlikte geçireceğiz At kardeşler,” dedi. “Çifte atayım, kişneyim demeyin sakın. Yorgunuz, uyuyalım. İyi geceler.”</p>
		<p class="normal">Yere biraz saman serdik ve üstüne yattık. Gerçekten yorulmuştuk, çok geçmeden daldık. Uykumda zaman zaman gitarların ve kadın kahkahalarının eşlik ettiği türküler duyuyordum. Sanki gök başımın üstünde ikiye ayrılmıştı da Cennet, melekleriyle birlikte inmeğe başlamıştı. Ama ben her seferinde birdenbire unutkanlığa uğruyordum, melekler de gitarları ve kahkahalarıyla birlikte gökte kayboluyordu.</p>
		<p class="normal">Francesco kıvanç içinde uyandı. “Demir ayakkabılarını giydin mi?” diye sordu bana. “Önümüzde uzun bir yokuş var.”</p>
		<p class="normal">“Elbette giydim. İşte!”</p>
		<p class="normal">Yaralarla kaplı çıplak ayaklarımı gösterdim. “Tanrı artık acısın halimize!” diye mırıldandım, istavroz çıkararak; böylece yeni günahından arınmış dağa doğru yolculuğa çıktık.</p>
		<p class="normal">Francesco düşünceliydi. Susuyordu. Kaleyi ardımızda bırakmıştık. Tek yaprak oynamıyordu, sancaklar ise renkli paçavralar gibi sırıklarından sarkıyordu. Gök bulutla kaplıydı; sağımızda kurşunî, saçsız bir güneş bulutların arkasından yükselmeğe ve yapraklara mat bir parlaklık vermeğe başladı. Sadece yaprak uçlarındaki yağmur taneleri parıldıyordu. Şatoda öten horoz sesi, ıslak hava içinde hâlâ duyuluyordu.</p>
		<p class="normal">“Hava değişiyor, Francesco Kardeş. Horozları dinle. Korkarım yağmur yine başlayacak.”</p>
		<p class="normal">Ama Francesco’nun zihni başka yerdeydi. “Leo Kardeş,” dedi bana. “Çember artık kapanmak üzere; son yaklaşıyor Tanrıya şükürler olsun. Başlangıçta, ıssızlıkta yalnız kalayım, ona oradan hitap edeyim diye Her Şeye Gücü Yeten’e dua etmiştim. Duamı kabul etti; ama birden ensemden yakalamış ve beni insanlar arasına fırlatıp atmıştı. ‘Issızlığından ayrıl.’ diye bağırmıştı bana, ‘Kendi başına rahatça kuruldun, hoşuma gitmiyor. Köy kent dolaş, vâz et, yoldaş bul, bir düzen kur, sonra da Kutsal Mezarı, insanın yüreğini kurtarmağa çık!’ Böylece ben de yalnızlığı bıraktım (bu arada içimi çekmedim değil, Leo Kardeş); Kardeşleri seçtim ve yola koyulduk. O ilk günlerde az az yoksulluğun zevkine nasıl da vardık! O ne sevgi, uyum ve iffeti! Hatırlar mısın, sınırsız kıvancımız nasılsa hepimize gözyaşı döktürürdü? Ağaçlar, kuşlar, taşlar, dereler ve insanlar sanki Tanrının elinden yeni çıkmışlardı. İsa bizimleydi; Onu görmüyorduk, ama kutsal soluğunu havada duyuyorduk, avuçları başımızın üstündeydi. Onu sadece geceleri bedenimiz uyurken, ruh gözlerini açmışken görürdük. Ama sonra... sonra...”</p>
		<p class="normal">Francesco’nun sesi kısılır gibi oldu. Bana bir bakış fırlattı. Gözlerinde iri iri yaş damlaları vardı.</p>
		<p class="normal">“Sonra” dedim, “ağıla kurtlar girdi, dağıldık.”</p>
		<p class="normal">“Beni dışarı attılar,” dedi Francesco, içini çekerek. “Kovdular beni Leo Kardeş.”</p>
		<p class="normal">“Çember kapanıyor, diyorum sana; yeniden yalnızlığıma dönüyorum. Bu yalnız dağın tepesine çıktık mı, ıssız bir yana çekilip uluyacağım, yabani bir hayvan gibi uluyacağım. İçimde hâlâ bir sürü cin var, ruhumun çevresinde kilolarla et var hâlâ. Ah, Tanrı zaman verse de etimden kurtulsam, silsem onu, ruhum özgürlüğe kavuşsa! Özgürlüğüne kavuşsa, Leo Kardeş. Özgürlüğe!”</p>
		<p class="normal">Kollarını şiddetle göğe kaldırdı, bir an kanatlandı, uçacak sandım; öylesine büyüktü duyduğu kıvanç. Yalnız kalmaktan korkarak, hırkasına sımsıkı sarıldım. 
		</p>
		<p class="normal">Tam o sırada yolda bir köylü belirdi; ardından ince bir iple çektiği eşeği geliyordu, çıplak memesiyle bebeğini emziren bir kadın binmişti eşeğe. Francesco durdu ve dışarı fırlayacak olan gözlerle kadına baktı.</p>
		<p class="normal">“Bizi kutsa Peder,” dedi köylü elini göğsüne götürerek. “Bu karım, bebeği de oğlum. Kutsa bizi.”</p>
		<p class="normal">“Tanrı sizden razı olsun,” diye karşılık verdi Francesco. “İyi yolculuklar Yusuf!”</p>
		<p class="normal">Şaşkın köylü gülmeğe başladı. Ama acelesi vardı, duracak zamanı yoktu.</p>
		<p class="normal">“Yusuf mu, Francesco Kardeş?” dedim. “Adını nerden bildin?”</p>
		<p class="normal">“Anlamadın mı, Tanrı kuzusu? Adam Yusuftu, karısı da Tanrıyı emziren Meryem Ana. Mısır’a gidiyorlardı. Kaç kere söyleyeceğim sana Kardeş,” diye devam etti bir süre sonra, “dış gözünü kullandığın gibi, iç gözünü de kullan diye. Toprak gözlerin sana karısı ve çocuğuyla bir köylüyü gösteriyor. Ama ötekiler, ruhunun gözleri, ne büyük mucize görüyorlar! Eşeğe binmiş, Tanrının kutsal anası; Yusuf; sütçocuğu İsa: hepsi de önümüzden geçiyor yeniden sonsuzluğa dek geçip duracaklar Leo Kardeş.”</p>
		<p class="normal">İçimi çektim. Yazık! Postum kalındı, yüreğim yağ tabakaları arasında boğulmuştu. Bu dünyayı ne zaman bırakıp, sonsuz olan öte dünyayı görecektim?</p>
		<p class="normal">İlk yağmur damlaları düşmeğe, incir ağaçları üstünde kalan tek tük yapraklara vurmağa başladı. Nerdeyse akşam olacaktı. Önümüzde bir kaya parçasının tepesinde küçük ıssız bir kilise gördük, beyaz duvarları parıldıyordu.</p>
		<p class="normal">“Tanrı seviyor bizi,” dedim. “Bak, geceyi geçirebileceğimiz bir kilise gönderdi bize.”</p>
		<p class="normal">Kapıyı iterek açıp girdik. Arkamızdan vuran alacakaranlıkta duvarların yerden kubbeye kadar, San Antonia’nun ayarlamasını gösteren frekslerle kaplı olduğunu gördük. Kutsal zahit, Cin sürüleriyle, çaresizlik içinde savaşıyordu. Kimi sakalından tutmuş çekiyordu, kimi koltuk altlarından asılmıştı... Daha yukarda, iki şeytan bir kuzu çeviriyordu, zahit açlıktan ölmüş bir durumda, burun delikleri titreyerek, rengi uçmuş, gülen şeytanların kendisini çağırışına bakıyordu. Karşı duvarda, sarışın, insanı yer gibi bakan gözleri olan, koca memelerini zahidin dizlerine dayamış çıplak bir kadın vardı. Yiyecek gibi bakıyordu ona, ağzından göğe doğru kırmızı bir kurdela açılarak yükseliyordu, kurdelanın üstündeyse, kara harflerle yazılmış şu sözler vardı: “Rabbim, Rabbim, yardım et!”</p>
		<p class="normal">Altüst olmuştum. Birden şeytansı bir özlemle kadının melun bedenine uzanıp dokunasım geldi. Bu özlem o denli güçlüydü ki, baştan ayağa titremeğe başladım, Francesco dönüp, bana süzerek baktı. Vargücümü kullanıp elimi havanın ortasında tuttum. Ama kolum uyuşmuştu, sancıyordu.</p>
		<p class="normal">Francesco şamdandan bir mum aldı, İsa’nın ikonu önünde asılı duran lambadan yaktı, resim resim dolaşmağa başladı. Konuşmuyordu, ama eli titriyordu.</p>
		<p class="normal">Ben yanında, titreyen mum ışığında onunla birlikte resimlere bakmağa devam ediyordum. Birden mırıldandığını duydum: “Rabbim, Rabbim, neden bu denli güzel yaptın ayartmayı? İsa’nın ruhuna acımıyor? Ben aşağılık bir solucanım, yine acıyorum ona.”</p>
		<p class="normal">Şatoda dilendiklerimden arta kalan biraz ekmek ve etimiz vardı. Taş yere oturup, azığımızı serdim. Francesco karşıma çöktü, eğilerek muma üfledi.</p>
		<p class="normal">“Görmesek daha iyi olur,” dedi.</p>
		<p class="normal">Ama eli titrediğinden söndüremediği mum hırkasını tutuşturdu. Yangını söndürmek için ileri atıldım, ama Francesco karşı koyuyordu.</p>
		<p class="normal">“Söndürme! Söndürme!” diye bağırıyordu.</p>
		<p class="normal">Ama ben görünür dünyanın ötesindeki görünmeyen dünyayı ayırdedemediğinden ateşin derisine değmekte olduğunu farkettim ve hırkanın ucunu alevlerin üstüne atarak ateşi boğdum.</p>
		<p class="normal">“Yapmayacaktın, Ates hemşireyi öldürmeyecktin,” diye payladı beni. “Ne istiyordu? Bedenimi yiyip yutmak, değil mi? Benim de istediğim bu değil miydi, Leo Kardeş? Kurtulmak değil miydi?”</p>
		<p class="normal">Ağzına tek lokma koymadan yatıp gözlerini kapadı. Ben afiyetle yedim, doydum, miskinleştim, yanına uzanıp hemen uyudum. Ama gece yarısına doğru, Francesco’nun çığlığıyla uyandım. Gözlerimi açtım ve minberin lambasının ışığında bir şeyle boğuşuyormuş gibi, havada elini kolunu salladığını gördüm.</p>
		<p class="normal">“Francesco Kardeş!” diye seslendim. “Francesco Kardeş!”</p>
		<p class="normal">Beni duyması imkânsız gibiydi. Korkunç bir kâbus görüyor olmalıydı, çünkü elini ayağını yere vurarak böğürüyordu.</p>
		<p class="normal">Üzerine eğilerek alnına dokundum. Sel gibi ter akıyordu; ıslanmış saçlarında damlıyordu. Omuzlarından tutup sarstım. Gözlerini açtı.</p>
		<p class="normal">“Korkma, Francesco Kardeş,” dedim titreyen ellerini okşayarak. “Korkma, bir düş idi gördüğün, kahrolasıca bir düş!”</p>
		<p class="normal">Kalkıp oturdu ve konuşmağa çalıştı, ama ağzından belli belirsiz sözler çıkıyordu.</p>
		<p class="normal">“Kendine gel, Francesco Kardeş. Neredeyse sabah olacak. Gün gelip, gecenin hayaletlerini silecek.”</p>
		<p class="normal">“Hayalet değildi. Leo Kardeş, hayalet değildi. Bütün şu resimler canlıydı! Gözlerimi kapadığımı görür görmez, hepsi de duvarlardan aşağı indi. Beri yandan içimdeki bütün cinler dışarı çıktı, birlikte bana saldırmağa başladılar. Rabbim, dayanılacak gibi değildi bunlar.”</p>
		<p class="normal">Hırkasının yeniyle kanayan gözlerini kuruladı. Soluk soluğaydı dişleri birbirine vuruyordu. Dışarda; küçük kiliseyi çeviren çamlar arasında güçlü bir rüzgâr ıslık çalıyordu. Zaman zaman ışıldayan şimşeklerin parlaklığı, minberin minik penceresinden içeri giriyor ve Francesco’nun solgun kanlı yüzüne kılıç darbeleri gibi iniyordu. Her defasında, hemen yeniyle yüzünü örtüyordu. Bir keresinde bana şimşeklerin Her Şeye Gücü Yeten’in bakışları olduğunu söylemişti, şimdiyse Rabbin kendisini göreceğinden utanıyordu, çünkü ayartıcı şeylerin buharı hâlâ bedeninden tütüyordu.</p>
		<p class="normal">İkimiz de ağzımızı açmadan heyecan içinde şafağın sökmesini bekledik. Ben de korkmağa başlamıştım. Şimdi küçük kilise bana da perili görünmeğe başlamıştı; tehlikeli, görünmez varlıklarla doluydu; şimşek kat kat yükselen duvarları aydınlattığında, resimleri görmemek için, onların da beni görüp üstüme çullanmamaları için hırkamla yüzümü kapıyordum. Francesco’nun yanında hem benim zihnim, hem de onunki allakbullak olmuştu. Belki de iç gözlerim açılıyordu da görünmeyi bana gösteriyordu.</p>
		<p class="normal">Francesco yavaş yavaş kendine geldi. Çok geçmeden elini elimin içine koydu, güya beni yatıştıracaktı.</p>
		<p class="normal">“Kaygılanma Leo Kardeş. Korku bile kurtuluşa yardımcı olur. O da kutsaldır; o da insanın dostudur.”</p>
		<p class="normal">Gök gürültüleri gittikçe yaklaşıyordu. Birdenbire fırtına koptu. Yağmurun mutlu, gevrek gülüşünü duyduk damın üstünde. Bize göre hava hoş, dedim kendi kendime. Francesco dün akşamki cinlerle olan mücadelesinden yorgun düştü. Biraz daha yatsın da gücü kuvveti yerine gelsin.</p>
		<p class="normal">İlk zayıf, bulanık ışık minik pencereden girdi; duvarlarda ak sakallar, solgun zahit yüzleri parlamağa başladı, çevresindeki boynuzlar, kuyruklar ve kahkahadan katılan ağızlar da parlıyordu. Ama artık gün doğmuştu; Tanrının ışığı gelmişti, korkmuyordum. Bir kuşun cik cik ettiğini duyduk. Yeryüzü yağmur ve çamur içinde uyanıyordu. Francesco yeniden gözlerini kapamış, gökten düşen erkek suların sesini vecd içinde dinliyordu.</p>
		<p class="normal">“Leo Kardeş, göğün sel kapılarının her açılışında yeryüzü gibi sen de büyük zevk duymuyor musun? Ah bir toprak kütüğü olaydım da göksel sular içinde eriyeydim! Ama ruh topraktan yapılmamış olduğundan bedene sıkı sarılır ve erimesini engeller.”</p>
		<p class="normal">“Niçin böyle sarılıyor, Francesco Kardeş? Bıraksa ya, istediğin gibi, bedeni kaybolmağa bıraksa ya. Ruh da kurtulsa!”</p>
		<p class="normal">Francesco başını salladı. “Bir yere gitmek istiyor ve onu taşıyacak başka eşeği yok. Böylece varacağı yere ulaşıncaya kadar bu eşeği besliyor ve suluyor; sonra kıvançla yere iniyor, hayvana bir tekme atıyor, onu yeryüzünde toza çevrilmesine bırakıyor.”</p>
		<p class="normal">“İki üç kuş cıvıldıyordu. Yağmur yatışmıştı.</p>
		<p class="normal">“Gidelim,” dedi Francesco, “yağmur durdu... Tanrı adına!”</p>
		<p class="normal">Kalkmağa çalıştı, dizleri götürmedi, yere çöktü.</p>
		</body>
</html>