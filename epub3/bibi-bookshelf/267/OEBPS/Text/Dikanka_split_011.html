<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">VII</p>

    <p class="sagitalik">Evet, saygıdeğer efendim, mucizeler oluyor!</p>

    <p class="sagnormal">Bir Ukrayna komedisinden.</p>

    <div class="clrb"/>

    <p class="normal">Tuhaf bir olay olmuştu panayır yerinde. Arabaların arasında bir yerde kırmızı kaftanın görüldüğü dolaşıyordu dillerde. Simit satan yaşlı bir kadın korkunç bir domuz biçiminde görmüş şeytanı. Bir şey arıyormuş gibi eğilip eğilip arabaların içine bakıyormuş. Sessizliğe gömülmüş Çingene kampında çabucak yayılmıştı haber. Gerçi yaşlı kadın tekerlekli sergisini meyhanecinin çadırının yanından hiç ayırmamış, bütün gün gelene geçene yerlere kadar eğilerek selam vermiş, sattığı simitler gibi yuvarlaklar çizerek, olduğu yerde yalpalayarak dolanıp durmuştu ama, habere inanmamayı gene de büyük günah saymıştı herkes... Mahkeme yazıcısının harap samanlıkta gördüğü garip şey üzerine haber de abartılarak buna eklenince ortalık karardığında korkudan herkes birbirine sokulmuştu. Bir huzursuzluk vardı her yanda. Herkes korku içinde bakınıp duruyordu. Evi olanlar evlerine çekilmişti! Çerevik, arkadaşı ve kızı evlerine koşanlardandı. Onlara gelmek için yalvaran birkaç da konuk almışlardı yanlarına. Kapıyı güm güm vurarak bizim Hivra'yı korkutanlar da onlardı işte. Çerevik'in arkadaşı iyice sarhoştu. Kendi evini ancak önünden iki kez arabayla geçtikten sonra bulabilmesinden belliydi bu... Konuklar da içmişlerdi. Ev sahibinden önce paldır küldür dalmışlardı içeri. Adam evin içinde her köşeyi araştırırlarken bizim Çerevik'in karısı iğne üzerinde oturuyordu...</p>

    <p class="normal">Çerevik'in arkadaşı odaya girince yüksek sesle:</p>

    <p class="normal">"Ne o, yenge, hâlâ geçmedi hastalığın?" diye sordu.</p>

    <p class="normal">Hivra tepeden tahtaya korku içinde bir göz atıp:</p>

    <p class="normal">"Evet... geçmedi!" dedi.</p>

    <p class="normal">Çerevik'in arkadaşı, arkasından odaya giren karısına seslendi:</p>

    <p class="normal">"Hanım, arabadan içkiyi getir! Arkadaşlarla içeceğiz. Karılar öyle korkuttular ki bizi, söylemesi ayıp...</p>

    <p class="normal">Maşrapayı ağzına götürerek ekledi:</p>

    <p class="normal">"Vallahi boşuna kaçtık arkadaşlar. Karılar bizimle alay etmek için uydurmadılarsa ne olayım... Şeytan olmuş olsa ne çıkar hem? Şeytan da neymiş? Boş verin şeytanı meytanı! Sözgelimi şu anda karşıma çıksın isterse... Suratının ortasına şaplağı indirmezsem adam demeyin bana!"</p>

    <p class="normal">Konuklardan biri bağırdı:</p>

    <p class="normal">"Neden bembeyaz kesildi yüzünüz birden?"</p>

    <p class="normal">Odadakilerin içinde en uzun boylu olanıydı bunu söyleyen. Her zaman korkusuz biri olarak tanıtmak isterdi kendini. Ev sahibi:</p>

    <p class="normal">"Şey... "dedi, "vallahi bir hayal gördüm galiba!"</p>

    <p class="normal">Konuklar gülüştüler. En çok gülen de uzun boylu kahramandı. Bir başka konuk karıştı söze:</p>

    <p class="normal">"Yo... bembeyaz kesilmedi yüzü! Havuç gibi kızardı. Soğan değil, pancar şimdi o... Daha doğrusu, milleti öylesine korkutan kırmızı kaftan.</p>

    <p class="normal">İçki testisi masanın üzerinde dolaştıkça daha bir neşeleniyorlardı konuklar. Hanidir kafasına kırmızı kaftanı takmış, onu bir an aklından çıkarmayan bizim Çerevik, arkadaşının karşısına dikildi.</p>

    <p class="normal">"Tanrı aşkına söyle sevgili dostum, neyin nesidir şu kahrolasıca kırmızı kaftan dedikleri? Kaç kişiye sordumsa doğru dürüst bir şey anlatamadı."</p>

    <p class="normal">"Ah arkadaşım, gece gece söz etmek iyi değil ondan... Ama bakıyorum baylar da (bunu söylerken konuklara dönmüştü) senin kadar istiyorlar bu akıl almaz yaratık üzerine her şeyi bilmeyi. Pekâlâ, öyle olsun bakalım... Sıkı durun!</p>

    <p class="normal">Sonra omzunu kaşıdı ev sahibi, gömleğinin eteğine terini sildi, iki elini masanın üzerine koydu, başladı.</p>

    <p class="normal">"Günün birinde hangi suçtan, bilmiyorum, şeytanın birini cehennemden kovmuşlar."</p>

    <p class="normal">Çerevik sözünü kesti arkadaşının:</p>

    <p class="normal">"Nasıl olur be? Olur mu yani öyle şey? Şeytan cehennemden kovulur muymuş?</p>

    <p class="normal">"Ne yapalım canım? Kovmuşlar işte. Sahibinin köpeği evden kovduğu gibi basbayağı kovmuşlar... Besbelli iyi bir iş yapmak duygusuna kapılmıştır, bunun üzerine sen misin deyip kapı dışarı etmişler onu... Zavallı şeytan cehennemi öyle arar olmuş, öyle özlemiş ki, o kadar olur... Ne yapsın? Üzüsüntüsünden içkiye vermiş kendini. Hani gördüğüm o harap samanlık var ya, yamacın dibindeki, işte o samanlığa yerleşmiş. Günümüzde hiç kimse haç çıkarıp kendini sağlama almadan geçmez o samanlığın yanından. Oraya yerleştikten sonra şeytan öyle ipsiz olmuş ki, değme delikanlıya taş çıkartırmış... Sabahtan gece yarılarına dek çıkmıyormuş meyhanelerden...</p>

    <p class="normal">Her şeyi ince eleyip sık dokuyan Çerevik arkadaşının sözünü kesti gene:</p>

    <p class="normal">"Neler saçmalıyorsun be dostum? Şeytanı kim sokar meyhaneye? Allah'a şükür, ellerinde sivri tırnakları, kafasında boynuzları vardır da tanınır..."</p>

    <p class="normal">"İşin önemli yanı orası zaten: Başından kalpağı, ellerinden eldivenleri hiç eksik olmuyormuş. Kim nasıl anlayacak şeytan olduğunu?.. Eğleniyor, yiyip içiyormuş. Sonunda o duruma gelmiş ki, neyi var neyi yok hepsini içkiye vermiş bitirmiş... Meyhaneci önceleri güveniyormuş ona, sonraları güvenmemeye başlamış. İçtiği içkiye karşılık şeytan da sırtındaki kırmızı kaftanını rehin bırakmak zorunda kalmış... Soroçinets panayırında meyhane işleten bir Yahudiymiş kaftanı alan. Handiyse üçte bir değerine rehin almış onu. 'Hey Yahudi,' demiş şeytan, 'tam bir yıl sonra gelip alacağım senden kaftanımı. İyi sakla onu!' Böyle deyip, çıkmış meyhaneden, sırra kadem basmış... Meyhaneci kaftanı eline alıp incelemiş: Mirgorod'da bile bulunmaz cinsten değerli kumaştanmış! Kırmızısı öyle bir kırmızıymış ki, ateş gibi yanıyormuş. Bakmaya doyamıyormuş insan! Bir yıl beklemek zor gelmiş Yahudiye. Bir akşamüzeri adamın biri gelmiş, 'Hadi bakalım, Yahudi,' demiş, 'ver benim kaftanımı!' Yahudi önce tanıyamamış adamı, sonra dikkatli bakınca tanımış, ama tanımazlıktan gelmeyi uygun bulmuş... 'Ne kaftanından söz ediyorsun?' demiş. 'Bende kaftan maftan yok! Senin kaftanından haberim yok!' Beriki meyhanecinin yüzüne bakmış bakmış, dönmüş, çıkıp gitmiş. Meyhaneci gece meyhanesini kapamış. Paralarını ayrı ayrı sayıp sandıklarına yerleştirmiş, sonra çarşafın altına girip Yahudi usulü dua etmeye başlamış. İşte o zaman bir hışırtı gelmiş kulağına... Bakmış, odanın penceresinde bir domuz suratı..."</p>

    <p class="normal">O anda domuz hırıltısına benzer anlaşılmaz bir ses duyuldu. Herkesin yüzü korkudan bembeyaz kesilmişti... Ev sahibi boncuk boncuk terlemişti. Çerevik korkuyla:</p>

    <p class="normal">"Nedir o?" diye mırıldandı.</p>

    <p class="normal">Ev sahibi korkudan zangır zangır titremeye başladı.</p>

    <p class="normal">"Hiç... Hiçbir şey!.. dedi.</p>

    <p class="normal">Konuklardan biri:</p>

    <p class="normal">"Ha?.." dedi.</p>

    <p class="normal">"Sen mi bir şey söyledin?"</p>

    <p class="normal">"Yo..."</p>

    <p class="normal">"Kim öyle hırladı o zaman?"</p>

    <p class="normal">"Ne diye telaşlandık anlamadım! Bir şey yok canım!"</p>

    <p class="normal">Herkes korku içinde bakmaya başlamıştı. Odanın köşesini bucağını arıyorlardı. Birden heyecanlandı Hivra, yüksek sesle:</p>

    <p class="normal">"Yüreksizlere bakındı, karılara bakındı!" dedi "Erkek olacaksınız bir de! Elinize iği verip tarağın başına oturtmalı hepinizi!.. Belki biri... Allahım bağışla... birinin taburesi gıcırdadı belki canım... Hepiniz deliler gibi fırladınız yerinizden!"</p>

    <p class="normal">Hivra'nın bu çıkışı bizim kahramanları utandırdı. Yüreklendirdi onları. Ev sahibi bir yudum içki aldıktan sonra sürdürdü anlatmasını:</p>

    <p class="normal">"Pencerede domuz suratını görünce donup kalmış Yahudi. Birkaç domuz takma bacak gibi uzun bacaklarıyla tırmanmışlar odanın pencerelerine, içeri atlamışlar. Hemen karga tulumba etmişler adamı, ta şu tavandaki kirişe kadar atıp atıp tutmaya başlamışlar. Sonunda her şeyi bülbül gibi söylemiş Yahudi... Ne var ki kaftanı hemen bulup geri verememiş. Beyi yolda bir Çingene soymuş, kaftanı da bir kadın çerçiye satmış. Çerçi yeniden Soroçinets panayırına getirmiş kaftanı. Ama kaftanı aldı alalı kimse alışveriş etmiyormuş ondan. Kadın düşünmüş, düşünmüş, sonunda anlamış durumu: 'Bütün kabahat şu kırmızı kaftanda galiba... Onu her omzuma atışımda üzerime çöken o ağırlık da boşuna değildi demek...' Hiç düşünmeden, fala mala bakmadan hemen ateşe atmış kaftanı... Ama şeytan kaftanı yanar mı hiç? Ee, şeytan armağını bu! Kadın kurnazlık etmiş, satmak için panayıra yağ getiren bir köylünün arabasına atıvermiş kaftanı. Akılsız köylü sevinmiş arabasında kaftanı bulunca. Ama işleri birden bozulmuş. Yağın fiyatını bile kimse sormaz olmuş. Uğursuz bir el atmış olmalıydı bu kaftanı arabasına! Baltayı kaptığı parça parça etmiş kaftanı. Bakınca gözlerine inanamamış: Kaftanın parçaları birbirine doğru kayıyor, birleşip kaftanı yeniden oluşturuyorlarmış. Adam haç çıkarıp bir daha parçalamış kaftanı. Parçaları sağa sola dağıtmış. Sonra da çekip gitmiş kasabadan. Ancak o gün bugündür her yıl panayır zamanı şeytan, domuz kılığında, hırlayarak dolaşır durur panayır alanında, kaftanın parçalarını arar. Söylediklerine göre bütün parçaları bulmuş, yalnızca sol kol kalmış... On yıl oluyor kimse sergi açmıyordu o alanda. Bu yıl başkanı iyi saatte olsunlar dürtmüş olacak a..."</p>

    <p class="normal">Son sözün öteki yarısı donup kalmıştı hikâyecimizin ağzında... Bir şıngırtı olmuş, pencerenin camı paramparça saçılmıştı her yana... Korkunç bir domuz başı uzanmıştı pencereden. Gözleri fıldır fıldır, "Hey ahbaplar, ne yapıyorsunuz burada bakalım?" diye sorar gibi bakıyordu içeridekilerin yüzüne.</p>
  </div>

  <div class="calibre1" id="calibre_pb_12"/>
</body>
</html>
