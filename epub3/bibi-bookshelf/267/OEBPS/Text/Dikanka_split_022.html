<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">IV<br class="chapter"/>
    DELİKANLILAR EĞLENİYORLAR</p>

    <p class="normal">Sokağın sonundaki bir evde hâlâ ışık vardı. Başkanın eviydi burası. Çoktan yemişti akşam yemeğini başkan. Kuşkusuz bu saatte çoktan uyumuş da olması gerekirdi. Ama konuğu vardı. Köyümüzde pek az bir yeri olan bey burada bir votka yapımevi kurmak istiyordu. Bu amaçla da bir votka ustasını yollamıştı köyümüze. Tasvirlerin tam altında baş köşede oturuyordu konuk. Kısa boylu, şişko bir adamdı. Ufak gözleri hep gülüyordu. Bakışlarında bir sevinç vardı. Kısa piposunu tüttürürken ikide bir tükürüşünde de, küle dönüşünce kabaran tütünü parmağıyla bastırışında da vardı aynı sevinç. Duman bulut gibi hızla yükseliyordu piposundan, gri bir sis oluşturuyordu çevresinde. Sanki bir votka yapımevinin bacası hep çatıda durmaktan sıkılmış, şöyle bir dolaşmaya çıkmış, gelip başkanın evinde masanın baş köşesine kuruluvermişti. Konuğun kısa, gür bıyığı dimdikti. Tütün dumanının arasından bıyığın öylesine belirsiz bir görünüşü vardı ki votka ustasının, ambar kedisinin tekeline son verip yakaladığı, ağzında tuttuğu bir fareyi andırıyordu. Ev sahibi olarak başkanın üzerinde yalnızca bir gömlek, ayağında keten bir şalvar vardı. Tek kartal gözü akşam güneşi gibi ağır ağır sönüyordu... Masanın ucunda, başkanın maiyetini oluşturan köy bekçilerinden biri (ev sahibine saygısından) kaftanıyla oturuyor, piposunu içiyordu.</p>

    <p class="normal">Başkan konuğuna döndü, esnerken ağzını kapayıp:</p>

    <p class="normal">"Votka yapımevini kısa zamanda kurabilecek misiniz?" diye sordu.</p>

    <p class="normal">"Tanrı yardım ederse, bu sonbahara bacasını tüttürürüz. Bey sesini çıkarmazsa her çeşit içki yollarım Poprova'ya."</p>

    <p class="normal">Son cümlesini söylerken votka ustasının gözleri kayboldu. Onların yerinde ta kulaklarına kadar uzanan iki ışık belirdi. Bir kahkahayla sarsıldı bedeni, gülen dudakları bir an bıraktılar tüten pipoyu.</p>

    <p class="normal">Başkan, yüzüne gülümsemeye benzer bir anlam takınıp:</p>

    <p class="normal">"Umarım," dedi. "Allah'a şükür, günümüzde biraz çoğaldı meyhaneler. Oysa eskiden ben çariçeyi Pereyaslavski şosesinden götürürken, toprağı bol olsun Bezborodka<sup class="calibre2"><a href="../Text/Dikanka_split_052.html#footnote-100-18" id="footnote-100-18-backlink">[18]</a></sup> henüz..."</p>

    <p class="normal">"Sen de hangi zamandan söz ediyorsun be sağdıcım?.. O zamanlar Kremençuğ'dan ta Romen'e kadar iki meyhane ya vardı ya yoktu. Oysa şimdi... Pis Almanlar ne bulmuşlar, biliyor musun? Yakında imbiklemeyi bütün Hıristiyanlar gibi odunla değil de, şeytan işi bir buharla yapacaklarmış..."</p>

    <p class="normal">Votka ustası konuşurken dalgın, dalgın, masaya, masanın üzerindeki ellerine bakıyordu.</p>

    <p class="normal">"Bu buhan neyin nesidir... inan, ben de bilmiyorum!" diye ekledi.</p>

    <p class="normal">Başkan:</p>

    <p class="normal">"Bu Almanlar da amma salak oluyorlar!" dedi. "Köpoğlu köpekleri, alacaksın ayağının altına... Bir şeyin buharla kaynatıldığı görülmüş şey midir? Taze domuz eti dururken kaynar çorbayı kaşıklamaya kalkışırsan dudakların yanar gerçi..."</p>

    <p class="normal">Sedirde ayaklarını altına alıp oturmuş, onları dinleyen baldız söze karıştı:</p>

    <p class="normal">"Karınızı getirmeyecek misiniz buraya?"</p>

    <p class="normal">"Ne yapacağım karımı? İyi hoş bir şey olsa hadi neyse..."</p>

    <p class="normal">Başkan tek gözünü konuğunun yüzüne dikti:</p>

    <p class="normal">"Güzel değil mi yani?" diye sordu.</p>

    <p class="normal">"Hem de ne güzel! Mezar kaçkını! Suratı boş bir para kesesi gibi buruş buruştur."</p>

    <p class="normal">Votka ustasının kısa bedeni çın çın öten bir kahkahayla sarsıldı gene.</p>

    <p class="normal">Tam o sırada kapının dışında bir hışırtı oldu. Kapı açıldı, bir mujik kalpağını çıkarmadan daldı içeri. Odanın ortasında ağzı açık, gözlerini tavana dikmiş kalakaldı. Tanıdığımız Kalenik'ti bu. Gidip kapının yanındaki sedire oturdu sonra. Odadakilerle hiç ilgilendiği yoktu.</p>

    <p class="normal">"Sonunda gelebildim eve işte!" diye mırıldandı kendi kendine. "Namussuz şeytan amma da uzattı yolu be! Gidiyorsun, gidiyorsun sonu gelmiyor! Ayaklarım ağrıdı. Gocuğumu şuraya yere ser karı... Sobanın üstüne, senin yanına gelmeyeceğim. Vallahi çıkamam oraya. Bacaklarım Sızlıyor!.. Getir şunu, bak orada... köşede. Yalnız dikkat et, kıyılmış tütün kavanozunu devirme. Ya da bırak sen, bırak! Allah bilir ya gene sarhoşsundur... İyisi mi ben alayım."</p>

    <p class="normal">Kalenik doğrulmak istedi. Ama büyük bir güç kalkmasına engel oldu. Başkan:</p>

    <p class="normal">"Severim bu adamı," dedi. "Başkanın evine girer, kendi eviymiş gibi oturur kalkar! Alın incitmeden, üzmeden evine götürün onu!.."</p>

    <p class="normal">Votka ustası başkanın kolunu tuttu.</p>

    <p class="normal">"Bırak sağdıcım, dinlensin biraz! İşe yarar böyleleri. Bunun gibiler ne kadar çok olursa meyhanelerimizin işleri o kadar tıkırında gider..."</p>

    <p class="normal">Ne var ki, iyi yürekliliğinden söylememişti böyle votka ustası. Kör inançları olan bir insandı. Yeni gelip sedire ilişmiş birini kovmanın, felaketi bile bile davet etmek anlamına geldiğine inanırdı.</p>

    <p class="normal">Kalenik sedire uzanırken:</p>

    <p class="normal">"İhtiyarlıyoruz artık galiba!.." diye mırıldandı. "Sarhoşum desem değilim. Vallahi sarhoş falan değilim! Ne diye yalan söyleyecek mişim? Başkanın yüzüne karşı bile söylemeye hazırım bunu. Başkan da kim oluyormuş zaten? Boynu altında kalsın köpoğlu köpeğin! Umurumdaydı sanki! Tek gözlü şeytan! Bir arabanın altında kalır da geberir inşallah! Soğukta milletin başından aşağı su döktüğü için..."</p>

    <p class="normal">Başkan öfkeyle yerinden kalktı:</p>

    <p class="normal">"Şuna bak, şuna!" dedi, "Yüz verdikse tepemize çık demedik!"</p>

    <p class="normal">Tam o anda bir şangırtı oldu. Kocaman bir taş pencerenin camını paramparça edip geldi, başkanın ayaklarının dibine düştü, başkan durdu, taşı yerden aldı:</p>

    <p class="normal">"Bunu hangi darağacı kaçkınının attığını bilsem, taş nasıl atılırmış gösterirdim ona!" diye söylendi.</p>

    <p class="normal">Elindeki taşı öfkeden parlayan bakışlarla inceledikten sonra ekledi:</p>

    <p class="normal">"Serserilik bu, başka bir şey değil! Umarım kafalarını ezer bu taş..."</p>

    <p class="normal">Votka ustasının yüzü bembeyaz olmuştu. Başkanın sözünü kesti:</p>

    <p class="normal">"Sus, aman sus! Böyle beddua etmekten Tanrı bu dünyada da, öteki dünyada da korusun seni."</p>

    <p class="normal">"Beni düşündüğün için teşekkürler!.. Gebersinler namussuzlar!.."</p>

    <p class="normal">"Böyle şeyler söyleme, sağdıcım! Toprağı bol olsun, kaynanamın başına gelenlerden haberin yok tabii...''</p>

    <p class="normal">"Kaynananın mı?''</p>

    <p class="normal">"Evet, kaynanamın. Akşam vakti, bundan biraz erkenmiş belki, yemeğe oturmuşlar. Rahmetli kaynanam, rahmetli kayınpederim, yanlarında çalışan karı koca işçileri, beş de çocuk... Kaynanam soğusun diye büyük tencereden tasa birkaç galuşka koymuş. Ama bütün gün çalıştıktan sonra herkes o kadar açmış ki, galuşkaların soğumalarını bekleyememişler. Uzun çubuklarını galuşkalara batırıp batırıp yemeye başlamışlar. Birden, kimin nesi olduğunu bilmedikleri bir adam çıkagelmiş. Onu da sofraya kabul etmelerini istemiş. Aç insanı doyurmamak olur mu? Bir çubuk da ona vermişler. Ama konuk galuşkaları ineğin samanı yuttuğu gibi peş peşe yutu yutuveriyormuş. Bizimkiler birer galuşka yiyip çubuklarını ikincisini almak için uzattıklarında bakmışlar, tasın dibi bey tepsisi gibi tertemiz... Kaynanam doldurmuş tası. Konuk artık doymuştur, gene öyle çabuk yemez, diye düşünüyormuş. Ama yanılmış... Daha çabuk yutuyormuş galuşkaları adam! İkinci tası da temizleyivermiş! Aç kalan kaynanam, "Boğazında kalsın o galuşkalar da geber emi!'' diye geçirmiş içinden. Birden tıkanarak öksürmüş adam, olduğu yere yığılmış. Koşup bakmışlar... Ruhunu teslim etmiş. Galuşkalar boğazında kalmış, boğulmuş adam...''</p>

    <p class="normal">"Pis obura iyi olmuş!'' dedi başkan.</p>

    <p class="normal">"İşin sonu kötü olmuş ama: O günden sonra huzur yüzü görmemiş kaynanam. Ortalık kararır karamaz bir ölü çıkıyormuş ortaya. Dişlerinin arasında bir galuşka, evlerinin bacasının üzerine ata biner gibi oturuyormuş. Lanet olasıca! Gündüzleri her şey yolunda gidiyormuş. Sesi soluğu çıkmıyormuş. Ne zaman ki hava kararmaya yüz tutuyormuş, çatıda beliriyormuş, bacanın tepesine yerleşiyormuş köpoğlu..."</p>

    <p class="normal">"Galuşka da dişlerinin arasında tabii?"</p>

    <p class="normal">"Evet, galuşka da dişlerinin arasında."</p>

    <p class="normal">"Doğrusu çok tuhaf, sağdıcım! Buna benzer bir şey de ben duymuştum. Çariçeyi geçirdikten sonra..."</p>

    <p class="normal">Başkan sustu. Pencerenin dibinde birileri gürültü etmeye başlamışlardı o anda. Ayaklarını yere vurarak dans ediyorlardı. Önce banduranın telleri hafifçe tıngırdadı, sonra bu tıngırtıya bir ses eklendi. Tellerin tıngırtısı giderek güçlendi, birkaç ses daha katıldı... Sonra gür bir şarkı yükseldi:</p>

    <p class="indentmetinitalik">Hey çocuklar, duydunuz mu?</p>

    <p class="indentmetinitalik">Bizde mi sakat kafalar,</p>

    <p class="indentmetinitalik">Yoksa tekgöz başkanda mı,</p>

    <p class="indentmetinitalik">Kafada eksik tahtalar?</p>

    <p class="indentmetinitalik">Hey banduracı, başkanı</p>

    <p class="indentmetinitalik">Vur zincire hakla</p>

    <p class="indentmetinitalik">Hey banduracı, başkanı</p>

    <p class="indentmetinitalik">Al altına kırbaçla!</p>

    <p class="indentmetinitalik">Bizim başkan kördür, ak saçlı!</p>

    <p class="indentmetinitalik">Moruk, hem de salak,</p>

    <p class="indentmetinitalik">Hercai gönüllü, üstelik asalak!</p>

    <p class="indentmetinitalik">Kızlara asılır... Salak salak!</p>

    <p class="indentmetinitalik">Be herif, delikanlılarla uğraşma,</p>

    <p class="indentmetinitalik">Bir ayağın çukurda...</p>

    <p class="indentmetinitalik">Senin bıyıklarına, boynuna</p>

    <p class="indentmetinitalik">Perçemine! Ve gene perçemine!</p>

    <p class="normal">Böylesine bir küstahlık karşısında şaşırmıştı votka ustası. Başkana döndü. Başını hafifçe yana eğip:</p>

    <p class="normal">"Hoş bir şaka, öyle değil mi sağdıcım!" dedi." Güzel bir şarkı uydurmuşlar çocuklar. Yalnız, içinde başkanla ilgili kötü sözler olduğu için iğrenç..."</p>

    <p class="normal">Sonra gene ellerini masanın üzerine koydu. Gözlerinde tatlı bir duygululuk, dinlenmeye hazırlandı. Çünkü pencerenin dibinde kahkahalar, bağrış çağrış başlamıştı. Dinmek de bilmiyordu! Ne var ki, dikkatli bir göz, başkanın uzun süre öyle kalakalmasının nedeninin şaşkınlığı olmadığını hemen anlardı. Yalnızca yaşlı, usta bir kedi cahil bir fare yavrusunun, kuyruğunun çevresinde dolaşıp durmasına izin verir böyle... Bu arada alelacele planını kurmuş, yavru deliğine kaçarken önünü nasıl keseceğini karalaştırmıştır... Başkan, tek gözü pencerede, eliyle bekçiye işaret verdikten sonra kapının tahta kolunu tutmuştu ki, birden bir çığlık duyuldu dışarıda... Birçok özelliği arasında merak da bulunan votka ustası piposuna acele tütün doldurup, koşarak sokağa çıktı. Ama yaramazlar çoktan kaçmışlardı.</p>

    <p class="normal">"Yo, kurtulamazsınız elimden!"</p>

    <p class="normal">Siyah koyun postundan tersyüz edilmiş gocuk giymiş birini kolundan yakalamış sürüklerken böyle bağırıyordu başkan. Votka ustası hiç zaman kaybetmeden, köyün huzurunu kaçıran bu kişinin yüzüne bakmak için koştu. Ama uzun bir sakal, korkunç biçimde boyanmış bir yüz görünce dehşet içinde geri çekildi.</p>

    <p class="normal">Başkan, hiç direnmeden, kendi evine gidiyormuş gibi sakin yürüyen tutsağını eve doğru sürüklerken bağırmayı sürdürüyordu:</p>

    <p class="normal">"Yo, kurtulamazsın elimden!"</p>

    <p class="normal">Bekçiye seslendi:</p>

    <p class="normal">"Karpo, kilerin kapısını aç! Karanlık kilere kapayalım onu! Sonra gidip yazıcıyı uyandıralım, bekçileri toplayıp o serserilerin hepsini yakalayalım! Hemen bu gece hepsi için kararımızı verelim!"</p>

    <p class="normal">Bekçi holde bir kapının üzerinde küçük asma kilide soktuğu anahtarı şakırtıyla çevirdi, kilerin kapısını açtı. Tam o sırada tutsak, holün karanlığından da yararlanıp, olağanüstü bir çeviklikle başkanın elinden kurtuldu. Başkan bu kez daha sıkı tuttu onu.</p>

    <p class="normal">"Nereye!" diye bağırdı.</p>

    <p class="normal">"Bırak yakamı be adam... Benim, yabancı değil!"</p>

    <p class="normal">"Yararı yok canım, boşuna uğraşma! Değil kadın gibi, şeytan gibi cırlasan gene kandıramazsın beni!"</p>

    <p class="normal">Karanlık kilere itti tutsağını. Öyle hızlı itmişti ki, yere düşmüş, acıyla inlemişti zavallı.</p>

    <p class="normal">Sonra başkan, bekçiyle birlikte yazıcının evine yürüdü. Tren gibi tüttüren votka ustası da peşlerindeydi.</p>

    <p class="normal">Üçü, başları önlerinde, düşüncelere dalmış yürüyorlardı ki, karanlık bir ara sokağa kıvrılırken alınlarına bir şeyin hızla çarpmasıyla bağırdılar. Onların bu bağırmalarına başka biri bağırarak karşılık verdi. Başkan gözlerini kısıp baktı, karanlıkta yazıcıyı yanında iki bekçiyle seçince şaşırdı.</p>

    <p class="normal">"Ben de sana geliyordum, yazıcı bey."</p>

    <p class="normal">"Ben de size efendim."</p>

    <p class="normal">"Garip şeyler oluyor bu gece köyde, yazıcı bey."</p>

    <p class="normal">"Çok garip şeyler, efendim!"</p>

    <p class="normal">"Nedir?"</p>

    <p class="normal">"Gençler gemi azıya aldılar! Grup grup dolaşıyorlar sokaklarda, olmadık şeyler yapıyorlar! Sizin için öyle şeyler söylüyorlar ki... anlatmaya utanırım. Sarhoş bir tezgâhtar bile ağzına almaktan çekinir böyle sözleri..."</p>

    <p class="normal">Sıska yazıcı (yeleği bira mayası rengindeydi, şalvarı ev dokuması kırçıllı kumaştan) konuşurken boynunu öne uzatıyor, sonra hemen geri çekiyordu.</p>

    <p class="normal">"Yeni dalmıştım daha, efendim... Pis serseriler çirkin şarkılarıyla, çıkardıkları gürültü patırtıyla uyandırdılar beni! Kalkıp şunlara bir ders vereyim dedim, ben şalvarımı, yeleğimi giyene kadar toz oldular. Ama elebaşları kurtaramadı paçayı. Kürek mahkûmlarını kapattığımız kulübede şarkı söylüyor şimdi. O kuşu tanımayı çok isterdim, ama yüzü günahkârlara kuyu kazan şeytanınki gibi simsiyah boyanmıştı kurumla."</p>

    <p class="normal">"Peki, giyimi nasıldı, yazıcı bey?"</p>

    <p class="normal">"Köpoğlu tersyüz edilmiş siyah bir gocuk giymişti efendim."</p>

    <p class="normal">"Yanılmıyorsun ya, yazıcı bey? O serseri şu anda benim evde kilerde oturuyorsa ne dersin?"</p>

    <p class="normal">"Hayır, efendim. Kusura bakmayın ama böyle demekle siz de günah işlediniz şimdi."</p>

    <p class="normal">"Işığı getirin! Dönüp bakalım şuna!"</p>

    <p class="normal">Işığı getirdiler. Kilerin kapısını açtılar. Başkan karşısında baldızını görünce şaşkınlığından bir çığlık attı. Baldızı üzerine yürüdü başkanın.</p>

    <p class="normal">"Söylesene bana, be adam, temelli çıldırdın mı sen? Beni kilere tıkarken o tekgöz kafanda bir damlacık beyin yok muydu? Neyse ki başım demir çengele vurmadı. Benim! dedim sana duymadın mı? O Allah'ın belası ayı pençelerinle yakaladığın gibi ittin beni içeri!.. Umarım öteki dünyada da şeytanlar ateşe öyle iterler seni!"</p>

    <p class="normal">Bu arada kadın nedense dışarı çıkmıştı. Son sözlerini sokakta söylemişti.</p>

    <p class="normal">Başkan kendine gelmiş gibi:</p>

    <p class="normal">"Görüyorum, sensin!" diye seslendi arkasından. (Yanında duran yazıcıya döndü) "Ne dersin, yazıcı bey? Sence cadı değil de ne bu?"</p>

    <p class="normal">"Evet, cadı efendim."</p>

    <p class="normal">"O serserilerin hepsini hizaya getirmenin zamanı gelmedi mi artık?"</p>

    <p class="normal">"Çoktan geldi de geçiyor efendim!.."</p>

    <p class="normal">"Yoldan çıkmış bunlar... Şu işe bak... Baldızım mıydı o bağıran? Bir ses geldi kulağıma... Bu serseriler beni kendileriyle bir tutuyorlar. Onlar gibi bir köylü, sıradan bir Kazak sanıyorlar beni!.."</p>

    <p class="normal">Başkanın bir an susup hafiften öksürmesi, kaşlarının altından çevresini şöyle bir gözden geçirmesi onun çok önemli bir şeyden söz etmeye hazırlandığına işaretti.</p>

    <p class="normal">"Bin... Nedense bir türlü dilim dönmez şu yılları söylemeye... Her neyse, o yıl işte... Zamanın bölge komiseri Ledaçi'ye<sup class="calibre2"><a href="../Text/Dikanka_split_052.html#footnote-100-19" id="footnote-100-19-backlink">[19]</a></sup> Kazaklar arasında en aklı başında olanını seçmesi için buyruk gelmişti. Oh! (oh derken parmağını havaya kaldırmıştı başkan) çariçeye Kırım yolculuğunda hizmet edecekti bu en aklı başında Kazak! O zaman ben..."</p>

    <p class="normal">"Anlatmanıza gerek yok, efendim! Hepimiz biliyoruz bunu. Çariçenin size nasıl iltifat ettiğini biliyoruz. Söyleyin bakalım şimdi, haklı değil miymişim? Tersyüz edilmiş gocuk giyen o serseriyi yakaladığınızı söylemekle günah işliyorsunuz demiştim size. Haklı değil miymişim?"</p>

    <p class="normal">"Tersyüz edilmiş gocuk giyen o şeytana gelince, ötekilere ders olsun diye onu gereği gibi cezalandırayım da görsün! Otorite ne demekmiş anlasınlar! Çarın görevlendirdiği başkana karşı gelmek nasıl olurmuş öğrensinler! Sonra da öteki serserileri alırız ele... Aşağılık heriflerin bahçeme domuzları soktuklarını, bütün lahanalarımı, salatalıklarımı yedirdiklerini unutmadım... İblisin çocuklarının buğdayımı dövmediklerini de unutmadım... Hiçbirini unutmadım... Şimdilik onların canı cehenneme, önce tersyüz edilmiş gocuk giyen şeytanın kim olduğunu anlamak istiyorum..."</p>

    <p class="normal">Votka ustası:</p>

    <p class="normal">"Besbelli anasının gözü bir kuştur..." dedi.</p>

    <p class="normal">Başkanla yazıcının konuşmalarını dinlerken kuşatmaya katılan bir top gibi durmadan dumanla dolduruyordu ağzını, kısa piposunu dudaklarından çekince her yana ateş saçıyordu.</p>

    <p class="normal">"Böylesini ne olur ne olmaz deyip kodeste tutmakta yarar vardır," diye sürdürdü konuşmasını. "Ya da daha iyisi, kandil niyetine bir ağacın tepesine asmalı.."</p>

    <p class="normal">Bu düşüncesi votka ustasına pek parlak gelmişti. Ötekilerin onayını beklemeden kısık bir kahkahayla kendini ödüllendirdi.</p>

    <p class="normal">Bu arada yıkık dökük bir kulübeye yaklaşmışlardı. Bizimkilerin heyecanı büyüktü. Kulübenin kapısında toplandılar, yazıcı bir anahtar çıkardı. Uzun süre kilidin deliğine sokmaya çalıştı anahtarı... Gel gelelim, evindeki sandığının anahtarıydı elindeki. Bekleyenlerin sabırsızlığı büyüdükçe büyüyordu. Elini cebine soktu yazıcı, uzun süre karıştırdı ceplerini. Anahtarı bir türlü bulamıyor, küfürler ediyordu. Sonunda:</p>

    <p class="normal">"Evet!" dedi.</p>

    <p class="normal">Eğilip, kırçıllı şalvarının kocaman cebinin dibinden anahtarı çıkardı.</p>

    <p class="normal">O anda kahramanlarımızın yürekleri birleşip kocaman bir yürek oluşturmuştu sanki. Bu yürek öylesine güçlü çarpmaya başlamıştı ki düzensiz vuruşlarının sesi anahtarın şakırtısını bastırıyordu. Kapı açıldı sonunda ve... başkanın yüzü bembeyaz oldu... Votka ustası buz gibi bir soğukluk hissetti sırtında. Saçları, uçmak istiyorlarmış gibi dikildiler. Yazıcının yüzü dehşetle kaplandı. Bekçiler oldukları yerde kalakaldılar. Açık ağızlarını kapayacak durumları yoktu: Karşılarında başkanın baldızı duruyordu...</p>

    <p class="normal">En az onlar kadar şaşkın bir durumda olan kadın toparladı kendini biraz. Onlara doğru bir adım attı. Başkan vahşi bir sesle bağırdı birden:</p>

    <p class="normal">"Olduğun yerde kal!"</p>

    <p class="normal">Kapıyı baldızının üzerine kapadı.</p>

    <p class="normal">"Beyler!" diye ekledi sonra. "Şeytan bu! Ateşi getirin! Devlet malı kulübeyi çıkardım gözden! Yakın onu, yakın! Kemikleri kalmasın şeytanın!"</p>

    <p class="normal">Kulübeyi yakacaklarını duyunca kadın içerden korku içinde bağırmaya başladı.</p>

    <p class="normal">Votka ustası:</p>

    <p class="normal">"Siz ne diyorsunuz beyler!" dedi. Tanrı'ya şükürler, saçınız başınız ağarmış ama aklınız yarım hâlâ. Bildiğimiz ateşle yanar mıymış cadı kısmı? Pipo ateşi yakar onları yalnızca... Durun, her şeyi şimdi hallederim ben!"</p>

    <p class="normal">Böyle dedikten sonra votka ustası bir tutam saman aldı. Piposundan kızgın ateş döktü üzerine, üflemeye başladı. Bu arada zavallı baldız umutsuzluğa kapılmış, dışarıdakileri inandırmak için yalvarıp yakarıyordu. Yazıcı:</p>

    <p class="normal">"Durun, durun hele!" dedi. "Ne diye günaha giriyoruz boş yere? Belki şeytan değildir? İçerdeki tanıdığımız, bildiğimiz kadının kendisiyse haç çıkarmaya razı olacaktır. Birinin şeytan olup olmadığını anlamak için en güvenilir yol budur."</p>

    <p class="normal">Öneri kabul edildi. Yazıcı ağzını kapıda bir aralığa dayayıp içeri seslendi:</p>

    <p class="normal">"Dinle beni, şeytan! Olduğun yerden kıpırdamazsan açarız kapıyı."</p>

    <p class="normal">Kapı açıldı. Başkan, kaçmak gerekirse kendisine tehlikesiz bir yol arıyormuş gibi arkasına bakarak:</p>

    <p class="normal">"Haç çıkar!" dedi.</p>

    <p class="normal">Baldızı haç çıkardı.</p>

    <p class="normal">"Ne şeytanı be! Baldızın kendisi bu!"</p>

    <p class="normal">"Hangi kötü ruh soktu seni bu kulübeye?"</p>

    <p class="normal">Kadın hıçkıra hıçkıra ağlamaya başlamıştı. Bir yandan da anlatmaya çalışıyordu. Sokakta yakalamışlardı onu gençler. Bütün direnmesine karşın getirip kulübenin penceresinden içeri atmışlardı. Sonra da panjurları üzerine çivilemişlerdi. Gidip baktı yazıcı. Geniş panjurun birkaç tahtası gerçekten çıkarılmış, sonra delik dışarıdan bir kalas çivilenerek kapatılmıştı.</p>

    <p class="normal">Baldız, biraz geri çekilmiş orada duran, onu yukardan aşağı süzmeyi sürdüren başkanın üzerine yürüdü.</p>

    <p class="normal">"Seni gidi tekgöz iblis!" diye bağırıyordu. "Amacını biliyorum ben senin. Kızların peşinde rahat rahat dolaşabilesin diye, sakalı ağarmış moruğun ne rezillikler yaptığını kimse çakmasın diye benim başımı yemek fırsatı eline geçince kaçırmak istemedin... Bu akşam Ganna'ya neler dedin, bilmiyorum sanıyorsun, değil mi? Evet! her şeyi biliyorum. O yarım akıllı kafanla kandırman biraz zor beni! Uzun zamandır tutuyorum kendimi, karışmam sonra..."</p>

    <p class="normal">Yumruğunu göstererek hızlı adımlarla uzaklaştı kadın. Başkan şaşkın bir durumdaydı. Başının tepesini kaşıyarak:</p>

    <p class="normal">"Evet," diye geçirdi içinden, "gerçekten şeytanın parmağı var bu işte..."</p>

    <p class="normal">Bekçiler bağırarak içeri girdiler:</p>

    <p class="normal">"Yakaladık!"</p>

    <p class="normal">"Kimi yakaladınız?" diye sordu başkan.</p>

    <p class="normal">"Tersyüz edilmiş gocuk giyen şeytanı!"</p>

    <p class="normal">Bekçilerin getirdikleri tutsağı kolundan yakaladı başkan.</p>

    <p class="normal">"Getirin, bakalım!.. Delirdiniz mi siz be? Sarhoş Kalenik bu!"</p>

    <p class="normal">"İşe bakın! Elimizden kaçırdık onu efendim! Ara sokakta serseriler sardılar bizi. Dans etmeye başladılar çevremizde. Kolundan bacağından çekiyorlar, bize dil çıkarıyorlar, onu elimizden almaya çalışıyorlardı... Neler yaptılar bilseniz, efendim... Onu yakalayalım derken bunu nasıl yakaladık aklımız almıyor, efendim!.."</p>

    <p class="normal">"Emrediyorum: O haydut tez yakalansın! Ayrıca sokakta gördüğünüz herkesi getirin bana!.."</p>

    <p class="normal">Bekçilerden birkaçı diz çöküp yalvarmaya başladı:</p>

    <p class="normal">"Bağışlayın bizi, efendim! Suratlarını görseydiniz bir: Allah canımızı alsın, ömrümüzde öyle iğrenç suratlar görmedik. Yalan söylüyorsak günahlarınız üzerimize olsun, efendim. O suratları gören bir insan öyle bir illete yakalanır ki, hiçbir kocakarı iyi edemez onu bir daha..."</p>

    <p class="normal">"Korkmak neymiş gösteririm ben size! Emrimi dinlemiyorsunuz ha!.. Onlardan yanasınız demek! Bana başkaldırıyorsunuz yani? Ne demek oluyor bu?.. Ne demek ha?.. Amirinize başkaldırıyorsunuz!.. Siz.. Komisere bildireceğim durumu! Hemen, duyuyor musunuz, hemen! Yıkılın karşımdan! Gözüm görmesin... Hepiniz def olun..."</p>

    <p class="normal">Bekçiler dağıldılar.</p>
  </div>

  <div class="calibre1" id="calibre_pb_23"/>
</body>
</html>
