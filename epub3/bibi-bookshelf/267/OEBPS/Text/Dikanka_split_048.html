<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">III<br class="chapter"/>
    TEYZE</p>

    <p class="normal">İvan Fyodoroviç' in teyzesi elli yaşlarındaydı. Hiç evlenmemişti. Yıllardır, bekâr yaşamının onun için her şeyden değerli olduğunu söylerdi. Ne var ki benim hatırladığım kadarıyla tanıdık erkeklerin hepsinde ona karşı bir ürkeklik vardı. Duygularını bir türlü açmaya cesaret edemezlerdi ona. "Yüce bir insandır Vasilisa Kaşporovna!" derlerdi. Yerden göğe kadar da haklıydılar böyle derken. Kimleri hizaya getirmemişti ki Vasilisa Kaşporovna. Hiçbir işe yaramayan ayyaş değirmenciyi, başka kimsenin yardımı olmadan, güçlü elleriyle her gün perçemine yapışıp çeke çeke sonunda iyi değil, pırlanta gibi bir insan yapan o değil miydi... Çok uzun boylu, becerikli, güçlü kuvvetli bir kadındı. Doğanın, normal günlerde onun koyu kahverengi, etekleri hafiften büzgülü bir manto giymesini, kutsal pazar günleriyle kendi yaşgünlerinde omuzlarına kırmızı kaşmir bir şal almasını gerektirmekte büyük bir yanlışlık yaptığı beliydi. Ona daha çok süvari bıyığı, uzun çizmeler yakışırdı. Öte yandan yaşayış biçimi de dış görünümüne bütünüyle uyuyordu:Tek başına kayığa biner, benim diyen balıkçıdan iyi kürek çekerdi. Ava çıkar, orakçıların başından gün boyunca ayrılmaz, bahçedeki karpuz kavunun sayısını ezbere bilir, çiftlikten geçen her araba başına beş kapik haraç alır, ağaca çıkıp armut toplar, kiraya toprak verdiği köylülerin tembellerini o korkunç eliyle pataklar, hak edenlere de gene o eliyle içki sunardı. Aynı anda birkaç işi birden yapar, küfreder, iplik boyar, mutfağa koşar, kvas yapar, bal reçeli kaynatır, bütün gün koşturup durur, her yere yetişirdi... Onun bu canlılığı sonucunda, son sayımda on sekiz kölesi olan İvan Fyodoroviç'in küçük çiftliği sözün tam anlamıyla gelişmiş, zenginleşmişti. Bütün bunların yanında yeğenini de çok severdi Vasilisa Kaşporovna. Büyük bir titizlikle, kapik kapik para biriktirdi onun için.</p>

    <p class="normal">Evine döndükten sonra çok değişmişti İvan Fyodoroviç'in yaşayışı. Bambaşka bir biçimde yaşamaya başlamıştı. On sekiz kölesi olan bir çiftliği yönetmek için yaratılmıştı sanki. Gerçi bazı işlerden anlamıyordu henüz, ama onun ileride iyi bir toprak sahibi olacağının farkındaydı teyzesi. Yeğeninin kırkına merdiven dayadığına bakmadan şöyle diyordu genellikle: "Daha çok genç yavrucak! Nasıl bilsin her şeyi?.."</p>

    <p class="normal">Zamanını tarlalarda ekin sökenlerin, orakçıların yanında geçiriyordu İvan Fyodoroviç. Onun müşfik ruhunu anlatılmaz bir hazla dolduruyordu bu. Ot biçenlerin oraklarını hep birlikte savurmaları, orakların güneşe parıldaması, sıra sıra düşen otların çıkardığı hışırtı, ötede ekin sökenlerin (kâh dostların buluşmasını hatırlatan neşeli, kâh ayrılıklarını hatırlatan hüzünlü) şarkıları, huzur dolu pırıl pırıl bir akşam... Hem ne akşam! Hava ne temizdir, güzeldir berraktır; her şey ne canlıdır o saatlerde: Bozkır kızarır, mavileşir, renkten renge girer, çiçeklerle konuşur... Bıldırcınlar toykuşları, martılar, çayır çekirgeleri, börtü böcek... Onların ıslıkları, vızıltıları, takırtıları, bağırışları genel bir koro gibi yükselir birden, her yanı kaplar... Susmak bilmez! Sonra alçalır güneş, gözden kaybolur... Uf!.. Ne tatlı bir serinliktir o! Tarlalarda yer yer ateşler yakılır, kazanlar konur ateşlere, yorgun orakçılar çökerler kazanların başına... Galuşkaların buharı yükselir. Hafiften kararmaya başlar ortalık... İvan Fyodoroviç'in o anki ruhsal durumunu anlatmak güçtür. Orakçıların yanında, çok sevdiği galuşkaların tadına bakmayı bile unutmuş, ayakta kıpırdamadan durur, bakışlarıyla gökyüzünde süzülen bir martıyı izlerdi... ya da tarlada boncuk gibi dizili ekin yığınlarını seyrederdi.</p>

    <p class="normal">Çok geçmeden çevrede herkes iyi bir toprak sahibi olarak söz etmeye başlamıştı İvan Fyodoroviç'ten. Teyzesinin mutluluğu sınırsızdı. Yeğeniyle övünmek fırsatını hiç kaçırmıyordu.</p>

    <p class="normal">Hasat bittikten sonra, temmuzun sonlarında bir gün Vasilisa Kaşporovna esrarlı bir şekilde kolundan tutup kenara çekti İvan Fyodoroviç'i. Yeğeniyle şimdi, onu çoktan beri düşündüren bir konu üzerine konuşmak istediğini söyledi.</p>

    <p class="normal">"Sevgili İvan Fyodoroviç," diye başladı. "Senin de bildiğin gibi on sekiz kölen var çiftliğinde. Ama resmi sayımda böyledir bu. Aslında yirmi üç, belki de yirmi dört kölen var. Ama sana anlatmak istediğim bu değil şimdi. Hendekle çevrili tarlamızın ötesindeki koruyu bilirsin. O korunun ötesindeki geniş çayırı da bilirsin sanırım. En azından yirmi hektar vardır. Otu da çok boldur. Yılda yüz rublelik ot verir. Hele süvari alayı Gadyaç'tayken..."</p>

    <p class="normal">"Bilmez olur muyum o çayırı teyzeciğim. Nefis otu var..."</p>

    <p class="normal">"O kadarını ben de biliyorum. Ama sen o çayırın gerçekte senin olduğunu biliyor musun? Niçin öyle açtın gözlerini? Beni dinle, İvan Fyodoroviç! Stefan Kuzmiç'i hatırlıyor musun? Amma da laf ettim yani ben de!.. Küçüktün daha o zamanlar. Adını bile söyleyemezdin. Nerden hatırlayacaksın!.. Hiç unutmam, Filip yortusundan birkaç gün önce gelmiştim o yıl. Kucağıma almıştım seni. Az kaldı berbat ediyordun üstümü... Zor yetiştirip dadın Matryona'ya vermiştim seni... Ne pis çocuktun!.. Ama bu da değil şimdi seninle konuşmak istediğim. Buralarda bizim çiftliğin dışındaki bütün yerler, bu arada Hortışçe köyü de Stefan Kuzmiç'indi. Şunu bilmelisin ki, sen daha dünyada yokken gelip gitmeye başlamıştı annenin ziyaretine Stefan Kuzmiç. Şüphesiz baban evde yokken geliyordu. Ama annen kötüydü demek değildir bu. Mekânını cennet eylesin Tanrı... Gerçi bana karşı her zaman haksızdı rahmetli. Ama bu değil şimdi konumuz. Ne olmuşsa olmuş işte... Bir belge bırakmış Stefan Kuzmiç. Bu belgeyle, sözünü ettiğim o yeri sana bırakmış. Ama laf aramızda, senin anacığın çok tuhaf bir insandı. Böyle konuştuğum için bağışlasın beni Tanrı... Ancak şeytan anlayabilirdi onu. Kim bilir nereye sakladı o belgeyi? Bana sorarsan, şu karta kaçmış bekâr Grigori Grigoryeviç Storçenko'dadır. Stefan Kuzmiç'ten kalan her şeye o şişko şeytan kondu çünkü. Sözünü ettiğim belgeyi de onun gizlediğine kalıbımı basarım."</p>

    <p class="normal">"İzninizle teyzeciğim, bu Storçenko benim handa tanıştığım Storçenko olmasın?"</p>

    <p class="normal">İvan Fyodoroviç handa Grigori Grigoryeviç ile tanışmasını anlattı teyzesine. Vasilisa Kaşporovna bir süre düşündükten sonra:</p>

    <p class="normal">"Kim bilir!" dedi. "Belki de benim sandığım gibi kötü bir insan değildir. Evet, buraya geleli altı ay oluyor daha. Bir insanı bu kadar kısa bir zamanda anlamak zordur. Duyduğuma göre yaşlı annesi de çok iyi bir insanmış. Salatalık turşusu yapmakta usta olduğunu söylüyorlar. Hizmetçileri de nefis halılar dokuyorlarmış. Pekâlâ, madem iyi karşıladı seni, git bakalım ziyaretine! Kocamış günahkâr, vicdanının sesini dinler belki. Kendisinin olmayanı sana, asıl sahibine verir... Bak ne diyeceğim İvan Fyodoroviç... Yaylıyla da gidebilirsin. Ama arkasındaki çivileri hep sökmüşler çocuklar. Arabacı Omelko'ya söylemeli, derisini güzelce kapatıp çivilesin."</p>

    <p class="normal">"Ne gereği var teyzeciğim... Ava giderken sizin bindiğiniz açık arabayı alırım."</p>

    <p class="normal">Ayrıldılar.</p>
  </div>

  <div class="calibre1" id="calibre_pb_49"/>
</body>
</html>
