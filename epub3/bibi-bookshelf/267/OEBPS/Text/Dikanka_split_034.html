<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">VI</p>

    <p class="normal">Danilo'nun karanlık zindanında büyücü üç kilit altında, demir zincirlere vurulmuş oturuyordu. Ötede, Dniepr'in üzerinde ise onun şeytan yuvası yanıyordu. Kan kırmızısı alevler eski duvarları yalıyorlardı...</p>

    <p class="normal">Büyücülük etmesi ya da Tanrı'nın sevmediği işleri yapması değildi bu zindana kapatılmasının nedeni. Tanrı'ya verecekti onların hesabını. Burada olmasının nedeni Ortodoks ülkesine gizliden ihanet etmesi, düşmanlarıyla birlik olması, Ukraynalıları Katoliklere satması, Ortodoks kiliselerini yaktırmasıydı. Suratı asıktı büyücünün. Kafasının içi gece gibi karanlık düşüncelerle doluydu. Ancak bir gün daha yaşayabilecekti. Yarın öteki dünyaya yolcu edeceklerdi onu. İdam edeceklerdi. Hiç de kolay bir ölüm değildi onu bekleyen. Diri diri kazana atıp haşlasalardı ya da günahkâr derisini soyup çıkarsalardı bedeninden... Razıydı. Canı çok sıkkındı büyücünün. Başı önünde, kara kara düşünüyordu. Ölümü beklerken pişmanlık duyuyordu belki yaptıklarına. Gel gelelim Tanrı'nın bağışlayacağı çeşidinden değildi günahları. Tam karşısında, yukarda demir parmaklıklı küçük bir pencere vardı. Zincirlerini şakırdatarak gitti pencereye, dışarı bakmaya başladı. Kızının pencerenin önünden geçmesini bekliyordu. Yumuşak yürekli bir kadındı kızı. Kin gütmezdi. Bir melekti... Babasına acımaz mıydı acaba?.. Ama kimsecikler yoktu ortalıkta. Aşağıda yol görünüyordu. Ama gelen giden yoktu.. Daha aşağılarda Dniepr uzanıyordu. Kimseyi umursadığı yoktu koca nehrin. Gürül gürül akıp gidiyordu. Onun tekdüze gürültüsü hüzün veriyordu zindan mahkûmuna. İşte biri geliyor yoldan... Bir Kazaktı bu! Derinden soludu mahkûm. Sonra gene kimsecikler görünmez oldu. İşte biri inliyor yamaçtan... Yeşil eteği dalgalanıyor... Altın rengi şapkası parlıyor güneşte... Katerina'ydı bu! Büyücü iyice yapıştı pencereye. İşte yaklaştı Katerina...</p>

    <p class="normal">"Katerina! Kızım! Acı bana, bir sadaka ver!.."</p>

    <p class="normal">Kulakları duymuyordu sanki Katerina'nın. Başını çevirip bakmamıştı bile pencereye. Yürüyüp gitmiş, gözden kaybolmuştu. Gene kimsecikler yoktu ortalıkta şimdi. İnsana hüzün veren gürültüsü vardı yalnızca Dniepr'in. Ama bu hüznü tanır mıydı acaba büyücü? Gün akşam olmaktaydı. Güneş de battı sonunda. Güneş de yoktu... Ortalık karardı. Hava serinledi. Bir yerde bir öküz böğürdü. Uzaklardan bir yerden sesler geliyordu: Köylüler tarla dönüşü şarkı söylüyorlardı sanki... Bir kayık süzülerek gidiyordu Dniepr'de... Kime neydi zindan mahkûmundan! Gümüş orak ışıldıyordu gökyüzünde. İşte biri geliyor karşıdan doğru. Karanlıkta güç, kim olduğunu çıkarmak Katerina'ydı bu. Eve dönüyordu...</p>

    <p class="normal">"Kızım! İsa aşkına, kudurmuş kurtlar bile parçalamazlar analarını... Kızım, hiç olmazsa bir kerecik başını çevirip bak bu günahkâr babana!"</p>

    <p class="normal">Duymuyor Katerina, yürüyor.</p>

    <p class="normal">"Kızım, mutsuz, ananın ruhu için!.."</p>

    <p class="normal">Durdu Katerina.</p>

    <p class="normal">"Yaklaş bana kızım, son sözlerimi dinle!"</p>

    <p class="normal">"Ne diye çağırıyorsun beni, dinsiz? Kızım deme bana! Hiçbir şeyim değilsin sen benim. Mutsuz anamın ruhu için ne istiyorsun benden?"</p>

    <p class="normal">"Katerina! Sonum geldi benim. Biliyorum kocan atın arkasına bağlayacak beni, tarlalara sürecek. Belki daha da korkunç bir ölüm düşünmüştür benim için..."</p>

    <p class="normal">"Senin günahlarının karşılığı olabilecek bir ölüm var mıdır acaba? Bekle cezanı. Kimse kalkışmayacak seni kurtarmaya."</p>

    <p class="normal">"Katerina! Ölümden korktuğum yok benim. Öteki dünyada çekeceklerim... Sen tertemizsin, Katerina, ruhun cennette Tanrı'nın çevresinde uçup duracak. Dinsiz babanınsa ruhu sonsuza kadar sönmeyecek cehennem ateşinde yanacak. Gittikçe daha güçlenecek bu ateş. Tek bir damla su atan olmayacak ona. En küçük bir esinti olmayacak..."</p>

    <p class="normal">Katerina dönüp yürüdü.</p>

    <p class="normal">"Seni ölümden kurtarmak elimde değil!" dedi.</p>

    <p class="normal">"Katerina! Dur gitme! Bir sözcük daha söyleyeyim. Ruhumu kurtarabilirsin. Tanrı'nın bağışlamasının ne büyük olduğunu bilemezsin sen. Havari Pavel'i duydun mu? Günahkâr bir insanken, tövbekâr olduktan sonra aziz olduğunu biliyor musun?"</p>

    <p class="normal">"Ruhunu kurtarmak için ne yapabilirim?" dedi Katerina. "Zavallı bir kadınım ben. Bir şey gelmez elimden!"</p>

    <p class="normal">"Buradan kurtulabilseydim bütün kötülüklerimi bırakırdım. Tövbekâr olurdum. Bir mağaraya çekilir, sert çile gömleğini giyer, gece gündüz dua ederdim... Değil perhiz günleri yasak olan şeyleri, balık bile koymazdım ağzıma! Yatarken çıkarmazdım üzerimdekileri. Durmadan dua ederdim, durmadan... Bağışlaması büyük Tanrı günahlarımın yüzde birini olsun üzerimden atınca da boğazıma kadar toprağa gömerdim kendimi ya da bir taş duvara yüzümü dayayıp gözlerimi kapardım, bir şey yemeden içmeden orada öyle ölümü beklerdim. Varımı yoğumu da arkamdan kırk gün kırk gece ölü duası okumaları için rahiplere bırakırdım."</p>

    <p class="normal">Bir an düşündü Katerina.</p>

    <p class="normal">"Kapıyı açsam bile zincirleri çözemem ki..."</p>

    <p class="normal">"Zincirleri düşündüğüm yok benim. Ellerimi, ayaklarımı zincire vurduklarını sanıyorsun değil mi? Hayır Gözlerinin önüne bir perde gerdim. Ellerim, ayaklarım sanıp onlara uzattığım odunları zincire vurdular. (Pencereden geri çekildi büyücü.) Bak... işte, zincir falan yok bir yerimde! Bu duvarları da umursamaz, delip geçerdim, ama gerçeği bilmiyor kocan... Kutsal bir din adamı örmüş bu duvarları. Zindanın kapısı kutsal din adamının hücresini açıp kapadığı anahtarla açılmadan hiçbir kötü ruh çıkaramaz buraya kapatılan kişiyi. Buradan kurtulursam ben de (şu gördüğün büyük günahkâr da işte) böyle bir hücre yapacağım kendime."</p>

    <p class="normal">Kapının önünde durdu Katerina.</p>

    <p class="normal">"Bak ne diyeceğim" dedi. "Salıvereceğim seni. Ama ya aldatıyorsan beni? Ya tövbekâr olmayıp şeytanla işbirliğini sürdürürsen?"</p>

    <p class="normal">"Yo, Katerina. Bir ayağım çukurda artık. Bana verilen cezadan kurtulsam bile yakın ölümüm. Kendimi sonsuz cehennem azabına bırakacağımı nasıl düşünebiliyorsun?"</p>

    <p class="normal">Şakırdayarak açıldı kilit. Büyücü öptü Katerina'yı.</p>

    <p class="normal">"Elveda kızım! Tanrı'ya emanet ol!"</p>

    <p class="normal">"Dokunma bana, büyük günahkâr! Çabuk git buradan!"</p>

    <p class="normal">Bir anda gözden kayboldu büyücü. Katerina korkuya kapıldı. Şaşkın şaşkın baktı duvarlara.</p>

    <p class="normal">"Saldım onu, kocama ne diyeceğim şimdi! Mahvoldum ben! Yapabileceğim tek şey var: Canlı canlı mezara girmek!"</p>

    <p class="normal">Hüngür hüngür ağlamaya başladı Katerina. Büyücünün oturduğu kütüğün üzerine yığıldı.</p>

    <p class="normal">"Bir ruhu kurtardım ama..." diye mırıldandı. Bir sevap işledim. Ya kocam... İlk kez aldattım onu. Oh, ona yalan söylemek ne korkunç. ne zor olacak! Biri geliyor! O geliyor, kocam!"</p>

    <p class="normal">Kendini kaybetti Katerina, yere yığıldı.</p>
  </div>

  <div class="calibre1" id="calibre_pb_35"/>
</body>
</html>
