<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">IX</p>

    <p class="normal">Danilo odasında dirseğini masaya dayamış oturuyordu. Derin düşüncelere dalmıştı. Katerina sedirde oturuyordu. Bir şarkı mırıldanıyordu hafiften. Danilo:</p>

    <p class="normal">"Nedense canım çok sıkılıyor kadınım!" dedi. "Başım ağrıyor, kalbim ağrıyor, bir ağırlık var üzerimde! Sanırım, ölüm dolaşıyor çevremde."</p>

    <p class="normal">"Oh, eşi bulunmaz erkeğim benim! Getir, göğsüme yasla başını! Sokma aklına böyle karanlık düşünceleri!"</p>

    <p class="normal">Böyle söylemek istiyordu kocasına Katerina, ama cesaret edip söyleyemiyordu. Suçlu bir kadın olduğu için sevgi bekleyemezdi kocasından.</p>

    <p class="normal">"Beni dinle, kadınım," dedi. Danilo. "Ben ölürsem ,yalnız bırakma sakın oğlumu. Onu yalnız bırakırsan Tanrı bu dünyada da, öteki dünyada da mutluluğu tattırmasın sana. Öyle bir şey yaparsan çok zor çürüyecek kemiklerim toprakta. Ruhum acılar içinde kıvranacak!"</p>

    <p class="normal">"Neler diyorsun erkeğim! Biz kadınların zayıflığıyla alay eden sen değil miydin? Şimdi sen zayıf bir kadın gibi konuşuyorsun Daha çok çok yaşaman gerek senin."</p>

    <p class="normal">"Hayır. Katerina. Ölümün yakın olduğunu hissediyorum. Bir sıkıntı var içimde. Kötü günler bekliyor bizi. Ah hatırlıyorum, geride bıraktığım yılları hatırlıyorum, bir daha geri gelmeyecek o yılları... Ordumuzun gururu, her şeyi ihtiyar Konaşeviç<sup class="calibre2"><a href="../Text/Dikanka_split_052.html#footnote-100-35" id="footnote-100-35-backlink">[35]</a></sup> sağdı o zamanlar. Kazak alayları önümden geçiyorlar sanki şu anda! Ne günlerdi onlar Katerina! İhtiyar komutan kara yağız atının üzerinde... Asası elinde pırıl pırıl! Çevresinde koruyucuları. Kırmızı giysileriyle, Kazak askerlerinin oluşturduğu insan denizi kımıl kımıl... Konuşmaya başlıyor komutan... Bir anda kalıp gibi kalıyor deniz. İhtiyar bize Kazak ordusunun eski cenklerini anlatmaya başlayınca gözleri yaşarıyor. Ah Katerina, Türklerle nasıl vuruşurduk bilsen!.. Başımda hâlâ bir kılıç yarasının izi vardır.</p>

    <p class="normal">Dört yerimden kurşun yarası aldım, bu yaraların hiçbiri tam olarak geçmemiştir. Ne çok altın toplamıştık! Kazaklar, değerli taşları kalpaklarına doldururlardı. Ne atlar, ah ne atlar alırdık düşmandan, Katerina! Oh!.. Artık öyle dövüşemem! İhtiyarlamadım. Gücüm kuvvetim de yerinde, Ama Kazak kılıcım düşüyor elimden. İşsiz güçsüz oturuyorum... Niçin yaşadığımı kendim de bilmiyorum. Dirlik düzenlik kalmadı Ukrayna'da: Albaylarla yüzbaşılar hırlaşıp duruyorlar. Hepsinin sevdiği saydığı bir baş yok. Lehlere yakın yerlerdeki çiftçilerimiz Leh geleneklerini benimsediler. Sinsi sinsi işler çeviriyorlar... Ruhlarını sattılar, düşmanla birlik oldular. Yahudiler ezdikçe eziyor yoksul halkı. Ah o günler ah! Neredesiniz benim o eski günlerim!.. Delikanlı mahzene koş, bir testi bal şarabı getir bana! Geçmiş günlerin anısına içeceğim!"</p>

    <p class="normal">Stetsko içeri girdi.</p>

    <p class="normal">"Konuklarımızı nasıl karşılayacağız efendim?" dedi. "Çayırlardan doğu Lehler geliyorlar da..."</p>

    <p class="normal">Ayağa kalktı Danilo.</p>

    <p class="normal">"Niçin geldiklerini biliyorum," diye mırıldandı. "Atları eyerleyin, benim sadık adamlarım! Silahlarınızı kuşanın! Kılıçlarınız yalın olsun! Demir leblebi de almayı unutmayın yanınıza. İyi karşılamalıyız konuklarımızı!"</p>

    <p class="normal">Ama Kazaklar atlarına binmemişlerdi daha, silahlarını doldurmamışlardı... Lehler güzün ağaçlardan dökülen yapraklar misali kaplamışlardı karşı yamacı.</p>

    <p class="normal">Danilo, atlarının üzerinde mağrur sallanan öndeki sırmalı şişman Leh beylerini gösterdi.</p>

    <p class="normal">"Eh, kozlarımızı paylaşacağız sizinle," dedi. "Anlaşılan şan şeref için bir kez daha cenk etmek var kaderde! Son bir kez daha gülsün yüzün bakalım, Kazak ruhu! Hadi aslanlarım, yürüyün, bayramımız bu bizim!"</p>

    <p class="normal">Neşe vardı dağlarda, eğlence vardı. Kılıçlar savruluyor, mermiler vınlıyor, atlar kişniyor, tok nal sesleri duyuluyordu. Naralar kulakları sağır ediyor, dumandan göz gözü görmüyordu. Her şey birbirine karışmıştı. Ama Kazak yüreği düşman nerede, dost nerede hissediyordu. Bir mermi vınlıyor... Kötü bir atlı düşüyor atından. Bir kılıç ıslık çalıyor... Anlaşılmaz bir şeyler mırıldanarak yere yuvarlanıyor bir baş. Bu kargaşada Danilo'nun Kazak kalpağının kırmızı tepesi görünüyordu... Mavi kaftanının üzerindeki sırmalı kemeri göz alıyordu. Kara yağız atının yeleleri savruluyordu. Kuş gibi bir o yana, bir bu yana uçuyordu Danilo. Naralar atıyor, kılıcını savuruyor, sağındakilerin solundakilerin, kafalarını uçuruyordu. Salla kılıcını, ey Kazak! Vuruş Kazak! Yiğit yüreğini hoş et! Ama değerli silahlara, altın işlemeli kaftanlara bakma! Altınları, değerli taşları ayaklarının altında çiğne geç! Vur Kazak! İndir Kazak! Ama arkana da bak: İğrenç Lehler evini yakıyorlar, ürken hayvanlarını kovalıyorlar! Hızla dönüp arkasına bakıyor Danilo. Tepesi kırmızı kalpağı bir anda evinin yanında görünüyor. Çevresindeki kalabalık seyrelmeye başlıyor. Saatlerce vuruşuyorlar Lehlerle Kazaklar. İki taraftan da çok kırılan oluyor. Ama durmuyor Danilo: Önüne geleni deviriyor atının üzerinden uzun mızrağıyla. Yerdekileri yaman atıyla çiğneyip geçiyor. Temizlendi sonunda avlu. Lehler kaçmaya başladılar. Kazaklar, öldürdükleri Lehlerin altın işlemeyi kaftanlarını, değerli silahlarını topluyorlardı. Düşmanı izlemeye hazırlanıyordu Danilo. Kazaklara seslenmek için döndü... Öfkeden tepesi attı birden: Katerina'nın babasını görmüştü yamaçta. Ona nişan alıyordu. Atını ona doğru sürdü Danilo... Felakete gidiyorsun Kazak!.. Silah patladı, tepenin arkasında gözden kayboldu büyücü. Ancak sadık Stetsko görmüştü kırmızı kaftanıyla acayip kalpağını. Eyerin üzerinde sallandı Kazak, düştü atından. Sadık Stetsko koştu efendisinin yanına... Yere boylu boyunca uzanmıştı efendisi... Aydınlık gözleri kapalıydı. Al kan akıyordu göğsünden. Ama başucunda sadık uşağının beklediğini hissetti sanki. Yavaşça kirpiklerini araladı, gözlerini açtı.</p>

    <p class="normal">"Elveda, Stetsko! Katerina'ya söyle, oğlumu yalnız bırakmasın! Sadık adamlarım benim! Siz de bırakmayın oğlumu!"</p>

    <p class="normal">Sustu Danilo. Kazak ruhu uçup gitti soylu bedeninden. Dudakları morardı. Kazak uyuyordu, bir daha hiç uyanmayacaktı. Hıçkıra hıçkıra ağlamaya başladı sadık uşak. Kolunu sallayarak yanına çağırdı Katerina'yı.</p>

    <p class="normal">"Gel hanımım, gel! Efendim dolaşmaya çıktı. Sarhoş oluverdi de rutubeti bol toprağa uzanıverdi. Uzun zaman ayılmaz!"</p>

    <p class="normal">Katerina ellerini birbirine vurdu, cesedin üzerine yığıldı.</p>

    <p class="normal">"Kocam benim! Gözleri kapalı yatan sen misin öyle? Kalk, benim eşi bulunmaz şahinim! Doğru! Bir kerecik olsun gözlerini açıp bak Katerinana! Dudaklarını kıpırdat, bir söz çıksın ağzından!.. Ama susuyorsun, susuyorsun benim biricik efendim! Karadeniz gibi karardı, mosmor oldu yüzün. Kalbin durmuş! Neden böylesine soğudu ellerin, erkeğim? Sıcak değil mi gözyaşlarım, ısıtmıyorlar mı seni? Seni uyandıracak kadar güçlü değil mi hıçkırıklarım? Kim yönetecek şimdi Kazaklarını? Kara yağız atına kim atlayıp rüzgâr gibi gidecek? Kazakların önünde kim naralar atarak kılıç sallayacak? Kazaklar, Kazaklar! Gözbebeğiniz, şanınız şerefiniz efendiniz nerede? Gözlerini kapamış, rutubetli toprağın üzerinde yatıyor! Beni de gömün onunla birlikte! Kara toprakla dolsun gözlerim! Mezar tahtalarını koyun beyaz göğsümün üzerine! Güzelliğim gerek değil bana artık!"</p>

    <p class="normal">Katerina acılar içinde kıvranıyor, ağlıyordu. Bu arada ötelerden doğru bir toz bulutu yaklaşmaktaydı, İhtiyar Kazak yüzbaşısı Gorobets'ti bu. Yardıma geliyordu.</p>
  </div>

  <div class="calibre1" id="calibre_pb_38"/>
</body>
</html>
