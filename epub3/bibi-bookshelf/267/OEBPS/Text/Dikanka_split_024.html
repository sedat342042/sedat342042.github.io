<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">VI<br class="chapter"/>
    UYKUDAN UYANIŞ</p>

    <p class="normal">Bir tümsekte oturuyordu Levko. Ayağa kalkarken kendi kendine mırıldandı:</p>

    <p class="normal">"Uyudum mu yoksa ne?"</p>

    <p class="normal">Çevresine bakınarak ekledi:</p>

    <p class="normal">"Ne canlıydı, uyanıktım sanki!.."</p>

    <p class="normal">Tepedeki ay gece yarısı olduğunu gösteriyordu. Her yerde sessizlik vardı. Göletten tatlı bir serinlik esiyordu. Tepedeki ev kapalı panjurlarıyla hüzünlü, yükseliyordu olduğu yerde. Yosunlar, yabani otlar insanların bu evden uzaklaşmalarının üzerinden çok zaman geçtiğine tanıklık ediyorlardı.</p>

    <p class="normal">Levko, uyuduğu sürece sıkı sıkı yumduğu elini açtı. Avcunda küçük bir kâğıt parçası görünce şaşkınlıkla bir çığlık attı. Kâğıdı elinde evirip çeviriyordu.</p>

    <p class="normal">"Ah, okumayı bilsem ne iyi olurdu!.." diye geçirdi içinden.</p>

    <p class="normal">O sırada bir gürültü oldu arkasında.</p>

    <p class="normal">"Korkmayın!" dedi biri. "Hemen kıskıvrak yakalayın onu! Ne korkuyorsunuz? On kişiyiz be! İstediğiniz iddiaya varım, şeytan değil, insan bu!"</p>

    <p class="normal">Başkanın sesiydi bu. Levko bir anda birkaç elin birden onu yakaladığını hissetti. Ellerden bazıları korkudan titriyordu.</p>

    <p class="normal">Başkan Levko'nun yakasına yapıştı.</p>

    <p class="normal">"Göster şu mendebur yüzünü bakalım canım!" diye bağırdı. "Milleti alaya aldığın yetti!"</p>

    <p class="normal">Ama tek gözünü Levko'nun yüzüne dikince, şaşkınlık içinde geri çekilirken kollarını yana sarkıttı.</p>

    <p class="normal">"Levko! Oğlum bu!" diye bağırdı. "Sendin demek ha!.. Köpoğlu köpek! Vay canına! Şeytanın doğurduğu seni! Ben de bu dolapları hangi iblis çeviriyor diye düşünüp duruyordum! Demek sen; babanın baş belası sen azdırıyordun serserileri; sokaklarda gürültü patırtı ettiriyor, şarkılar söylettiriyordun!.. Ha ha ha! Levko! Sanırım, sırtın pek kaşınıyordur şu anda... bağlayın onu!.."</p>

    <p class="normal">"Dur baba!" dedi Levko. "Bu kâğıdı sana vermemi söylediler."</p>

    <p class="normal">"Şimdi kâğıtlarla mağıtlarla uğraşamam ben, canım! Bağlayın onu dedim!"</p>

    <p class="normal">Yazıcı kâğıt parçasını alıp açtı:</p>

    <p class="normal">"Durun efendim!" dedi. "Komiserin yazısı bu!"</p>

    <p class="normal">"Komiserin mi?"</p>

    <p class="normal">"Komiserin mi?" diye geçirdi içinden Levko. "Tuhaf doğrusu!"</p>

    <p class="normal">"Oku, oku!" dedi başkan. "Ne yazıyor komiser?"</p>

    <p class="normal">Votka ustası dişlerinin arasından dumanlar saçarak:</p>

    <p class="normal">"Dinleyelim bakalım neler yazıyor komiser?" dedi.</p>

    <p class="normal">Öksürdü yazıcı, okumaya başladı:</p>

    <p class="normal">"Başkan Yevtuh Makogonenko'ya emrimdir. Sersem bunak! Vergi borçlarını toplayacak, köyde düzeni sağlayacak yerde, iğrenç işler çeviriyormuşsun. Hepsi geliyor kulağıma..."</p>

    <p class="normal">Yazıcının sözünü kesti başkan:</p>

    <p class="normal">"Vallahi bir şey duyulmuyor!"</p>

    <p class="normal">Yazıcı baştan başladı;</p>

    <p class="normal">"Başkan Yevtuh Makogonenko'ya emrimdir. Ser..."</p>

    <p class="normal">"Dur yazıcı bey, dur! İstemez!" diye bağırdı başkan. "Gerçi duyamıyorum, ama burasının önemli olmadığı belli. Oraları atla!"</p>

    <p class="normal">"Bu sebeple emrediyorum sana: Oğlun Levko Makogonenko'yu köylünüz Kazak kızı Ganna Petriçenkova ile hemen evlendireceksin! Şosedeki köprüleri onaracaksın! Köylünün atlarını benim emrim olmadan mahkeme yazıcılarına, doğrudan doğruya mahkemeden gelmiş olsalar bile, vermeyeceksin! Oraya geldiğimde bu emirlerimin yerine getirilmediklerini görürsem yalnız seni sorumlu tutacağım... Bölge komiseri emekli yüzbaşı Kozma Derkaç Drişpanovski."</p>

    <p class="normal">Esnedi başkan.</p>

    <p class="normal">"Bu kadar işte! Duydunuz değil mi? Duydunuz. Her şeyden başkan sorumlu! Öyleyse sözünü dinlemek zorundasınız! Ne emredersem yapılmalı! Kimsenin gözünün yaşına bakmam... (Levko'ya döndü.) Sana gelince! Komiserin emri gereği evlendireceğim seni. Gerçi bundan onun nasıl haberi oldu, anlayamadım ya... Gene de evlendireceğim seni. Ama önce kırbacımın tadına bakacaksın! Evde tasvirin yanında aslı duran kırbacı bilirsin... Yarın parlatacağım onu. Bu pusulayı kim verdi sana?"</p>

    <p class="normal">Levko, durumundaki böylesine beklenmedik değişikliğe karşın, kafasının içinde başka bir cevap hazırlamayı, pusulanın eline nasıl geçtiğini gizlemeyi başarabilmişti.</p>

    <p class="normal">"Dün akşam kasabayı indim," dedi. "Arabasından inerken komiser beni gördü. Benim bu köyden olduğumu öğrenince pusulayı verdi. Ayrıca sözlü olarak da, dönüşte bizim köye uğrayacağını, öyle yemeğinde konuğun olacağını sana iletmemi emretti baba."</p>

    <p class="normal">"Gerçekten tam öyle mi dedi?"</p>

    <p class="normal">"Evet."</p>

    <p class="normal">Başkan yanındakilere dönüp baktı pek mağrur:</p>

    <p class="normal">"Duydunuz değil mi?" dedi. "Sayın komiser köyümüze, yani bana öğle yemeğine geliyor. Oh! (Başkan konuşurken parmağını havaya kaldırmış, bir şeye kulak kabartıyormuş gibi başını yana eğmişti.) Komiser... Duydunuz mu, komiser bana yemeğe geliyor! Ne dersin, yazıcı bey, ya sen sağdıcım? Çok büyük bir onur bu, değil mi! Siz de benim gibi düşünmüyor musunuz?"</p>

    <p class="normal">"Bildiğim kadarıyla," dedi yazıcı, "komiseri yemekte ağırlamak onuruna hiçbir başkan erişmemiştir."</p>

    <p class="normal">Başkan mutlu.</p>

    <p class="normal">"Başkandan başkana fark vardır elbette," dedi. (Dudakları büküldü, daha çok uzak bir gök gürültüsünün uğultusunu andıran boğuk, ağır bir kahkaha çıktı ağzından.) "Ne dersin yazıcı bey, büyük konuğumuz için her evden hiç olmazsa birer piliç, biraz keten bezi falan filan toplasak nasıl olur?.."</p>

    <p class="normal">"Toplayalım, efendim, toplayalım!"</p>

    <p class="normal">"Düğün ne zaman babacığım?" diye sordu Levko.</p>

    <p class="normal">"Düğün mü dedin? Düğün nasıl olurmuş gösterirdim ben sana ya!.. Her neyse... Yüce konuğumun hatırı için... Yarın kıyar nikâhınızı papaz. Ne haliniz varsa görün! Emirlerini dinlemekte nasıl titiz olduğumu anlasın komiser! Hadi çocuklar, yatalım artık! Herkes evine!</p>

    <p class="normal">Başkan, kaşlarının altından her zamanki mağrur, anlamlı bakışını gezdirdi gene çevresinde. Levko:</p>

    <p class="normal">"Eyvah, çariçeyi nasıl götürdüğünü anlatmaya başlayacak gene..." diye geçirdi içinden.</p>

    <p class="normal">Hızlı adımlarla, neşeli, uzaklaştı. Alçak vişne ağaçlarıyla çevrili tanıdık eve gidiyordu. Yolda yüzbaşının kızını düşünüyordu.</p>

    <p class="normal">"İyi yürekli, güzeller güzeli, soylu kız... Tanrı toprağını bol etsin! Dilerim, öteki dünyada kutsal meleklerin arasında sonsuzluğa kadar gülümsersin! Bu gece olanları hiç kimseye anlatmayacağım. Yalnızca sana, Gannacığım, yalnızca sana anlatacağım bu mucizeyi. Yalnız sen inanırsın bana, yalnız sen benimle birlikte dua edersin suda boğulmuş o mutsuz kızın huzura kavuşması için!"</p>

    <p class="normal">Bu arada vişne ağaçları arasındaki eve yaklaşmıştı. Pencere açıktı. Ay ışığı açık pencereden içeri giriyor, hemen pencerenin önünde uyuyakalmış Ganna'nın üzerine düşüyordu. Elini başına destek yapmıştı genç kız. Yanaklarında hafif bir pembelik vardı. Dudakları Levko'nun ismini fısıldarken belli belirsiz kıpırdıyorlardı.</p>

    <p class="normal">"Uyu, güzelim uyu! Dünyanın en güzel şeyi girsin düşüne. Ama o bile sabah bizim uyanmamızdan güzel olamayacaktır!"</p>

    <p class="normal">Haç çıkararak Ganna'yı kutsadı, pencereyi kapadı. Sessizce uzaklaştı.</p>

    <p class="normal">Birkaç dakika sonra köyde her şey uyumuştu. Yalnızca ay, o güzelim Ukrayna göğünün uçsuz bucaksız boşluğunda gene öyle göz kamaştırıcı, hoş, süzülüyordu. Gece, Tanrısal gece gene öyle görkemli soluyordu tepede, yüce bir biçimde tükeniyordu. Gümüş rengi, nefis yarı aydınlıkta toprak gene öyle olağanüstü güzeldi... Gel gelelim bütün bunları içinde büyük bir haz duyarak izleyen yoktu artık. Her şey uykuya dalmıştı. Ancak arada köpeklerin havlamalarıyla bozuluyordu sessizlik. Sarhoş Kalenik evini ararken daha uzun süre yalpa vurarak dolaştı durdu uyumuş sokaklarda...</p>
  </div>
</body>
</html>
