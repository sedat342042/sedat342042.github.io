<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_3">Önsöz</h2>

  <p class="normal">Amma da tuhaf ad koydum kitabıma: Dikanka Yakınlarında Bir Çiftlikte Akşam Toplantıları... Ne toplantılarıymış bunlar böyle? Üstelik arıcının teki attı bu ismi ortaya. Tanrı'ya şükürler, neyse ki kalem için kaz yolmadılar henüz,<sup class="calibre2"><a href="../Text/Dikanka_split_052.html#footnote-100-1" id="footnote-100-1-backlink">[1]</a></sup> kâğıt için de pek öyle bir öteberi tüketmediler! Günümüzde (soyluydu, sıradandı) her çeşidinden, az insan mürekkep yalamış durumda. Bizim arıcı da onlara benzeme hevesine kaptırdı kendini işte! Aslını sorarsanız, öylesine de çok kâğıt tüketti ki, bunca kâğıt ne sarmakla biter diye şaşırır kalır insan ilk anda.</p>

  <p class="normal">Bu garip, geçen ay öğrendi bütün bu cafcaflı sözleri. Daha doğrusu, şunu söylemek istiyorum, bizim mujik, ininden burnunu dünyaya bir çıkardı ki sormayın gitsin... Aman Tanrım! Büyük beyin uşak odasına girdiğinizde de aynı şey olur kimi zaman: Uşaklar çevrenizi alırlar hemen, dalga geçmeye koyulurlar sizinle. Hem bunlar öyle yüksek tabakadan uşaklar olsa hadi neyse... Baldırı çıplak (baksan, arka avluda pisliklerde eşelenen biri dersin), o bile geri kalmaz ötekilerden... Ayaklarını yere vura vura bağırıp çağırmaya başlarlar. "Niye geldin? Ne işin var burada? Hadi işine mujik..."</p>

  <p class="normal">Size bir şey söyleyeyim mi?.. Söylenecek ne var canım! O yüksek sosyetede boy göstermektense, beş yıldır ne bölge mahkeme başkanının, ne de saygıdeğer papazının karşısına çıktığım Mirgorod'a yılda iki kez gitmeye razıyım. O uşakların arasına düştün mü, ağlayıp sızlamaya başlayacaksın, acındıracaksın kendine... Beceremezsen, cevap vereceksin her sorduklarına.</p>

  <p class="normal">Sevgili okurlarım (basit bir arıcı sizinle bir arkadaşıyla ya da dostuyla konuşuyormuş gibi senlibenli konuşuyor diye sinirlenmiyorsunuz ya... İnanın kötü bir niyetim yoktu böyle derken...), evet sevgili okurlarım, eski bir gelenek vardır bizim köyde: Tarlalarda iş bitti mi, mujikler, bütün kış keyif çatmak için Rus sobasının üzerinde alırlar soluğu. Biz arıcılar da kovanlarımızı karanlık bodrumlara indiririz. Turnalar çekip gittikten, armut ağacında armut tükendikten sonra, akşamları ortalık kararınca, sokağın sonunda bir evde ışıklar yanmıştır... Kahkahalar, şarkılar duyulur uzaktan, balalayka tıngırdar, ardında keman başlar, bağırtılar, gürültü, patırtı... "Akşam toplantıları" derler bizde buna. Anladığınız gibi, sizin balolarınıza benzer bizim bu akşam toplantılarımız. Ama bütünüyle aynı oldukları da söylenemez hani. Sizler baloya ayaklarınızın üzerinde dönüp durmak, ya da elinizle ağzınızı kapayıp bol bol esnemek için gidersiniz. Oysa bizde hiç de öyle değildir. Genç kızlar iğlerini, yün taraklarını alıp bir evde toplanırlar. Eğlenceye gidiyoruz diye çıkmazlar evden kuşkusuz. Başlangıçta iş yapıyor gibi bir görünüşleri bile vardır doğrusu: İğler vızıldar, kızlar kendi kendilerine şarkılar mırıldanırlar. Birinden biri başını kaldırıp sağına soluna bakmaz. Ama ne zaman ki köyün delikanlıları kemancıyla birlikte dalarlar içeri... bir bağrışmadır kopar. Deyip söylerler, şakalaşırlar... Dans ederler... Öyle şeyler yaparlar ki, anlatacak söz bulamaz insan.</p>

  <p class="normal">Ama en tatlı anlar, herkesin bir yere kümelenip birbirine bilmeceler sormaya olmazsa, aralarında düpedüz konuşmaya koyuldukları zaman başlar. Hey Tanrım! Neler neler anlatmazlar ki! Korkunç ne çok şey bulup söylerler!.. Ne var ki, Arıcı Sarı Panko'nun<sup class="calibre2"><a href="../Text/Dikanka_split_052.html#footnote-100-2" id="footnote-100-2-backlink">[2]</a></sup> evindeki akşam toplantılarında anlatılanlar kadar tuhaf, duyulmadık şeyler hiçbir toplantıda anlatılmamıştır sanırım. Hemşerilerimin bana Sarı Panko adını neden taktıklarını inanın ben de bilmiyorum. İşin kötüsü, saçlarım sarı falan da değil artık. Çoktan ak bir ad takıldı mı, o kimse ömür boyu aynı adla çağrılır artık. Kimi bayram akşamları arıcının evceğizinde toplanırlar köylüler. Konuklar masaya otururlar... İşte o zaman dinleyin siz... Şunu da unutmamanızı dilerim, bu konuklar hiç de sıradan kimseler değillerdir. Başka bir deyişle, arıcıdan yüksek kimseler de ziyaretleriyle onurlandırırlar bu küçük evi. Dikanka kilisesinin zangocu Foma Grigoryeviç'i tanır mısınız sözgelişi? Çok bilgili bir zangoçtur kendileri!.. Ne hoş şeyler anlatır!.. Anlattığı masallardan ikisini bu kitapçıkta bulacaksınız. Onun köy zangoçlarının çoğunun üzerinde gördüğünüz kaba kumaştan gömlek giydiğini gören olmamıştır. Pazardan gayrı günlerde bile odasına girecek olsanız, arşınına belki altı ruble verip Poltava'dan aldığı, donmuş nişasta tatlısı renginde ince pamuklu kumaştan bir cüppeyle kabul eder sizi. Çizmelerinin bir günden bir güne katran koktuğunu söyleyebilecek çıkmaz köyümüzden. Onları en iyisinden bir yağla temizlediğini bilmeyenimiz yoktur. Onun, çizmelerini temizlediği bu yağı, öyle sanırım, herhangi bir köylü seve seve koyar pilavına. Gene, onun durumunda çoğu insanın yaptığı gibi, burnunu cüppesinin eteğine sildiğini de gören olmamıştır. Dört bir kenarı kırmızı dantelle çevrili, özenle katlanmış, beyaz bir mendil çıkarır iç cebinden, gerekeni yaptıktan sonra âdeti üzere, on iki kat olacak biçimde katlar onu gene, iç cebine yerleştirir. Konuklardan biri ise... Bu öylesine bir beyefendidir ki... giydir, yargıç yardımcısı ya da bölge yargıcı diye oturt baş köşeye! Kimi zaman parmağını havaya kaldırır, ucuna bakarak konuşmaya başlar. Kitaptaki gibi anlaşılmaz, tumturaklıdır konuşması! Bazan dinlersin, dinlersin... Aklın karışır sonunda. Öldür Allah, kelime anlamazsın. Nereden örenmiştir bunca şeyi, bilmem!.. Bir gün onunla alay olsun diye çok nefis bir hikâye anlatmıştı Foma Grigoryeviç. Bir papazın yanında Latince okuma yazma öğrenimi bir çocuk baba evine döndükten sonra hep Latince konuşur olmuş. Ana dilini unutmuş sanki çocuk. Konuşurken sözleri ağzının içinde geveleyip duruyormuş. Küreğe... kürekus, kadına... kadınus diyormuş. Günün birinde babasıyla tarlaya gitmiş. Tırmığı görünce babasına sormuş bizim Latince budalası: "Sizin dilde buna ne diyorlar babacığım?" Tam o anda da, ağzı açık, havaya bakarken tırmığın ağzına basıvermiş. Babası cevap vermeye hazırlanıyormuş ki, tırmığın sapı hızla kalkmış... çocuğun alnının ortasına inivermiş. "Pis tırmık!" diye bağırmış bizimki. Elini alnına götürürken bir arşın da geri fırlamış."Ne fena acıttı alnımı Allah'ın belası şey!" Böyle işte! Tırmığın adını hemencecik hatırlayıvermiş yavrucak! Zangocun anlattığı bu hikâye pek hoşuna gitmemişti bizim usta konuşmacının. Bir şey söylemeden kalkmıştı yerinden, odanın orta yerine çıkıp bacakları genişçe açık, ayakta durmuştu. Başını hafif öne eğip elini boz kaftanının cebine sokmuş, yuvarlak, lake bir enfiye kutusu çıkarmış, kapağındaki başka milletten bir generalin yağlı yüzüne bir fiske vurmuştu. Kapağı açılınca, tabakadan kül ve kokulu otlarla ovulmuş enfiyesinden bolca almış, kolunu kaldırmış, enfiyeyi burnunun dibinden geçirirken soluğuyla kocaman bir parça çekmişti içeri. Bütün bunları yaparken tek sözcük çıkmamıştı ağzından. Sonra öteki cebine sokmuştu elini, ekoseli mavi bir mendil çıkarmıştı. Ancak o zaman söylenmişti kendi kendine: Eşek hoşaftan ne anlar! Foma Grigoryeviç'in parmaklarını yumruk yapmakta olduğunu görünce, "Şimdi kapışacaklar!" diye geçirmiştim içimden. Neyse ki tam o anda benim kocakarı yetişmişti: Sıcacık böreği getirip masanın üzerine bırakmıştı... Herkesinkiyle birlikte, Foma Grigoryeviç'in çirkin bir hareket yapmaya hazırlanan eli de böreğe uzanmıştı. Peşinden, her zaman olduğu gibi, evin hanımının yemek yapmadaki ustalığını övmeye başlamışlardı. Bir hikâyecimiz daha vardı, ama o (adını söylememek bizim için daha uğurlu olur) öyle korkunç şeyler anlatırdı ki, tüyleri diken diken olurdu insanın... Onun masallarına mahsus yer vermedim bu kitapta: Bunu yapsam insanları öylesine bir dehşete salmış olurdum ki, herkes şeytandan korktuğu gibi korkardı bu arıcıdan... Allah korusun! İyisi mi, Allah ömür verir de gelecek yıla kadar yaşarsam, bir kitap daha hazırlarım. Hortlaklarla, bizim ellerde eskiden beri anlatılagelen tüyler ürpertici olaylarla o zaman salarım insanları dehşete... Belki zaman gelecek, Arıcı'nın kendi torunlarına anlattığı hikâyeleri bile okuyacaksınız kitaplarında. Yeter ki dinleyin siz, okuyun yazdıklarımı. Böyle daha on kitap dolduracak hikâye var bende. Kör olasıca şu tembelliğim olmasa...</p>

  <p class="normal">Ha... En önenli şeyi unuttum: Beni nasıl bulacaksınız baylar? Büyük şoseden, doğru Dikanka'ya gelin. Bir an önce bizim köye gelesiniz diye ilk sayfada söz ediyorum bundan. Dikanka üzerine sanırım çok şey duymuşsunuzdur. Şunu da söyleyeyim, yoksul bir arıcının evi bile daha bir temizdir orada. Parkından ise söz etmeye gerek görmüyorum: Sanırım sizin o Petersburgunuz da bulamazsınız bir eşini. Dikanka'ya gelince ilk gördüğünüz kaz güden, üstü başı çamur içinde çocuğa sorun, "Arıcı Sarı Panko'nun evi nerede?" diye; parmağıyla gösterecektir size hemen: "İşte orada!" Ayrıca, isterseniz ta çiftliğe kadar getirecektir sizi. Yalnız bir dileğim olacak: Eelleriniz arkanızda gereğinden fazla yürümeyin ve... nasıl söylesem, fazla kurulmayın... Bizim çiftliklerin yolları sizin konaklarınızın yolları gibi düz değildir. Önceki yıl Foma Grigoryeviç Dikanka'dan bize gelirken bir ara dalmış da, doru kısrağı koşulu yaylısını kendi kullandığı, üstelik gözlüğü de gözünde olduğu halde, bir çukuru görmemiş içine düşmüştü.</p>

  <p class="normal">Hem sonra, bize konuk gelirseniz kavunla ağırlarız sizi. Ömrünüzde yememişsinizdir bizim kavunlar gibisini. Bizim balımızdan iyisini de, yemin ederim hiçbir çiftlikte bulamazsınız. Düşünün bir kere, bal kâsesini getirdiklerinde mis gibi, anlatılmaz bir koku doldurur odanın içini. Gözyaşı gibi ya da küpelere konan pahalı cinsinden kristaller gibi berraktır, tertemizdir balımız. Hele karımın size yapacağı börekler... Tadını bir bilseydiniz onun yaptığı böreklerin... Şeker, bildiğiniz şeker... Ağzınıza koyduğunuzda dudaklarınızdan yağlar şıpır şıpır akar... Kadın milletinin elinden gelmeyen ne var diye merak ederim bazen...</p>

  <p class="normal">Kokulu çilekle yapılmış armut kvası içtiniz mi siz hiç baylar? Ya da üzüm ve erikle kaynatılmış votka? Ya sütlü pilav yediğiniz oldu mu hiç? İnanın dünyanın başka hiçbir yerinde yoktur böyle lezzetli yemekler. Yemek diye bizim yemeklerimize derim ben! Sözle anlatılmaz tatları vardır! Geçen yıl... Ne diye gevezelik ediyorum ben de?.. Hele bir gelin siz... Çabuk gelin ama... Öyle bir yedireceğiz size ki önünüze gelene anlata anlata bitiremeyeceksiniz.</p>

  <p class="sagitalik">Arıcı Sarı Panko</p>

  <div class="clrb"/>
</body>
</html>
