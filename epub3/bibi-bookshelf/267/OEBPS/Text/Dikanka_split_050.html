<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">V<br class="chapter"/>
    TEYZENİN YENİ GİRİŞİMİ</p>

    <p class="normal">"Ne o? Koparabildin mi ihtiyar canavardan belgeyi?"</p>

    <p class="normal">Teyzesi böyle karşıladı İvan Fyodoroviç'i. Kaç saattir büyük bir sabırsızlık içinde bekliyordu onu merdivenin başında. Yeğenini görünce kendini tutamamış, koşup avlu kapısında karşılamıştı onu. Arabadan inerken:</p>

    <p class="normal">"Hayır teyzeciğim!" dedi İvan Fyodoroviç. "Belge falan yok Grigori Grigoryeviç'te."</p>

    <p class="normal">"İnandın ona ha!.. Vallahi yumruklarımla kafasına kafasına vuracağım! Eriteceğim yağlarını! Ama önce bizim yargıçla konuşmalı... Belki mahkeme yoluyla alabiliriz hakkımızı... Ama şimdi öğrenmek istediğim başka benim. Söylesene, yemekler güzel miydi?"</p>

    <p class="normal">"Çok... Evet teyzeciğim, çok güzeldi."</p>

    <p class="normal">"Ne yemekleri vardı? Anlat, bilirim ustadır kocakarı yemek yapmakta."</p>

    <p class="normal">"Yoğurdunda bir parmak kaymak vardı, teyzeciğim. Sosu da koyu, çok lezzetliydi..."</p>

    <p class="normal">"Peki, kuru erikli hindi var mıydı?"</p>

    <p class="normal">Vasilisa Kaşporovna kendi de çok güzel yapardı bu yemeği. İvan Fyodoroviç:</p>

    <p class="normal">"Hindi de vardı!.." dedi. "Çok güzel iki de kız. Grigori Grigoryeviç'in kız kardeşleri. Özellikle sarışın olanı!.."</p>

    <p class="normal">İvan Fyodoroviç'in yüzüne dik dik baktı teyzesi:</p>

    <p class="normal">"Ya!.."</p>

    <p class="normal">Yüzü kıpkırmızı oldu İvan Fyodoroviç'in. Başını önüne eğdi. Yepyeni bir düşünce çakmıştı Vasilisa Kaşporovna'nın kafasında. Merakla:</p>

    <p class="normal">"E?.." diye ekledi. "Kaşları nasıldı?"</p>

    <p class="normal">Sırası gelmişken şunu da söyleyeyim, kadında en çok kaş güzelliğine önem verirdi Vasilisa Kaşporovna.</p>

    <p class="normal">"Kaşları, teyzeciğim..." dedi İvan Fyodoroviç, "gençliğinizde kaşlarınızın çok güzel olduğunu söylerdiniz ya... onunkiler de öyle güzel işte. Yanaklarında da küçük küçük benler var."</p>

    <p class="normal">Vasilisa Kaşporovna'nın çok hoşuna gitmişti yeğeninin bu sözü. Oysa hiç de kompliman olsun diye söylememişti bunu İvan Fyodoroviç. Gülümsedi Vasilisa Kaşporovna:</p>

    <p class="normal">"Ya!.." dedi. "Üzerindeki giysi nasıldı peki? Gerçi benim şu entarimin kumaşı gibi kalın kumaş bulmak zor şimdilerde ya... benim öğrenmek istediğim bu değil. Peki bir şeylerden söz ettiniz mi aranızda?"</p>

    <p class="normal">"Nasıl yani?.. İkimiz aramızda mı? Korkarım şey sandınız, teyzeciğim..."</p>

    <p class="normal">"Şaşacak ne var bunda canım. Tanrı nasıl isterse öyle olur! Belki doğuştan yazılmıştır alnınıza eş olmanız."</p>

    <p class="normal">"Nasıl böyle konuşabiliyorsunuz, aklım almıyor teyzeceğim! Beni hiç tanımadığınız belli..."</p>

    <p class="normal">"Vay vay! Utandı!" dedi teyze. "Bebek bu daha!" diye geçirdi içinden. "Bir şeyden haberi yok... İkisini bir araya getirmeli. Birbirlerini tanısınlar bakalım..."</p>

    <p class="normal">Sonra mutfağa bakmaya gitti. İvan Fyodoroviç'i yalnız bıraktı. Ne var ki, o konuşmalarından sonra, bir an önce yeğenini evli görmek, küçük torunlarını sevmek düşünceleri çıkmaz olmuştu. Aklından. Düğüne hazırlıyordu kendini hep. Eskiden olduğundan daha bir telaşlı koşuyordu her işe. Oysa onun bu telaşı işleri düzeltmekten çok bozuyordu. Börek çörek pişirirken (bu çeşit şeylerin pişirilmesini hemen hiçbir zaman bırakmazdı aşçı kadına) dalıyor, yanı başında küçük bir torunun durduğunu, çörek istediğini kuruyor, çöreklerin en güzelini alıp dalgın, uzatıyordu. Avlunun köpeklerinden biri kaçırmıyordu bu fırsatı; lezzetli çöreği kapıveriyor, ağzını şapırdatarak uyandırıyordu Vasilisa Kaşporovna'yı daldığı hayallerden. Köpeğin her keresinde ocak demiriyle cezalandırılmasına neden oluyordu bu, kuşkusuz. En çok sevdiği uğraşlarını bile bırakmıştı Vasilisa Kaşporovna. Ava da çıkmıyor, arada çıkarsa (önceleri hiç yapmadığı şeyi yapıyor) keklik yerine karga vuruyordu.</p>

    <p class="normal">Sonunda (İvan Fyodoroviç'in Hortışçe'ye gitmesinin üzerinden dört gün geçmişti) yaylının ambardan çıkarıldığını gördü herkes. Aynı zamanda hem bahçıvan, hem bekçi olan arabacı Omelko sabah erken başlamıştı yaylıyı onarmaya. Deriyi çivilerken bir yandan da tekerlekleri yalamaya çalışan köpekleri kovalıyordu durmadan. Burada okuyucuya şu gerçeği duyurmayı da bir borç bilirim: Bir zamanlar Âdem babamızın binip dolaştığı yaylının ta kendisiydi bu yaylı. Biri çıkar da size Âdem babamızın yaylısı diye başka bir yaylı gösterirse sakın inanmayın. Hiç kuşku yok, sahtedir o gösterdikleri. Bu yaylının tufandan nasıl kurtulduğu bilinmiyor. Nuh'un gemisinde özel bir bölme yapılmış olmalı onun için. Ne yazık ki bu yaylıyı okuyucuya ayrıntılarıyla anlatmak olanaksızdır. Yalnızca şu kadarını söylemekle yetineceğim: Bu yaylının biçimini pek severdi Vasilisa Kaşporovna. Eski tip arabalar artık kullanılmaz oldukları için de yakınırdı her zaman. Biraz çarpıktı yaylının yapısı. Yani öyle ki, sağ yan sol yandan oldukça yüksekti. Bu, çok hoşuna giderdi Vasilisa Kaşporovna'nın, "Ufak tefekler alçak yandan, iriyarılar yüksek yandan binerler," derdi. Ufak tefek beş kişiyle teyze gibi üç kişi rahat sığardı bu yaylının içine.</p>

    <p class="normal">Öğlen üzeri yaylının onarımını bitirdi Omelko. Ahırdan üç at çıkardı (yaylıdan birkaç yaş genç gösteriyorlardu bu atlar), görkemli yaylıya koştu atları. İvan Fyodoroviç'le teyzesi (biri sağ yandan, biri sol yandan) bindiler yaylıya. Yola çıktılar. Karşılaştıkları köylüler, böylesine gösterişli bir araba görmedikleri için (Vasilisa Kaşporovna pek seyrek çıkardı yaylısıyla) duruyorlar, şapkalarını çıkarıp saygıyla yerlere kadar eğilerek onları selamlıyorlardı. İki saat sonra bir evin önünde durdu yaylı. Bunun hangi ev olduğunu söylemeye gerek yok sanırım. Anlaşılacağı gibi Storçenkoların eviydi önünde durdukları. Grigori Grigoryeviç evde yoktu. Yaşlı kadın kızlarıyla birlikte çıktı konukların yanına. Vasilisa Kaşporovna mağrur adımlarla ona yaklaştı. Bir ayağını çabucak öne attı, yüksek sesle:</p>

    <p class="normal">"Yüce hanımefendi," dedi, "saygılarımı size kendim sunmak onuruna eriştiğim için mutluyum. Ayrıca, yeğenim İvan Fyodoroviç'e gösterdiğinizi konukseverlik için de teşekkürlerimi saygıyla sunmama izin verin. Büyük mutluluk vermiş ona bu. Darınız çok güzel hanımefendi! Köye girişte gördüm. İzninizle sorabilir miyim, dönümden kaç kile alıyorsunuz?"</p>

    <p class="normal">Sonra öpüşme faslı başladı. Konuk salonuna geçip oturdular. Bu kez ev sahibesi başladı:</p>

    <p class="normal">"Darı konusunda bilgi veremeyeceğim size; Grigori Grigoryeviç ilgileniyor bu işlerle. Uzun süredir gitmiyorum ben tarlaya. Daha doğrusu gidemiyorum. Yaşlandım artık! Hatırlıyorum, eskiden insanın beline gelirdi bizim darı. Şimdi kim bilir nasıldır... Ne var ki, şimdi her şeyin daha iyi olduğunu söylüyorlar."</p>

    <p class="normal">Göğüs geçirdi yaşlı kadın. On yedinci yüzyılın bir özlemi vardı sanki bu göğüs geçirişte. Vasilisa Kaşporovna:</p>

    <p class="normal">"Duyduğuma göre, hizmetçileriniz çok güzel halılar dokuyorlarmış hanımefendi," dedi.</p>

    <p class="normal">Sözü böylece ev sahibesinin en çok sevdiği konuya getirmiş oluyordu. Birden canlandı sanki yaşlı kadın. Yünün nasıl boyanacağını, ipliğin nasıl hazırlanması gerektiğini uzun uzun anlatmaya koyuldu. Söz halıdan salatalık turşusunun yapılışına, armut kurutmaya atladı. Sözün kısası, daha bir saat olmamıştı tanışalı, iki bayan kırk yıllık ahbapmışlar gibi konuşmaya dalmışlardı. Vasilisa Kaşporovna arada bir sesini öylesine alçatıyordu ki, ne dediğini anlayamıyordu İvan Fyodoroviç.</p>

    <p class="normal">Bir süre sonra ev sahibesi ayağa kalktı.</p>

    <p class="normal">"Gidip görsek daha iyi olmaz mı?" dedi.</p>

    <p class="normal">Kızlarla Vasilisa Kaşporovna da kalktılar. Hizmetçiler bölümüne gidiyorlardı. Bu arada teyzesi bir fırsatını bulup İvan Fyodoroviç'e kalması için işaret etmiş, yaşlı kadına da bir şeyler fısıldamıştı. Sarışın kıza döndü ev sahibesi:</p>

    <p class="normal">"Mariyacığım!" dedi. "Sen konuğumuzun yanında kal. Konuşursunuz... Canı sıkılmasın!"</p>

    <p class="normal">Sarışın kız kaldı. Kanepeye oturdu. İvan Fyodoroviç sandalyesinde iğne üzerinde oturur gibi oturuyor, kızarıp bozarıyor, hep önüne bakıyordu. Kız sanki hiç farkında değildi onun bu sıkılganlığının. Kanepede sakin oturuyor; duvarları, pencereleri özenle gözden geçiriyor, sandalyelerin altında ürkek ürkek dolaşan kediyi dikkatle izliyordu.</p>

    <p class="normal">Neden sonra biraz toparladı kendini İvan Fyodoroviç. Konuşmak, bir şeyler söylemek istiyordu. Ama aklına gelen sözleri hemen unuttuğu belliydi. Bir türlü toparlayamıyordu düşüncelerini.</p>

    <p class="normal">Sessizlik yaklaşık on dakika sürdü. Kız hâlâ öyle oturuyordu kanepede. Sonunda iyice topladı cesaretini İvan Fyodoroviç. Hafiften titrek bir sesle:</p>

    <p class="normal">"Yazın sinek çok oluyor, hanımefendi," dedi.</p>

    <p class="normal">"Evet..." diye karşılık verdi genç kız. "Çok oluyor! Ağabeyim annemin eski potinlerinden bir sinek şaplağı yapmıştı ama... gene de çok sinek var."</p>

    <p class="normal">Gene kesildi konuşma. Söyleyecek bir şey bulamıyordu İvan Fyodoroviç.</p>

    <p class="normal">Sonunda ev sahibesiyle Vasilisa Kaşporovna ve esmer kız döndüler. Biraz daha oturduktan sonra, gece kalmaları için edilen bütün ısrarlara karşın ev sahibesiyle, kızlarla vedalaştı Vasilisa Kaşporovna. Yaşlı kadın ile genç kızlar konuklarını geçirmek için taşlığa çıktılar. Yaylının penceresinden uzanıp onlara bakan Vasilisa Kaşporovna ile yeğenine uzun süre el salladılar.</p>

    <p class="normal">Yolda yeğenine sordu Vasilisa Kaşporovna:</p>

    <p class="normal">"Eee... İvan Fyodoroviç?.. Yalnız kaldığınızda neler konuştunuz hanım kızla bakalım?"</p>

    <p class="normal">"Mariya Grigoryevna son derece alçakgönüllü, soylu bir kız!" dedi İvan Fyodoroviç.</p>

    <p class="normal">"Bak ne diyeceğim sana İvan Fyodoroviç! Seninle ciddi konuşmak istiyorum. Tanrı'ya şükürler otuz sekizindesin artık. İyi de bir rütben var. Bir eksiğin çocuk şimdi. Evlenmelisin..."</p>

    <p class="normal">Dehşet içinde:</p>

    <p class="normal">"Neler söylüyorsunuz siz teyzeciğim!.." diye haykırdı İvan Fyodoroviç. "Evlenmek mi? Olmaz teyzeciğim! Lütfen... İnanın, utandırıyorsunuz beni... Daha önce hiç evlenmedim ben... Karıma karşı nasıl davranmam gerektiğini bile bilmem!"</p>

    <p class="normal">Gülümsedi Vasilisa Kaşporovna.</p>

    <p class="normal">"Öğrenirsin, İvan Fyodoroviç, öğrenirsin! (Amma da çocuk bu! diye geçirdi içinden, dünyadan haberi yok!..) Evet İvan Fyodoroviç! Mariya Grigoryevna tam sana göre bir kız. Üstelik ben de hoşlandım ondan. Annesiyle uzun uzun konuştuk bu işi... Seni damadı olarak görmekten mutlu olacağını söyledi. Yalnız bakalım şu şeytan Grigori Grigoryeviç ne diyecek?.. Ne derse desin! Umursayacak değiliz onu. Varsın drahoma vermesin. Mahkeme yoluyla..."</p>

    <p class="normal">Tam o sırada avluya girmişti yaylı. Sonunda dinlenebileceklerini hisseden yüzyıllık sıska atlar canlanmışlardı birden.</p>

    <p class="normal">"Beni dinle, Omelko! Önce iyice dinlendir atları. Çözer çözmez suya götürme! Terli hayvanlar! (Arabadan inerken yeğenine döndü Vasilisa Kaşporovna.) Hadi İvan Fyodoroviç! Bu konuyu enine boyuna düşünmeni salık veririm sana. Şimdi mutfağa gitmeliyim. Soloha'ya akşam yemeğini hazırlamasını tembihlemeyi unutmuştum. Sanırım kendiliğinden akıl etmemiştir..."</p>

    <p class="normal">İvan Fyodoroviç yıldırım çarpmış gibi duruyordu olduğu yerde. Gerçi çok güzel bir kızdı Mariya Grigoryevna... Ama evlenmeye gelince... Bu ona öylesine tuhaf, öylesine alışılmadık bir şey görünüyordu ki, aklına geldikçe korkuyla ürperiyordu. İnsanın karısıyla bir arada yaşaması!.. Aklın alacağı bir şey değildi bu! Odasında bir başına kalamayacaktı. Her yere ikisi birlikte gideceklerdi... Ne kadar derin düşünürse yüzü o kadar çok terliyordu.</p>

    <p class="normal">Her zamankinden erken giriyordu yatağa. Ama bütün çabasına karşın uyuyamıyordu. Özlenen uyku, herkese huzur veren uyku ona da geliyordu sonunda. Ama nasıl bir uyku oluyordu bu!.. Böylesine saçma sapan düşler ömründe görmemişti. Düşlerinde çevresindeki her şey gürültü çıkarıyor, dönüyordu... Koşuyordu, durmadan koşuyordu. Ama ayakları yoktu sanki... Gücü tükeniyordu sonunda... Ansızın kulağına yapışıyordu biri. "Ay!.. Kimsin?" Gürül gürül bir ses duyuyordu kulağının dibinde. "Benim!... Senin karın!" Hemen uyanıyordu İvan Fyodoroviç. Gene dalıyordu sonra. Bu kez evlemiş görüyordu kendini. Küçük evlerinde her şey son derece tuhaf, şaşırtıcı oluyordu: Yatak odasında bir yerine iki yatak duruyordu. Karısı sandalyede oturuyordu. Şaşkın, dikiliyordu İvan Fyodoroviç. Karısına nasıl yaklaşacağını, onunla ne konuşacağını bilemiyordu. Sonra karısının yüzünün kaz suratı olduğunu fark ediyordu. Bir şey düşünmeden başını öte yana çevirince gene kaz suratlı başka bir kadın görüyordu. Çeviriyordu başını gene... Bir kadın daha oluyordu karşısında. Arkasına bakıyordu, başka bir kadın.. Hüzün doluyordu içine. Bahçeye çıkıyordu. Ama çok sıcak oluyordu bahçe. Şapkasını çıkıyordu. Bakıyordu, şapkasının içinde de bir kadın... Boncuk boncuk terliyordu. Mendilini almak için cebine atıyordu elini... Cebinden de bir kadın çıkıyordu. Kulağına tıkadığı pamuğu çıkarıyordu. Orada bir kadın... Kulağındaki kadını düşürmek için tek ayağının üzerinde zıplıyordu... Mağrur bir tavırla yüzüne bakarak şöyle diyordu teyzesi: "Evet evet! Zıplamak zorundasın! Evli bir erkeksin artık!.." Teyzesine doğru yürüyordu... Bir anda teyzesi değil de büyücü bir kadın oluveriyordu karşısındaki. Boynuna geçirilmiş bir iple birisinin onu çekeleyerek çan kulesine götürmekte olduğunu hissediyordu. Acıklı, mırıldanıyordu İvan Fyodoroviç: "Kimdir beni böyle sürükleyerek götüren?" – "Ben... senin karın. Sürüklüyorum seni, çansın sen çünkü!" Bağırıyordu İvan Fyodoroviç. "Hayır! Çan değilim ben! İvan Fyodoroviç'im." P... piyade alayı komutanı geçiyordu oradan: "Evet çansın sen!" diyordu. İvan Fyodoroviç birden karısını insan değil de yünlü bir kumaş olarak görüyordu. Mogilev'de bir kumaş mağazasına giriyordu. "Buyurun, nasıl bir kumaş istemiştiniz?" diye soruyordu dükkân sahibi. "Bir karı alın siz! Günümüzde en tutulan kumaş karıdır. Çok işe yarar! Şimdilerde herkes redingot diktiriyor ondan." Tüccar ölçüyor karıyı, kesiyor... İvan Fyodoroviç koltuğunun altına alıyor karısını, Yahudi terziye gidiyor. "Olmaz!" diyor Yahudi. "İşe yaramaz bu kumaş! Redingot falan dikilmez ondan!" Korkuyordu İvan Fyodoroviç. Kafasının içi allak bullak oluyordu. Soğuk terler boşalıyordu her yanından.</p>

    <p class="normal">Sabah kalkınca hemen fal kitabını alıyordu eline. İyi yürekli bir kitapçı, iyi yürekliliğinden ve de az görülür yüce gönüllüğünden kısaltılmış bir "Rüya Tabirleri" eklemişti bu kitabın arkasına. Ama böyle bir rüyanın, böylesine saçma sapan bir rüyanın açıklaması yoktu orada.</p>

    <p class="normal">Bu arada Vasilisa Kaşporovna'nın aklında da yepyeni bir düşünce biçimlenmekteydi. Bunu daha sonraki bölümde öğreneceksiniz.<sup class="calibre2"><a href="../Text/Dikanka_split_052.html#footnote-100-40" id="footnote-100-40-backlink">[40]</a></sup></p>
  </div>
</body>
</html>
