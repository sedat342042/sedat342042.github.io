<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">Önsöz</h2>

  <p class="normal">İşte size bir kitap daha! Buna son kitabım desem daha iyi olacak. Aslını sorarsanız bunu bile bastırmayı istemedim, hem hiç istemedim. Evet kendimi bilmeliyim artık. Size şunu söyleyeyim ki, çiftlikte alay etmeye başladılar benimle. "Moruğa baksana, iyice bunadı," diyorlar. "Bu yaşta çocukça şeylerle uğraşıyor! Bir ayağının çukurda olduğunun farkında değil sanki." İyi yürekli okurlarım, sanırım benim yaşlı adam numarası yaptığımı, aslında genç olduğumu düşünüyorsunuzdur. Ah, ne gezer! Ağzında diş kalmamış bir insanın, "ihtiyarım" demesi numara olur muymuş hiç!.. Ancak yumuşak bir şey olursa (o da zar zor) yiyebiliyorum. Sert şeyleri dünyada çiğneyemiyorum.</p>

  <p class="normal">Evet, işte size yeni bir kitap daha! Yalnız, küfür falan etmeyin bana! Vedalaşırken küfür edilmez çünkü. Hele bir daha görüşüp görüşmeyeceğinizi bilmediğiniz birine hiç... Bu kitapta (yalnızca Foma Grigoryeviç'in dışında) hemen hepsi size yabancı kimselerin anlattıkları hikâyeleri bulacaksınız. En zekisinden Moskovalıların bile çoğunun anlayamadığı o süslü püslü, tumturaklı konuşan sarı kaftanlı beycik çoktandır yok ortalarda... Herkesle bozuştuktan sonra uğramaz oldu köyümüze... Sahi, o olayı anlatmadım size değil mi? Dinleyin hele. Büyük bir komediydi: Geçen yıl yaz aylarında bir akşam (tam benim yaş günümdü, sanırım) konuklar bize toplanmıştı. (Sevgili okurlarım, önce şunu söyleyeyim size: Bizim köylüler, Tanrı sağlık, uzun ömür versin hepsine, hiçbir zaman unutmazlar beni. Yaş günlerimi elli yıldır hep birlikte kutlarız. Şu anda kaç yaşında olduğumu da ne ben söyleyebilirim size, ne de benim kocakarı. Yetmiş dolaylarında olmalıyım. Dikanka papazı Peder Harlampi biliyordu ne zaman doğduğumu. Ama ne yazık ki on beş yıl önce o da öldü.) Evet, ne diyorduk, konuklar toplanmıştı bizim evde: Mavi Kaftan Zahar Kiriloviç, Tavuk Stefan İvanoviç, Obur Taras İvanoviç, ihtiyar heyeti başkanı Çalı Harlampi Kiriloviç, şey de gelmişti... Adamın adını, soyadını unutmuştum işte... Osip... Osip... Hay Allah! Mirgorod'da tanımayan yoktur onu. Konuşurken parmağını şaklatır hep, dönüp dönüp yana bakar... Her neyse, aklıma gelmedi. Boş verin. Sonra hatırlarsam söylerim. Tanıdığımız Poltavalı beycik de gelmişti o gün. Foma Grigoryeviç'i saymıyorum, o artık bizden çünkü. Konuşmaya dalmıştık. (Şunu da söyleyeyim size: Boş şeylerden konuşmayız biz. Her zaman önemli şeylerden söz etmeyi severim. Nasıl söylemeli, konuşmanın insana hem haz veren, hem de onu eğiten bir yanı olmalı.) Elmanın nasıl salamura edileceğinden konuşuyorduk. Benim kocakarı kendince anlatıyordu. "Elmaları önce güzelce yıkarsın, sonra kvasa bastırırsın, sonra da..." Bizim Poltavalı kesti kadının sözünü. Elini sarı kaftanının cebine sokup odanın içinde kibirli kibirli şöyle bir gidip geldikten sonra, "Olmaz öyle saçma şey!" dedi. "Saçma! Önce kanuper<sup class="calibre2"><a href="../Text/Dikanka_split_052.html#footnote-100-24" id="footnote-100-24-backlink">[24]</a></sup> koymalı üzerine, sonra da..." Eh sayın okurlarım, size soruyorum, elinizi vicdanınıza koyun da öyle söyleyin, elma salamurasına kanuper koyulduğu görülmüş şey midir? Evet, frenküzümü yaprağı, kuşkonmaz, üçyaprak otu koyarlar... Ama kanuper koyulduğunu duydunuz mu hiç? Ben duymadım... Hem sonra, bu işleri benim kocakarıdan iyi bilen de yoktur. Evet, siz söyleyin! Adam bilip kolundan tuttum onu, bir kenara çektim. "Beni dinle Makar Nazoroviç, milleti kendine güldürme!" dedim. "Sıradan bir insan değilsin sen, kendin söylüyorsun, bir keresinde valiyle aynı masada yemek yemişsin. Orada böyle abuk sabuk şeyler söylersen herkes alay eder seninle!" Bu sözüme ne karşılık verse beğenirsiniz? Hiçbir şey söylemedi!.. Yere tükürdü, kalpağını aldı, çıkıp gitti. Odadakilerden birine allahaısmarladık dese, birini başıyla selamlasa... Çıngıraklı bir yaylının kapıya yanaştığını duyduk, o kadar... Doğrusunu isterseniz fena da olmadı. Öyle konuk olmaz olsun! Sevgili okurlarım, inanın, şu memur takımı kadar kötüsü yoktur. Adamın amcası bir zamanlar bölge komiserliği yapmıştır, burnu yukarılarda dolaşır. Sanki bölge komiserliği öyle bir rütbedir ki, dünyada ondan yükseği yoktur. Allah'a şükür, çok daha yüksek rütbeler var. Yo, hazzetmiyorum ben bu memur takımından. Alın şu Foma Grigoryeviç'i, memur falan da değildir. Ama bakarsın, yüzünde bir ciddiyet parıltısı vardır. Bildiğimiz adi enfiyeyi koklayışında bile sizde ona karşı derin bir saygı uyandıran bir şey vardır. Kilisede ilahi söylemeye başladığında ne duygulanır! Bütün ruhuyla ilahide erimiş gitmiştir sanki!... Ya öteki... Neyse canım, boş verin onu şimdi! Onun anlattıkları olmayınca işin üstesinden gelemeyeceğimi sanıyor. Ama görüyorsunuz işte, gene de toparladım bir kitapçık.</p>

  <p class="normal">Yanılmıyorsam, bu kitapta bir hikâye de benden olacağına söz vermiştim size. Doğrusu, bu sözümü yerine getirmek de istedim. Gel gelelim, baktım benim hikâye için bu kitapçık gibi üç kitapçık daha gerekli. Ayrı bir kitap bastırayım dedim, sonra ondan da vazgeçtim. Bilmez miyim sizleri: Alaya alacaksınız bu ihtiyarı. Yo, hayır, istemiyorum! Hoşça kalın! Uzun süre görüşemeyeceğiz. Belki hiç görüşmeyiz.</p>

  <p class="normal">Ben de laf ettim yani! Bu dünyada benim olup olmamam umurunuzdaydı sanki... Bir yıl geçer, iki yıl geçer, unutur gidersiniz bu ihtiyar Arıcı Sarı Panko'yu... Öldü diye üzüleniniz bile çıkmaz.</p>
</body>
</html>
