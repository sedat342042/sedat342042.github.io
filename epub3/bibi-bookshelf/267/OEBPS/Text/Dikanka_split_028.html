<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">Noel Gecesi</h2>

  <p class="normal">Noel'den önceki son gün de geçmiş aydınlık bir kış gecesi başlamıştı. Yıldızlar göz kırpıyorlardı gökyüzünde. Ay iyi insanları, bütün yeryüzünü aydınlatmak için göz kamaştırıcı olanca güzelliğiyle yükseliyordu. Bu gece insanların neşeyle kalyadka<sup class="calibre2"><a href="../Text/Dikanka_split_052.html#footnote-100-25" id="footnote-100-25-backlink">[25]</a></sup> söylemeleri, İsa'yı iyi övebilmeleri için aydınlatmalıydı onları. Sabahkinden dondurucuydu şimdi soğuk. Bununla birlikte, öylesine bir sessizlik vardı ki, soğuğun çizmelerin altındaki gıcırtısı yarım versta öteden duyuluyordu. Henüz hiçbir delikanlı grubu pencere diplerinde toplanmamıştı. Yalnızca Ay tek başına pencerelerden içeri gizlice bakıyor, ayna karşısında süslenen genç kızları bir an önce dışarı, gıcırdayan karın üzerine çağırıyordu sanki. Bu arada bir evin bacasından duman küme küme yükseliyor, gökyüzünde bir bulut oluşturuyordu. Dumanların arasından süpürge sapına ata biner gibi binmiş bir cadı yükseldi.</p>

  <p class="normal">Soroçin belediye başkanı, hafif süvari stili koyun postundan kemerli kalpağı başında, üzerine yer yer siyah astragan kürkten parçalar dikili mavi gocuğuna gömülmüş, arabacısını dürtelemek için genellikle kullandığı, şeytani bir zekâyla örülmüş kırbacı elinde, kendisininkiler yerine her zaman köylülerin atlarını koşturduğu troykasıyla o anda oradan gececek olsaydı yüzde yüz fark ederdi bu cadıyı. Dünyada hiçbir cadı karısı Soroçin belediye başkanının gözünden kaçamaz çünkü. Hangi kadının ahırında kaç domuzun kaçar yavru emzirdiğini kadının sandığında kaç metre keten bezinin olduğunu, hangi erkeğin pazar günü meyhaneye neyini yatırdığını ezbere bilir... Gel gelelim, Soroçin belediye başkanı geçmedi oradan o anda. Kendi bölgesi dururken neyine gerekti başkasının bölgesi? Bu arada cadı karısı da öylesine yükselmişti ki aşağıdan kara bir lekecik gibi görünüyordu artık. Ne var ki o lekecik nerede görünüyorsa orada birbiri ardından kayboluyorlardı yıldızlar. Çok geçmeden bir torba yıldız toplamıştı cadı karısı. Üç dört yıldız hâlâ parlıyordu. Gökyüzünün öte ucunda ansızın bir lekecik daha belirdi. Bu lekecik büyüdü, uzadı. Lekecik değildi artık. Miyop biri burnunun üzerine gözlük yerine komiserin yaylısının tekerleğini taksa gene anlayamazdı onun ne olduğunu. Önden tıpkı bir Almana<sup class="calibre2"><a href="../Text/Dikanka_split_052.html#footnote-100-26" id="footnote-100-26-backlink">[26]</a></sup> benziyordu: Fıldır fıldır sağa sola dönüp duran, önüne her çıkan şeyi koklayan dar uzun suratı bizim domuzlarınki gibi yuvarlak bir biçimde sona eriyordu. Bacakları öylesine inceydi ki, bu bacaklar Yareski<sup class="calibre2"><a href="../Text/Dikanka_split_052.html#footnote-100-27" id="footnote-100-27-backlink">[27]</a></sup> başkanında olsaydı, daha ilk kazaskada kırardı onları. Ama arkadan tam bir üniformalı savcı yardımcısıydı. Çünkü arkasından, şimdiki üniformaların arka etekleri gibi uzun, sipsivri bir kuyruk sarkıyordu. Yalnızca suratının altındaki sakalından, kafasında dimdik duran boynuzlarından, ayrıca, bir baca temizleyicisininkinden farksız üst başından anlaşılabiliyordu onun bir Alman ya da savcı yardımcısı değil, düpedüz şeytan, aydınlık dünyada dolaşması, iyi insaları kötülüğe çekmesi için yalnızca bir gecesi kalmış şeytan olduğu. Yarın insanları sabah ayinine çağıran ilk çan sesiyle birlikte kuyruğunu bacaklarının arasına kıstırıp arkasına bakmadan soluğu ininde alacaktır...</p>

  <p class="normal">Bu arada şeytan usulca Ay'ın yanına sokulmuş, onu yakalamak için elini bile uzatmıştı. Ama yanmış gibi çekti eline birden. Parmaklarını emdi, ayağını salladı. Sonra çabucak öteki yanına geçti Ay'ın, gene uzattı elini, gene çekti... Gel gelelim Ay'ı yakalamayı bir türlü beceremiyordu, ama inadından da vazgeçmiyordu geberesice. Çeşitli oyunlar deniyordu. Sonunda birden atıldı, iki eliyle yakaladı Ay'ı; (piposunu yakmak için bir kor parçasını çıplak elle almış bir köylü gibi) ezilip büzülerek, üfleyerek bir elinden ötekine atıp tutmaya başladı onu, sonra çabucak cebe indirdi... Hiçbir şey olmamış gibi hızla uzaklaştı oradan. Şeytanın Ay'ı çaldığını fark eden olmamıştı Dikanka'da. Aslında bölge yazıcısı meyhaneden dört bacak üzerinde çıkışta Ay'ın durup dururken gökyüzünde bir o yana bir bu yana dans edip durduğunu görmüştü; yemin billah ederek buna inandırmaya çalışmıştı köylüyü; ama köylüler başlarını sallamış, onu alaya bile almışlardı... Peki ama şeytanın böylesine yasadışı bir işe kalkışmasının sebebi neydi? Anlatayım: Varlıklı bir Kazak olan Çub'un bu gece papazın evine Noel pilavına davetli olduğunu biliyordu. Başkaları da olacaktı orada. Başkan, papazın piskoposluk korosunda söyleyen en bas sesleri bile rahatlıkla çıkarabilen mavi redingotlu akrabası, Kazak Sverbiguz, daha başkaları... Noel pilavı yemeyeceklerdi yalnızca; lokma tatlısı, imbikten safran çiçeği üzerine geçirilmiş votka da olacaktı sofrada. Sonra çeşit çeşit yemekler... Çub oraya gittiğinde köyün dilberi evde yalnız kalacaktı. Şeytanın canını Peder Kondrat'ın vaazlarından bile çok sıkan güçlü kuvvetli demirci de yüzde yüz kaçırmayacaktı bu fırsatı, kızın yanına gidecekti. Boş zamanlarında resim yapardı bu demirci. Çevrenin en iyi resim yapanı olarak biliniyordu. Yüzbaşı L... (daha hayattaydı o zamanlar) Poltava'ya çağırmıştı onu. Evinin çevresine yaptırdığı tahta perdeyi boyattırmıştı. Dikanka Kazaklarının pancar çorbası içtikleri kâselerin hepsini bu demirci boyamıştır. Allah korkusu nedir bilen bir insandı. Sık sık azizlerin resimlerini yapardı. Onun T... kilisesinde yaptığı Kutsal Luka resmi aranırsa şimdi bile bulunabilir orada. Ama onun en büyük eseri kilisenin sağ galerisindeki resimdi. Kutsal Pyotr'u amansız mahkeme gününde, elinde anahtarlar, kötü ruhu cehennemden kovarken yapmıştı bu resimde. Sonunun felaket olduğunu hisseden şeytan, sağa sola koşup duruyor; oradaki günahkârlar da kırbaçlarla, sopalarla, ellerine geçirdikleri her şeyle vuruyorlardı ona. Ressam bu resim üzerinde çalışırken de, onu büyük tuvale geçirirken de şeytan bütün gücüyle engel olmaya çalışmıştı ona: Görünmeden koluna çarpıyor, ocaktaki külü üfleyip kaldırıyor, tablonun henüz kurumamış boyalarını bozuyordu. Ama her şeye karşın bitmişti tablo sonunda, getirilip galerinin duvarına asılmıştı. O gün bugündür demirciden öcünü almak için fırsat kollardı şeytan. Ant içmişti ondan öç almaya. Oysa aydınlık yeryüzünde yalnızca bir gecesi kalmıştı. Öfkesini demircinin üzerine kusması için bu son gece bir şeyler yapmalıydı. İşte bu amaçla çalmıştı Ay'ı. Tembeldi ihtiyar Çub. Yattığı yerden zor kalkardı. Davetli olduğu papazın evi de öyle yakın bir yer değildi. Yol tarlaların arasından, değirmenlerin, mezarlıkların yanından geçiyor, vadiyi dolanıyordu. Gökyüzünde Ay olsaydı, lokma tatlısıyla safran çiçeği kokan votka Çub'u çekebilirdi oraya. Ama böyle zifiri karanlık bir gecede kimse indiremezdi onu yattığı büyük Rus sobasının üzerinden, evden dışarı adım attıramazdı. Uzun süredir onunla arası açık olan genç demirci de, istediği kadar güçlü kuvvetil olsun, babası evdeyken kızının yanına sokulmaya cesaret edemezdi. Üstelik, şeytan Ay'ı cebe indirdikten sonra ortalık birden öylesine kararmıştı ki, değil papazın evini, meyhanenin yolunu bile zor bulurdu insan. Ortalık ansızın kararınca bir çığlık atmıştı cadı karısı. Bu arada onun yanına sessizce sokulan şeytan koluna girdi, kulağına kadın kısmının kulağına genellikle fısıldanan şeyleri fısıldamaya başladı. Çok tuhaftır bizim şu dünyamız! Üzerinde yaşayan yaratıkların hepsi birbirinin kuyusunu kazmaya, birbirini gülünç durumlara düşürmeye çalışır. Eskiden Mirgorod'da kışın çuhayla kaplı gocuğu bir yargıç giyerdi, bir de kaymakam. Ufak memurların gocukları çıplak deridendi. Ya şimdi öyle mi? Belediye başkanından kadastro memuruna kadar her memurun sırtında kuzu kürkünden, içi kumaş kaplı yeni yeni gocuklar var. Belediye yazıcısıyla bölge yazıcısı önceki yıl arşını altı gümüş liradan mavi Çin kumaşı aldılar. Papaz yaz için keten bir şalvarla çizgili kadifeden bir yelek diktirdi kendine. Sözün kısası, günümüzde herkes giyim kuşam sevdasında! Ne zaman boş şeyleri bırakacak şu insanoğlu!..</p>

  <p class="normal">Kendini aynı sevdaya kaptırmış bir şeytan görünce çoğu kimsenin şaşıracağına rahatlıkla bahse girilebilir. İşin en can sıkıcı yanı da nedir, biliyor musunuz? Suratı iğrenç mi iğrenç olduğu halde, kendisini yakışıklı sanması şeytanın... Foma Grigoryeviç'in anlatması, insanın midesini bulandırırmış suratı. Gel gelelim o çirkinliğiyle aşk oyunlarına kalkıştı şeytan! Ama gökyüzü de, yeryüzü de öylesine zifiri karanlıktı ki, daha sonra aralarında neler oldu, görmenin imkânı yoktu.</p>

  <p class="ortayazi">***</p>

  <p class="normal">"Papazın yeni evine ilk mi gidiyorsun yani sağdıcım?"</p>

  <p class="normal">Evinin kapısından çıkarlarken Kazak Çub yanındaki zayıf, uzun boylu köylüye böyle diyordu. Kısa bir gocuk vardı köylünün üzerinde. Sakalı iki haftadır kırık tırpan parçası yüzü görmemiş gibi (ustura bulamadıkları için köylüler genellikle kırık tırpan parçalarıyla tıraş olurlar bizde) uzamıştı. Çub keyifli keyifli gülerek sürdürdü konuşmasını:</p>

  <p class="normal">"İyi bir ziyafet olacağa benzer! Aman geç kalmayalım..."</p>

  <p class="normal">Böyle dedikten sonra gocuğunu sıkı sıkı saran kuşağını düzeltti, kalpağını iyice geçirdi kafasına, can sıkıntısı köpeklerin korkulu rüyası kırbacını yokladı. Ama başını kaldırıp yukarı bakınca durdu...</p>

  <p class="normal">"Bu ne iştir? Bak! şuraya bak, Panas!.."</p>

  <p class="normal">"Nedir?" dedi arkadaşı. O da başını kaldırıp yukarı baktı.</p>

  <p class="normal">"Nedir ne demek? Görmüyor musun, Ay yok olmuş!"</p>

  <p class="normal">"Vay anasına! Gerçekten yok olmuş be!"</p>

  <p class="normal">Arkadaşının her zamanki vurdumduymazlığı canını sıkmıştı Çub'un.</p>

  <p class="normal">"Yok olmuş ya!" diye söylendi. "Ama senin umurunda değil!"</p>

  <p class="normal">"Ne yapayım yani?"</p>

  <p class="normal">Çub bıyığını gocuğunun yenine sildi.</p>

  <p class="normal">"Ne yapacakmış!" diye söyledi. "Sabahtan içmeye başlarsan olacağı budur!.. Allah Allah!.. İnsanla alay ediyor sanki... Demin odada oturmuş pencereden dışarı bakıyordum. Nefis bir geceydi! Ay pırıl pırıl parlıyordu, kar ışıl ışıldı... Gündüz gibi aydınlıktı ortalık. Aradan bir dakika geçmedi, şimdi zifiri karanlık. Biri parmağını soksa gözüne görmeyeceksin!.."</p>

  <p class="normal">Daha uzun süre söylendi, sövüp saydı Çub. Bu arada bir karar vermeye de çalışıyordu. Papazın evinde şundan bundan çene çalmayı çok istiyordu canı. Şu anda başkan da, köye konuk gelmiş Bas da, iki haftada bir Poltava'ya mal almaya giden, herkesin kasıklarını tutarak güldüğü komik şeyler anlatan katran satıcısı Mikita da oradaydı yüzde yüz. Masanın orta yerinde duran lokma tatlısını görür gibi oluyordu Çub. Evet bütün bunlar çok hoş şeylerdi. Ne var ki, gecenin karanlığı her Kazağın öylesine sevdiği uyuşukluğa itiyordu onu. Şimdi bağdaş kurup şöyle bir otursa sedire, piposunu keyifli keyifli tüttürse, bir yandan tatlı tatlı kestirirken bir yandan da pencerenin dibinde toplanan neşeli kızların, delikanlıların söyledikleri şarkıları, kalyadkaları dinlese ne iyi olurdu... Tek başına olsaydı hiç kuşku yok, öyle de yapardı. Ama iki kişinin karanlıkta o yolu gitmesinde çekinecek, korkacak bir şey yoktu. Hem sonra, onun için tembel, korkak demelerini de istemezdi. Edeceği kadar küfür ettikten sonra arkadaşına döndü gene:</p>

  <p class="normal">"Ay yok değil mi, sağdıcım?"</p>

  <p class="normal">"Yok"</p>

  <p class="normal">"Şaşılacak şey vallahi! Versene şu enfiyeni bir koklayayım. Senin enfiyen çok nefis, inan sağdıcım. Nerden alıyorsun onu?"</p>

  <p class="normal">Beriki kayın ağacından yapılmış üzeri oymalı tabakasını kaparken:</p>

  <p class="normal">"Amma da nefis!" dedi. "İhtiyar tavuğu bile aksırtmaz!"</p>

  <p class="normal">Çub anlatmaya başladı:</p>

  <p class="normal">"Hiç unutmam, toprağı bol olsun, meyhaneci Guguk bir keresinde Nejin'den bir enfiye getirmişti bana... Enfiye diye ona derim ben işte! Ne enfiyeydi! E, sağdıç, ne yapacağız şimdi? Çok karanlık."</p>

  <p class="normal">Çub'un arkadaşı kapının kolunu tuttu.</p>

  <p class="normal">"Bu durumda evde kalmamız gerekiyor galiba," dedi.</p>

  <p class="normal">Arkadaşı böyle demeseydi Çub belki de evde kalmaya karar verecekti. Ama o anda bir şey bunun tam tersini yapması için dürttü onu:</p>

  <p class="normal">"Olmaz sağdıcım, yürü!" dedi. "Gitmeliyiz!"</p>

  <p class="normal">Böyle dediği için kendi kendine kızıyordu. Bu karanlıkta tarlaların arasından geçmek hiç de hoşuna gitmeyecekti. Gel gelelim, bunu kendisinin bilerek istemiş olması, ona söylenenin tersini yaptığı düşüncesi avutuyordu onu.</p>

  <p class="normal">Arkadaşı evde oturmakla papazın evine gitmek arasında onun için bir fark yokmuş gibi sakin bakındı çevresine, bastonuyla kaşıdı omzunu. İki arkadaş yola koyuldular.</p>

  <p class="ortayazi">***</p>

  <p class="normal">Şimdi bakalım, evde yalnız kalan güzeller güzeli kız ne yapıyor... Daha on yedisindeydi Oksana. Ama bütün çevrede, Dikanka'nın öte ucunda da, bu ucunda da herkes onun güzelliğini anlata anlata bitiremezdi. Delikanlılar, köylerinde gelmiş geçmiş en güzel kızın o olduğu, ondan güzelinin de bir daha gelemeyeceği düşüncesinde birleşmişlerdi. Kendisi için söylenenleri duyuyor, biliyordu Oksana. Her güzel kız gibi de kaprisliydi. Peştamal ve önlükle dolaşmayıp üzerine bir entari giyse tek kız kalmazdı çevresinde. Köyün delikanlıları sırayla takılmışlardı peşine. Ama sonunda hepsinin de sabrı tükenmiş, tek tek bırakmışlardı onu. Daha az nazlı kızların arkalarından gitmişlerdi. Yalnızca demirci inatçı çıkmıştı. Kız ona da ötekilere davrandığı gibi davranmıştı, ama o yılmamıştı...</p>

  <p class="normal">Babası gittikten sonra çerçevesi kalaylı küçük aynasını çıkardı Oksana. Uzun uzun süslendi. Kendini aynada seyretmeye doyamıyordu. Sırf kendi kendiyle konuşmuş olmak için dalgın:</p>

  <p class="normal">"Güzel olduğunu da nereden çıkarmışlar be kızım?" dedi. "Atıyorlar! Hiç de güzel değilsin!"</p>

  <p class="normal">Ne var ki aynada beliren çocuksu tazelikte pırıl pırıl bir yüz, ışıl ışıl bir çift simsiyah göz, insanın içini yakan anlatılmaz tatlı bir gülümseme bunun tam tersini kanıtlamakta gecikmemişti.</p>

  <p class="normal">Güzel kız aynasını elinden bırakmadan sürdürüyordu kendi kendiyle konuşmasını:</p>

  <p class="normal">"Gerçekten de, siyah gözlerimle kaşlarım dünyada bir eşi bulunamayacak kadar güzel mi? Şu kalkık burnumun neresi güzel sanki? Ya yanaklarım? Dudaklarım? Siyah saçlarım güzel mi yani? Ho!.. Karanlıkta görse korkar insan. Uzun uzun yılanlar gibi dolanıyorlar başımın çevresinde!.. Hiç de güzel bir kız değilim, farkındayım bunun!"</p>

  <p class="normal">Aynayı kendinden biraz uzaklaştırınca yükseltti sesini:</p>

  <p class="normal">"Yo hayır! Güzelim! Hem çok güzelim! Çok çok güzelim! Karısı olacağım erkeği ne mutlu edeceğim! Ne çok sevecek beni kocam! Her şeyi unutacak! Öldüresiye öpecek beni!"</p>

  <p class="normal">Demirci sessizce içeri girmiş, onu seyrediyordu Fısıldadı kendi kendine:</p>

  <p class="normal">"Güzeller güzeli! Kendini de çok beğenir! Bir saattir aynaya bakıyor, seyretmeye doyamadı yüzünü. Bir de yüksek sesle övüyor kendini!"</p>

  <p class="normal">Kendi kendine konuşmasını sürdürüyordu güzel kız:</p>

  <p class="normal">"Hey delikanlılar! Denginiz miyim ben sizin? Şöyle bir bakın şu güzelliğe! Bilirsiniz ne hoştur yürüyüşüm! Kırmızı ipeklidendir gömleğim. Ya başımdaki kurdeleler!.. Sandığımdaki danteller gibisini ömrünüzde görmemişsinizdir! Hepsini babam bana, dünyanın en iyi delikanlısı benimle evlensin diye aldı!"</p>

  <p class="normal">Gülümseyerek döndü güzel kız, demirciyi gördü...</p>

  <p class="normal">Bir çığlık attı, gelip delikanlının karşısına dikildi.</p>

  <p class="normal">Demirci kollarını aşağı sarkıtmıştı.</p>

  <p class="normal">Güzelliği göz kamaştıran kızın hafif esmer yüzündeki anlatımı anlatabilmek çok güçtü. Hem öfke vardı yüzünde, hem bu öfkenin arasından, karşısında ezilip büzülen delikanlıya bir alay sezinleniyordu, hem bir can sıkıntısı anlatımı belli belirsiz, inceden inceye yayılıyordu yüzüne. Bütün bunlar öylesine uyumluydu, öylesine anlatılmaz bir güzellik oluşturuyorlardı ki, o anda yapılabilecek en güzel şey bu yüzü milyonlarca kez öpmekti...</p>

  <p class="normal">"Niçin geldin buraya?" diye sordu Oksana. "Kürek sapıyla kapı dışarı edeyim seni, onu mu istiyorsun? Kızların yanına sokulmakta ustasındır. Babaların evde olmadığını anında hissedersin. Ah bilirim ben senin gibilerini! Sandığımı bitirmedin mi hâlâ?"</p>

  <p class="normal">"Bitmek üzere güzelim. Noel'den sonra tamamlayacağım. Üzerinde nasıl çalıştığımı bir bilsen. İki gece çıkmadım atölyeden. Hiçbir papaz kızının olmamıştır böyle sandığı. Çemberine öyle kalın demir koydum ki, Poltava'ya görevli gittiğimde yüzbaşının yaylısında bile böylesini kullanmamıştım. Süslemesi de çok güzel olacak! O pamuk ayacıklarınla istersen bütün ili dolaş, bir eşini bulamazsın! Yanlarını boydan boya kırmızı mavi çiçeklerle donatacağım. Işıl ışıl bir sandık olacak! Kızma bana, güzelim! İzin ver biraz konuşayım seninle. Hiç olmazsa seyredeyim seni!"</p>

  <p class="normal">"Engel olan mı var? Konuş, seyret!"</p>

  <p class="normal">Böyle dedikten sonra sedire oturdu genç kız, gene aynaya bakmaya, saçlarını düzeltmeye koyuldu. Boynuna baktı uzun uzun, yeni diktirdiği ipekli gömleği inceledi. Tatlı bir kendini beğenmişlik gülümsemesi dolaştı dudaklarında, pembe yanaklarında. Gözlerinin içi aydınlandı.</p>

  <p class="normal">"İzin ver yanına otarayım!" dedi demirci.</p>

  <p class="normal">Oksana, dudaklarında, ışıl ışıl gözlerinde aynı gülümseme:</p>

  <p class="normal">"Otur," diye mırıldandı.</p>

  <p class="normal">Demirci cesaretlenmişti.</p>

  <p class="normal">"Güzeller güzeli Oksana," dedi, "izin ver bir kerecik öpeyim seni!"</p>

  <p class="normal">Öpmek amacıyla sarıldı kıza. Ama Oksana yanaklarına değmek üzeyken uzaklaştırdı yüzünü demircinin dudaklarından. İtti delikanlıyı.</p>

  <p class="normal">"Başka bir isteğiniz var mıydı, beyefendi? Yüz verdik, astar istiyor! Def ol hadi! Ellerin demirden bile sert. Üstün başını is kokuyor Gömleğimi simsiyah ettin."</p>

  <p class="normal">Gene aynayı eline aldı Oksana, süslenmeye başladı. Demirci başını önüne eğdi.</p>

  <p class="normal">"Sevmiyor beni! diye geçiriyordu içinden. "Aklı fikri süslenmekte. Ben de salak gibi dikiliyorum karşısında. Gözümü ayırmıyorum yüzünden. Bir ömür boyu dikilmeye razıyım karşısında. Gözlerimi yüzünden ayırmamaya razıyım! Hey güzeller güzeli kız! Kalbinde nelerin gizlendiğini, kimi sevdiğini bilsem neler vermezdim! Ama hayır, kimseyi umursadığı yok. Kendi güzelliği yetiyor ona! Benim gibi bir zavallıya acı çektirmekden hoşlanıyor. İçimdeki keder dünyayı siliyor gözümden. Şimdiye kadar hiçbir insan sevmemiştir benim sevdiğim gibi. Bundan sonra da sevemez!"</p>

  <p class="normal">Oksana:</p>

  <p class="normal">"Sahi annen cadı mı senin?" diye sordu. Gülmeye başladı.</p>

  <p class="normal">Demirci içinde bütün organlarının gülmeye başladığını hissetti. Bu gülüş birden yüreğine işlemişti sanki, oradan titreşen damarlarına akmıştı. Bu arada, böylesine tatlı gülümseyen bir yüzü öpemediği için de bir hüzün çökmüştü içine.</p>

  <p class="normal">"Annemden bana ne? Sen hem anamsın benim, hem babam, hem dünyada en değerli varlığım. Çar huzuruna çağırsa beni, sorsa: Hey demirci Vakula, dile benden ne dilersin? Ülkemdeki en güzel, en değerli şeyleri iste, vereceğim sana. Altından bir demirhane yaptırayım sana istersen, gümüşten çekiçlerin olsun... cevabım, "İstemem," olurdu, değerli taşlar da istemem senden, altından demirhane de, gümüşten çekiçler de... Senin çarlığını da! Benim Oksanamı ver bana, yeter!"</p>

  <p class="normal">"Görüyor musun ne akıllısın! Ama benim babam da yabana atılmaz hani... Ananla evlendiğinde göreceksin! (Kurnaz kurnaz gülümsedi Oksana.) Peki, ama kızlar nerede kaldılar? Niçin gelmediler hâlâ? Kalyadka zamanı geldi. Canım sıkılmaya başladı."</p>

  <p class="normal">"Boş ver kızları şimdi güzelim!"</p>

  <p class="normal">"Olur mu öyle şey! Onlarla birlikte delikanlılar da gelecek. Dans edecekler bu akşam. Kim bilir ne gülünç şeyler anlatacaklar!"</p>

  <p class="normal">"Ne yani, onların yanında neşeleniyor musun?"</p>

  <p class="normal">"Senin yanında olduğundan çok. Ay! Biri pencereye vurdu, kızlarla oğlanlar geldiler galiba."</p>

  <p class="normal">Demirci mırıldandı kendi kendine:</p>

  <p class="normal">"Daha ne işin var burada senin sersem? Alaya alıyor seni görmüyor musun? Paslanmış bir nal kadar değerin yok gözünde... Bari başkalarına alay konusu olmayayım. Yalnız kimi sevdiğini anlayana kadar durmalıyım. Sonra çeker giderim..."</p>

  <p class="normal">Biri hızlı hızlı vurmaya başlamıştı kapıya. Soğukta bir ses yankılandı dışarda: "Açın kapıyı!"</p>

  <p class="normal">"Dur ben açayım," dedi demirci.</p>

  <p class="normal">Hole geçti. Karşısına ilk çıkacak erkeğin kaburgalarını kırmak niyetindeydi.</p>

  <p class="ortayazi">***</p>

  <p class="normal">Şimdi daha da şiddetlenmişti soğuk. Yukarlarda ise hava öylesine soğuktu ki şeytan ayaklarını durmadan oynatıyor, donan ellerini birazcık olsun ısıtabilmek için avuçlarını hohluyordu. Aslında ömrü cehennemde geçen bir yaratık için üşütmek söz etmek akla terstir. Bilindiği gibi, kışın bizde olan soğuk yoktur cehennemde. Şimdi üşüdüğünü söylediğimiz şeytan gerçek bir aşçıymış gibi, kalpağı başında, ocağın karşısına geçip günahkârları (bizde kadınların Noel sucuğu pişirirken genellikle duyduklarının aynı) zevkle kızartır. Cadı karısı kalın giyimliydi ama o da üşümeye başlamıştı. Bu yüzden kollarını havaya kaldırdı. Bir ayağını geri attı. Buz pateni yapan bir insanın duruşunu alıp, bedenini hiç oynatmadan, bir yamaçtan aşağı kayar gibi süzüldü boşlukta, evinin bacasından içeri daldı. Şeytan da aynını yapıp izlemişti onu. Ne var ki bu yaratığın (bütün çoraplı çapkınlardan daha atik olduğu için) bacadan içeri dalışta sevgilisinin omzuna bastığını söylemek inandırıcı olmayabilir. Ve ikisi birlikte geniş Rus sobasının içindeki çömleklerin arasına indiler. Geziden dönen kadın usulca araladı sobanın kapağını, oğlu Vakula'nın eve konuk getirip getirmediğine baktı. Odada yalnızca çuvalların olduğunu görünce sobadan çıktı, kalın gocuğunu çıkarıp attı üzerinden, kendine çekidüzen verdi. Onun bir dakika önce süpürge sapına binip uçan cadı karısı olduğunu kimse anlayamazdı şimdi. Kırkında var yoktu Vakula'nın annesi. Çirkin de sayılmazdı, güzel de. Bir kadının bu yaşta güzel olması zaten zordur. Ama o, ağırbaşlı birçok Kazağı (doğrusunu söylemek gerikirse, güzelliği pek önemsemeyen kimselerdi bunlar) baştan çıkarmayı başarmıştı. Evine girip çıkanlar arasında kimler yoktu: Başkan, Papaz Osip Nikiforoviç (karısı evde değilken kuşkusuz), sonra Kazak Korniy Çub, Kazak Kasyan Sverbiguz... Hakkını yemeyelim kadının: Hepsini pek güzel idare ediyordu doğrusu. Hiçbiri bir rakibinin olabileceğini aklının ucundan geçirmiyordu. Dinine bağlı bir köylü ya da soylu (Kazaklar soylu derler kendilerine) kapüşonu arkasında sarkan kabanını giyip, pazarsa kiliseye, hava kötüyse meyhaneye gitmek için evden çıktığında Soloha'ya uğramadan edebilir miydi hiç? Onun bol yağda kızarmış kaymaklı tatlısından yemeden, sıcacık odasında konuşkan, konuksever ev sahibesiyle gevezelik etmeden eve dönmek olur muydu?.. Soylu kişi meyhaneye giderken sırf bu amaçla yolunu uzatır, bunun adına da geçerken şöyle bir uğramak derdi. Soloha bayram günleri, pazar günleri cıvıl cıvıl renkleriyle göz alan etekliğini giyip üzerine, arkasında çaprazlama iki kurdelesi olan önlüğünü çekip kiliseye geldiğinde sağdaki en ön sıraya oturunca papaz yüzde yüz şöyle bir öksürür, elinde olmadan göz ucuyla o yana bakardı. Başkan bıyıklarını sıvazlar, usturaya vurulmuş başının tepesindeki uzun perçemini kulaklarına dolar, yanında oturanın kulağına fısıldardı: "Öf be, şu kadına bak! Ne anasının gözü bir şey!.." Herkesi selamlardı Soloha. Ve herkes onun yalnızca kendisine selam verdiğini sanırdı. Ama, başkalarının gönül işlerine burnunu sokmaya meraklı biri, Soloha'nın en çok Kazak Çub'a yakınlık gösterdiğini hemen fark ederdi. Duldu Çub. Her zaman için sekiz saman yığını bulunurdu evinin önünde. Besili iki çift öküz çitin arasından başlarını sokağa uzatır, gelip geçen arkadaşlarına (ineklere) ya da amcalarına (boğalara) seslenirlerdi. Sakallı keçi evin damına tırmanır, avluya çıkan hindileri kızdırmak için titrek sesiyle, kaymakam gibi bağırırdı oradan. Düşmanlarını (sakalıyla alay eden çocukları) görünce de arkasını dönerdi. Çub'un evinde sandıklar keten beziyle, yarım kaftanlarla, altın sırmalı eski kaftanlarla doluydu. Ölen karısı giyime kuşama önem veren bir kadındı. Çub'un bahçesinde haşhaştan, patatesten, ayçiçeğinden başka her yıl iki evlek de tütün ekilirdi. Soloha bütün bunlar kendi mülküne eklenirse fena olmaz diye düşünüyor, oraların da sahibi olunca ne gibi bir düzen kuracağının planlarını şimdiden yapıyor, bu yüzden ihtiyar Çub'a daha da iyi davranıyordu. Bu arada oğlu Vakula bir yolunu bulup Çub'un güzel kızına yaklaşmasın, her şeyi ele geçirmesin (o zaman annesinin işlere karışmasına izin vermezdi) diye kırkında her kadının başvurduğu yola başvuruyordu. Çub'la demircinin elden geldiğince sık kavga etmelerini sağlamaya çalışıyordu. Belki de onun bu uyanıklğı yüzünden çıkmıştı bütün o söylentiler. Özellikle köyün yaşlıları bir yerde toplanıp neşeli neşeli bir şeyler içerken konuşuyorlardı: Tıpkı bir cadı karısıymış Soloha; Kizyakolupenko'nun oğlu onun arkasında iğ büyüklüğünde bir kuyruk görmüşmüş, önceki perşembe yanında siyah bir kedi, koşarak sokağı karşıdan karşıya geçmişmiş, bir keresinde papazın karısı evde yalnızken bir domuz soluk soluğa dalmış içeri, horoz gibi ötmüş, sonra Peder Kondrat'ın kalpağını geçirmiş başına, geldiği gibi koşarak gitmiş... İhtiyarlar gene bir gün böyle toplanmış, Soloha'dan söz ederlerken inek çobanı Timiş Korostyaviy diye biri girmişti içeri. Anlatmaya koyulmuştu hemen, Yazın otlakta: Petrovka gününün tam arifesinde gece başının altına samandan bir yastık yapıp yatmış. Bir de ne gösün... Saçı başı darmadağın bir cadı inekleri sağmaya başlamamış mı... Üzerinde yalnızca bir gecelik varmış. Parmağını kıpırdatamıyormuş çoban. Büyülenmiş sanki. Dudaklarına cadı karısı öyle iğrenç bir şey sürmüş ki, bütün gün tükürüp durmuş sonra çoban. Gel gelelim insanı kuşkuya düşüren bir şey var bütün bunlarda. Doğrusunu isterseniz, cadıyı yalnızca, Soroçin belediye başkanı görebilir. Bu tür dedikoduları dinlerken aklı başında Kazakların adam sen de der gibi kollarını sallamaları bundandı. Genellikle şöyle karşılık verirlerdi: "Mahalle karıları gibi uydurup uydurup söylüyorsunuz!"</p>

  <p class="normal">Soloha sobadan çıktıktan, üstüne başına çekidüzen verdikten sonra iyi bir ev hanımı gibi ortalığı toplamaya, her şeyi yerli yerine koymaya başladı. Ama torbalara dokunmadı; Vakula getirmişti onları, varsın o kaldırsındı. Bu arada şeytan bacadan girerken şöyle bir dönüp arkasına bakmış, Çub'u arkadaşıyla kol kola evinden hayli uzakta görmüştü. Sobanın içine indikten sonra çabucak geri dönmüş, uçarak gitmiş, yollarını kesmişti... Karları sağdan soldan üzerlerine yağdırmaya başladı. Bir kar fırtınası çıkmış oldu böylece. Göz gözü görmüyordu. Kar tanecekleri dönerek uçuşuyor, Çub'la arkadaşının ağzını, kulaklarını tıkıyordu. Şeytan, Çub'un arkadaşıyla eve döneceğinden, demirciyi orda bulunca ona iyi bir ders vereceğinden, dayağı yiyen Vakula'nın eline uzun süre fırça alamayacağından, çirkin karikatürler yapamayacağından emin geri döndü, bacadan içeri daldı gene.</p>

  <p class="ortayazi">***</p>

  <p class="normal">Gerçekten de kar fırtınası çıkıp rüzgâr gözlerini acı acı yakmaya başlayınca Çub evden çıktığına bin pişman olmuş, kulaklıklı kalpağına da küfürler yağdırmaya başlamıştı. Aslanda yapmacıktı öfkesi. Kar fırtınasının çıktığına sevinmişti bile. Yolun sekizde birini gitmemişlerdi daha. İki arkadaş geri döndüler. Şimdi arkadan esiyordu rüzgâr. Ne var ki, dönüp duran kardan bir şey göremiyorlardı.</p>

  <p class="normal">Birlikte yürürlerken, Çub birkaç adım yana açıldı.</p>

  <p class="normal">"Dur hele, sağdıç," dedi, " yolu kaybettik galiba. Görünürlerde ev mev yok... Eh be, şu fırtınaya bak! Sen de o yana doğru açıl biraz, belki oralardadır yol. Ben de şu yana bakayım. Bu havada kötü ruh dürttü bizi de çıktık dışarı... Yolu bulunca bana seslenmeyi unutma. Amma da kaldırdı karı iblis!"</p>

  <p class="normal">Yol iz kapanmıştı. Çub'un arkadaşı ayağında uzun çizmeleri, yana doğru bir süre yol aldıktan sonra ileri geri birkaç kez gidip geldi. Sonunda meyhane çıktı karşısına. Bu buluşuna öylesine sevinmişti ki bir anda her şeyi unutmuş gitmişti. Üzerindeki karları silkeledikten sonra, dışarıda kalan arkadaşını hiç düşünmeden daldı içeri. Bu arada Çub da bulur gibi olmuştu yolu. Durup avazı çıktığınca bağırmaya başladı. Arkadaşının ses vermediğini görünce yalnız başına gitmeye karar verdi. Çok geçmeden evini gördü. Önünde, çatısında karlar birikmişti. Soğuktan kaskatı kesilmiş elleriyle güm güm vurmaya başladı kapıya. Bir yandan da çabuk kapıyı açması için sesleniyordu kızına.</p>

  <p class="normal">Dışarı çıkan demirci sert bir sesle sordu:</p>

  <p class="normal">"Ne istiyorsun?"</p>

  <p class="normal">Demircinin sesini tanımıştı Çub. "Demek benim ev değilmiş," diye mırıldandı kendi kendine. "İşi ne benim evimde demircinin... Ama demircinin evi de değil burası. Kimin evi acaba? Vay canına! Tanıyamadım bu evi! Geçenlerde genç bir kadınla evlenen topal Levçenko'nun evi olmasın sakın... Yalnız onun evi benzer benimkine çünkü. Zaten şaşmıştım ben de bu kadar çabuk nasıl eve geldiğime. Ama Levçenko şu anda papazın evinde... Evet... Peki demircinin işi ne burada?.. Anladım!.. Adamın genç karısını ziyarete gelmiş... Bu güzel işte!.. Anlaşılıyor..."</p>

  <p class="normal">Demirci, Çub'un üzerine üzerine yürürken daha da sert bir sesle ekledi:</p>

  <p class="normal">"Kimsin? El âlemin kapılarında ne işin var gece vakti?"</p>

  <p class="normal">Çub düşünüyordu: "Yo... kim olduğumu söylememeliyim. Bir de dayak yeriz sonra! (Sesini değiştirip karşılık verdi.) Benim! Kötü niyetli olmayan biri... Eğlendirmeye geldim siz. Pencerenizin dibinde kalyadka söyleyeceğim..."</p>

  <p class="normal">Vakula öfkeyle bağırdı:</p>

  <p class="normal">"Çek arabanı hadi! Kalyadka isteyen yok senden! Şuna bak, hâlâ duruyor! Duymadın mı söylediğimi! Çabucak def ol buradan!"</p>

  <p class="normal">Çub da o niyetteydi zaten. Öte yandan demircinin emrine uymak zorunda olması canını sıkıyordu. Kötü ruh ters karşılık vermesi için dürtüyordu onu sanki. Gene değişik sesle:</p>

  <p class="normal">"Ne bağırıyorsun?" dedi. "Kalyadka söylemek istiyorum, o kadar!"</p>

  <p class="normal">"Anlaşıldı, sözden anlamıyorsun sen!.."</p>

  <p class="normal">O anda büyük bir acı hissetti omzunda Çub. Biraz geri çekilip:</p>

  <p class="normal">"Yanılmıyorsam kavga etmek istiyor canın!" dedi.</p>

  <p class="normal">Bir yumruk daha indirdi demirci.</p>

  <p class="normal">"Yürü hadi, yürü!" diye bağırdı.</p>

  <p class="normal">"Ne oluyorsun be? (Çub'un sesinde hem acı, hem keder, hem de korku vardı.) Anladığım kadarıyla şaka değil senin bu yaptığın. Üstelik bütün gücünle vuruyorsun."</p>

  <p class="normal">"Hadi def ol!" diye bağırdı demirci.</p>

  <p class="normal">Öfkeyle kapadı kapıyı.</p>

  <p class="normal">Çub dışarıda yalnız kalınca kendi kendine mırıldandı:</p>

  <p class="normal">"Şuna bak, nasıl da kabarıyor! Dur hele sen! Pis serseri! Şikâyet etmeyeceğim seni sanıyorsun değil mi? Yo canım, yanıldın işte! Doğru komisere gideceğim. Göstereceğim sana pat küt yumruk atmak nasıl olurmuş! Demirci, aynı zamanda boyacı olduğun umurumda değil. Sanırım kan oturmuştur omzuma da, sırtıma da. Gâvurun oğlu çok hızlı vurdu galiba! İşin kötüsü hava da soğuk. Gocuğumu çıkarıp bakmak istemiyor canım! Dur sen iblis demirci! Allah senin de, demirhanenin de belasını versin! Göreceksin sen! Pis, darağacı kaçkını! Ha... bu demektir ki, şu anda evde değil demirci. Soloha yalnızdır öyleyse. Hım... Evleri buraya uzak olmasa gerek. Gitsem mi dersin? Öyle bir gece ki, kimse bulamaz bizi orada. Bakarsın o da olur... Uf, ne kötü vurmuş omzuma pis herif!"</p>

  <p class="normal">Sırtını kaşıdıktan sonra dönüp yürüdü. Soloha'yı göreceğini, onun yanında tatlı dakikalar geçireceğini düşündükçe acısını unutuyor, kar fırtınasının ıslık çaldığı sokaklarda çatırdayıp duran soğuğu bile hissetmiyordu. Yüzünde (kar fırtınası sakalıyla bıyığını, kurbanını burnundan acımasızca yakalayan bir berberden daha çabuk sabunlamıştı), evet, yüzünde ara sıra tatlı bir gülümseme dolaşıyordu. Ne var ki kar fırtınası görüşü engellemeseydi, daha uzun süre görebilirdik Çub'un arada bir durup sırtını ovuşturduğunu, "Pis demirci, amma kötü vurdu!" diye söylendikten sonra gene yola koyulduğunu.</p>

  <p class="ortayazi">***</p>

  <p class="normal">Bu arada bizim kuyruklu, keçi sakallı çapkın, bacadan çıkıp ortalığı karıştırdıktan sonra geri dönmüş, yeniden bacadan içeri girmişti. Yürüttüğü Ay'ı sakladığı, beline yandan bağlı heybesinin, sobasının içinde bir şeye nasılsa takılıp ağzı açılmış, bu fırsattan yararlanan Ay da Soloha'nın evinin bacasından çıkmış, süzülerek gökyüzüne yükselmişti. Ortalık bir anda aydınlanmıştı gene. Kar fırtınası hiç çıkmamış gibi sakindi şimdi ortalık. Her yanı kaplamış kar gümüş gibi parlıyordu. Kristal yıldızlar dökülmüştü yerlere sanki. Soğuk bile kırılmıştı. Gençler, torbaları omuzlarında, grup grup çıktılar dışarı. Şarkılar söylemeye başladılar. Hemen her evin penceresinin dibinde kalyadka söyleyen bir grup vardı. Nefisti Ay gökyüzünde! Böyle bir gecede kahkahalarla gülen şarkılar söyleyen genç kızların, her türlü şakaya oyuna (ancak neşeyle gülümseyen bir gecenin insanın aklına getirebileceği şakalara, oyunlara) hazır delikanlıların arasında dolaşmanın ne hoş bir şey olduğunu anlatmak öyle kolay değildir. Kalın gocuğun içinde sımsıcaktır insanın bedeni; soğukta yanakları daha da al aldır. Olmadık şeyler yapmak gelir içinden...</p>

  <p class="normal">Bir grup kız torbalarıyla daldılar Çub'un evine. Oksana'nın çevresini aldılar hemen. Bağırma, çağırma, kahkahalar, masallar... Demircinin kulakları duymaz olmuştu. Güzeller güzeline kızlar bir şeyler anlatmak için birbirleriyle yarışıyor, torbalarını boşaltıp ona topladıkları ekmekleri, sucukları, tatlıları göstererek övünüyorlardı. Mutlu görünüyordu Oksana. Kızların bir, birine dönüyordu, bir ötekine. Onlarla konuşuyordu. Kahkahalarla gülüyordu. Genç kızların bu neşesine canı sıkkın, imrenerek bakıyordu demirci. Kendi de severdi kalyadkaları, ama bu gece nefret ediyordu onlardan.</p>

  <p class="normal">Kızlardan birine döndü güzeller güzeli:</p>

  <p class="normal">"E... Odarka, bakıyorum potinleri yenilemişsin. Ah ne güzel! Altın işlemeli ha! Ne mutlu sana, Odarka! Senin için her şeyi alan bir erkeğin var. Bana böyle potin alacak kimsem yok."</p>

  <p class="normal">Demirci atıldı hemen:</p>

  <p class="normal">"Üzülme bir tanem! Sana pek az bey kızının giyebileceği potinler alırım ben."</p>

  <p class="normal">Oksana delikanlının yüzüne kibirle bakarak:</p>

  <p class="normal">"Sen ha!.. dedi. "Merak ediyorum doğrusu, nerede bulacaksın böyle potinleri? Çariçenin ayağındakileri mi getireceksin yoksa?"</p>

  <p class="normal">Kahkahalarla gülmeye başladılar kızlar:</p>

  <p class="normal">"Öf be! Kimin potinlerini istedi!"</p>

  <p class="normal">Güzeller güzeli, gururlu;</p>

  <p class="normal">"Evet!" dedi. "Hepiniz tanığım olun, demirci Vakula çariçenin ayağındaki potinleri getirirse bana, o gün evleneceğim onunla."</p>

  <p class="normal">Kaprisli dilber alıp götürdü arkadaşlarını. Onların arkasından çıkarken mırıldanıyordu Vakula kendi kendine:</p>

  <p class="normal">"Gülün bakalım kızlar! Ben de gülüyorum kendime zaten! Düşünüyorum düşünüyorum, aklım nereye gitti anlayamıyorum bir türlü. Sevmiyor beni... Sevmezse sevmesin! Oksana'dan başka kız mı yok dünyada... Allah'a şükürler, köyde bile sürüsüne bereket... Nesi varmış yani Oksana'nın? İyi bir ev kadını olacak kız değil bir kere... Süslenmekten, takıp takıştırmaktan başka bildiği yok. Evet... Salaklığı bırakmalıyım artık!"</p>

  <p class="normal">Ama tam o anda demirci kararlı olmaya hazırlanırken kötü bir ruh Oksana'nın gülen, alaylı alaylı, "Çariçenin potinlerini getir bana demirci, evleneceğim seninle!" diyen hayalini geçirdi delikanlının gözünün önünden. Ruhu allak bullak oldu gene. Gene yalnızca Oksana'yı düşünür oldu.</p>

  <p class="normal">Kalyadka söyleyenler (erkekler ayrı grup, kızlar ayrı grup) bir sokaktan ötekine koşuyorlardı. Demirci yürüyor, bir zamanlar herkesten çok onun sevdiği bu neşeye katılmıyor, gençlerin bu coşkunluğunu saçma buluyordu.</p>

  <p class="ortayazi">***</p>

  <p class="normal">Bu arada şeytan Soloha'nın yanında işi iyice ilerletmişti. Belediye başkanının papazın kızının elini öperken yaptığı gibi, kırıtarak öpüyordu cadı karısının elini. Ellerini kalbinin üzerine koyup ah çekiyor, açık açık şöyle diyordu:</p>

  <p class="normal">"Solohacığım, içimdeki ateşi söndürmezsen, beni bu akşam ödüllendirmezsen her şeyi alırım göze... Suya atarım kendimi, doğru cehenneme yollarım ruhumu!"</p>

  <p class="normal">Aslını sorarsanız pek sert de davrandığı yoktu ona Soloha'nın. Şeytanın durumunu da zaten biliyoruz.</p>

  <p class="normal">Çevresindeki erkeklerin dönüp durmalarına bayılırdı cadı karısı. Çoğu zaman da bir erkek bulunurdu yanında. Ne var ki bu akşamı yalnız geçireceğini sanıyordu. Köyün ileri gelenleri papazın evine Noel pilavına davetliydiler çünkü. Gel gelelim beklendiği gibi gelişmedi olaylar. Şeytan isteklerini daha yeni açığa vurmuştu ki... iriyarı başkanın sesi duyuldu ansızın. Soloha kapıyı açmaya koştu. Atik şeytan da bu arada yerdeki çuvallardan birinin içine girmişti. Kulaklıklı kalpağının karlarını silkeledi başkan. Oturup Soloha'nın elinden bir bardak votka içti. Kar fırtınası çıktığı için papazın evine gidemediğini söyledi.</p>

  <p class="normal">"Pencerende ışık görünce, akşamı senin yanında geçireyim dedim," diye ekledi.</p>

  <p class="normal">Başkan sözünü daha bitirmemişti ki, biri vurdu kapıya. Papazın sesi duyuldu. Başkan telaşlı:</p>

  <p class="normal">"Bir yere gizle beni," diye fısıldadı. "Şu anda karşılaşmak istemiyorum papazla."</p>

  <p class="normal">Böylesine iri bir konuğu nereye gizleyebileceğini uzun uzun düşündü Soloha. Sonunda en büyük kömür çuvalını kestirdi gözüne. İçindeki kömürü tenekeye boşalttı. İrikıyım başkan bıyığıyla, kocaman kafasıyla, kulaklıklı kalpağıyla daldı çuvala.</p>

  <p class="normal">Öksürerek, tıksırarak, ellerini ovuşturarak girdi içeri papaz. Davetine kimsenin gelmediğini, doğrusu buna da yürekten sevindiğini, bu fırsattan yararlanıp kar fırtınasına aldırmadan onunla biraz eğlenmek için geldiğini söyledi. Sonra sokuldu Soloha'ya... Öksürdü, gülümsedi, uzun parmaklarıyla kadının çıplak, tombul eline dokundu, hem kurnazlık, hem de haz dolu bir sesle:</p>

  <p class="normal">"Nedir bu, güzel Soloha?" dedi.</p>

  <p class="normal">Birden geri çekildi Soloha.</p>

  <p class="normal">"Ne demek nedir?" diye sordu. "El... Benim elim, Osip Nikiforoviç!"</p>

  <p class="normal">Papaz yaptığı girişten hoşnut:</p>

  <p class="normal">"Hımm! Senin elin demek!" dedi. "He! He! He!"</p>

  <p class="normal">Kalkıp odanın içinde şöyle bir gidip geldi. Sonra gene öyle yılışık, sokuldu Soloha'ya, boynuna dokundu.</p>

  <p class="normal">"Bu titreyen nedir şuranda Solohacığım!"</p>

  <p class="normal">Birden geri çekildi gene. Soloha karşılık verdi:</p>

  <p class="normal">"Sanki görmüyorsunuz Osip Nikiforoviç! Boynum işte. Boynumda da gerdanlığım!"</p>

  <p class="normal">"Hım... Boynundaki, gerdanlığın demek! He! He! He!"</p>

  <p class="normal">Papaz ellerini ovuşturarak bir kez daha gidip geldi odanın içinde.</p>

  <p class="normal">"Ya bu nedir Solohacığım?!."</p>

  <p class="normal">Bu kez papaz uzun parmaklarıyla Soloha'nın neresine dokunmuştu bilinmez... Birden kapı çalındı. Kazak Çub'un sesi duyuldu. Papaz dehşet içinde:</p>

  <p class="normal">"Aman Tanrım!" dedi alçak sesle. "Biri geldi! Ya burada yakalarlarsa beni?.. Ya Peder Kondrat'ın kulağına giderse?..."</p>

  <p class="normal">Aslında papazın asıl korktuğu başkaydı: Daha çok, ortada bir olay yokken bile korkunç pençeleriyle saçlarını yolan saygıdeğer karısının, durumu öğrenmesinden korkuyordu. Zangır zangır titreyerek:</p>

  <p class="normal">"Tanrı aşkına, güzel Soloha, iyi yürekli Soloha," dedi, "sizin iyilikleriniz Luka'nın Kutsal Kitabında yazdığı gibi... Hangi bölümdü o... On üç... On üçün... Vallahi vuruyorlar kapıya, vallahi vuruyorlar! Oh... Bir yere saklayın beni ne olur!.."</p>

  <p class="normal">Bir çuvalın daha kömürünü boşalttı Soloha. Papaz ufak bedeniyle girdi içine. En dibe oturdu. Öyle ki, yarım çuval kömür dökülebilirdi üzerine.</p>

  <p class="normal">Çub içeri girerken:</p>

  <p class="normal">"Merhaba, Soloha!" dedi. "Beklemiyordun beni değil mi? Hiç beklemiyordun. Hı?"</p>

  <p class="normal">Neşeli, anlamlı bir gülümseme belirdi Çub'un yüzünde. Bu gülümseme onun küt kafasının iğneli, hoş bir şaka yapmak için zorlandığını, bu şakayı önceden kafasının içinde hazırladığını gösteriyordu.</p>

  <p class="normal">"Engel olmuyorum ya?.." diye ekledi. "Belki bir konuğunla eğleniyordun!.. Ben gelince gizledin onu, hı?"</p>

  <p class="normal">Bu ince şakası gururlandırmıştı Çub'u. Soloha'nın konukseverliğinden yalnızca kendi yararlandığı için keyifli keyifli güldü.</p>

  <p class="normal">"Hadi votka getir Soloha, içelim. Soğuktan boğazım dondu vallahi. Tam Noel'de Tanrı'nın insanlara yolladığı şu geceye bak! Ne soğuk var dışarıda, biliyor musun Soloha? Uf... Ellerim buz kesti! Gocuğumun önünü açamıyorum! Böyle kar fırtınası görmedim!.."</p>

  <p class="normal">O sırada kapıyı tekmeleyerek bağırdı biri dışarıda:</p>

  <p class="normal">"Aç!"</p>

  <p class="normal">Çub kalakaldı.</p>

  <p class="normal">"Biri kapıya vuruyor galiba," dedi.</p>

  <p class="normal">Dışarıdaki daha da yüksek sesle bağırdı:</p>

  <p class="normal">"Kapıyı açsana!"</p>

  <p class="normal">Kulaklıklı kalpağını kaptı Çub.</p>

  <p class="normal">"Demirci bu!" dedi. "Dinle Soloha, sakla beni, nereye istersen sakla. O Allah'ın belasına görünmeyeyim de ne olursa olsun. İblisin oğlu! Dilerim Allah'tan iki gözünün de altında elma büyüklüğünde şiş çıkar?"</p>

  <p class="normal">Soloha da korkmuştu. Ateş almış gibi dolanıp duruyordu odanın içinde. Sonra, içindekini unutup, papazın dibinde oturduğu çuvala girmesini işaret etti Çub'a. Zavallı papaz, Çub kocaman köylü bedeniyle neredeyse başını tepesine oturup, soğuktan kaskatı kesilmiş çizmelerini iki yanağına dayadığında duyduğu acıyı öksürürek ya da ıhlayarak bile belli edememişti.</p>

  <p class="normal">Demirci, annesiyle tek sözcük konuşmadan, kalpağını bile çıkarmadan girdi odaya, sedirin üzerine bıraktı kendini. Canının bir şeye çok sıkıldığı belliydi. O içeri girdikten sonra Soloha dış kapının sürgüsünü sürerken biri daha çalmıştı kapıyı. Kazak Sverbiguz'du bu. Onu çuvala saklamak olacak şey değildi. Bedenine uygun çuval bulunamazdı çünkü. Başkandan bile iriyarıydı Sverbiguz. Boyu da Çub'un arkadaşından uzundu. Bu yüzden adam ne söyleyecekse söylesin diye alıp bahçeye götürdü onu Soloha.</p>

  <p class="normal">Demirci, uzaktan duyulan şarkılara arada kulak vererek dalgın, gözden geçiriyordu odanın içini. Sonunda çuvalların üzerinde durdu bakışı: "Burada ne işleri var bu çuvalların? Çoktan kaldırmış olmam gerekirdi onları. Şu salakça aşkım hepten serseme çevirdi beni. Yarın bayram. Oysa her şey odanın ortasında hâlâ... Demirhaneye götürmeliyim onları!" Oldukça büyük çuvalların başına çömeldi demirci. Sıkı sıkı bağladı ağızlarını. Omuzlamaya hazırlandı. Ne var ki, demircinin aklının bambaşka yerlerde olduğu belliydi. Yoksa çuvalın ağzını bağladığı ipe saçı dolanan Çub'un acıyla fıslamasını, güçlü kuvvetli başkanın oldukça sesli ıhlamasını duyması gerekirdi...</p>

  <p class="normal">"Şu pislik Oksana da aklımı başımdan aldı galiba!.. (Kendi kendine konuşuyordu demirci.) Düşünmek istemiyorum onu ama yapamıyorum... Sanki inadına, hep o geliyor aklıma. Neden acaba insanın elinde değildir istediği şeyi düşünmek? Şu işe bak... Çuvallar ağırlaşmışlar sanki! Kömürden başka şeyler de olsa gerek içlerinde. Amma da aptallaştım ha... Son zamanlarda bana her şeyin daha ağır geldiğini unutuyorum... Eskiden bakır bir beşliği, bir at nalını tek elimde büker, açardım. Şimdi iki kömür çuvalını kaldıramıyorum. Çok geçmez rüzgârdan devrilirim."</p>

  <p class="normal">Bir süre sustuktan sonra kendini toparlayıp sesini yükseltti demirci:</p>

  <p class="normal">"Hayır!.. Karı mıyım ben be! Kendime güldürmem kimseyi! Böyle on çuval olsa kaldırırım."</p>

  <p class="normal">Ve güçlü kuvvetli iki kişinin zor taşıyabileceği çuvalları omuzladı. Dibinde şeytanın dertop olmuş oturduğu küçük çuvalı yerden alırken ekledi:</p>

  <p class="normal">"Şunu da götüreyim. Aletlerim olsa gerek içinde."</p>

  <p class="normal">Islıkla bir şarkı söyleyerek çıktı evden: "Karılarla uğraşamam ben..."</p>

  <p class="ortayazi">***</p>

  <p class="normal">Şarkılar, bağrışmalar gittikçe daha çok çınlatıyordu sokakları. Komşu köylerden gelmiş gençlerle daha da çoğalmıştı kalabalık. Delikanlılar şakalaşıyor, gönüllerince eğleniyorlardı. Kalyadkaların arasından sık sık, hemen oracıkta bir gencin uydurup söylediği neşeli bir şarkı duyuluyordu. Sonra kalabalığın arasından bir genç kalyadka yerine bir şçedrovkiye<sup class="calibre2"><a href="../Text/Dikanka_split_052.html#footnote-100-28" id="footnote-100-28-backlink">[28]</a></sup> başlıyordu ansızın, avazı çıktığınca bağırıyordu.</p>

  <p class="indentmetinitalik">Evin cömert hanımı,</p>

  <p class="indentmetinitalik">Getirsene tatlımı.</p>

  <p class="indentmetinitalik">Kocaman bir tas çorba.</p>

  <p class="indentmetinitalik">Bir de yüzük isterim.</p>

  <p class="normal">Kahkahalar daha da coşturuyordu şçedrovki söyleyen genci. Küçücük pencereler kalkıyor, evden çıkmamış evin yaşlı babasının yanında kalmış yaşlı bir kadının sıska eli uzanıyordu. Bir kangal sucuk, bir parça börek oluyordu bu elde. Gençler hemen uzatıyorlardı torbalarını, avlarını kapıyorlardı.</p>

  <p class="normal">Dört bir yandan sökün eden delikanlılar bir kız grubunun çevresini aldılar bir köşe başında. Bağırış çağırış, gürültü, birbirine kar topu atanlar... Dolu torbasını yere boşalttı biri. Biraz ötede genç kızlar bir delikanlının önünü kestiler. Çelme takıp sırtındaki torbasıyla birlikte yere yuvarladılar onu. Herkesin sabaha kadar çılgınca eğlenmek niyetinde olduğu belliydi. Hava da öyle güzel ısınmıştı ki! Her yanı kaplamış karın etkisiyle daha da parlak görünüyordu ay ışığı.</p>

  <p class="normal">Omzunda çuvallarla bir an durdu demirci. Şarkılar söyleyen bir genç kız grubunda Oksana'nın sesini, kadife gibi kahkahasını duyar gibi olmuştu. Bir ürperti dolaştı bütün bedeninde. Çuvalları yere attığı gibi (öyle ki, dipte olan papaz acıdan inlemiş, başkan yüksek sesle ıhlamıştı), evet, demirci çuvalları yere attığı gibi, omzunda küçük çuval, Oksana'nın sesini duyar gibi olduğu genç kız grubunun peşine takılmış delikanlı grubuna katıldı.</p>

  <p class="normal">Evet, Oksana'nın sesiydi duyduğu! Bir kraliçe gibiydi kızların arasında. Simsiyah gözleri aydınlatıyordu çevresini... Yakışıklı bir delikanlı bir şeyler anlatıyordu ona. Besbelli gülünç şeylerdi anlattığı, gülüyordu çünkü Oksana. Her zaman gülerdi zaten...</p>

  <p class="normal">Demirci, kendi de farkında olmadan, kalabalığı yararak ilerledi, Oksana'nın yanına vardı. Güzeller güzeli, demirciyi çıldırtan o gülümsemesi gene dudaklarında:</p>

  <p class="normal">"O!.. Sen de burada mıydın?" dedi. "Selam! Bir şeyler toplayabildin mi bari? Oho! Ne küçükmüş torban öyle! Çariçenin potinlerinden ne haber? Getirdin onları? Getirdiğin gün varacağım sana!"</p>

  <p class="normal">Bir kahkaha atıp arkadaşlarının yanına koştu. Demirci olduğu yerde kalakalmıştı. Sonunda verdi kararını.</p>

  <p class="normal">"Hayır, yapamayacağım, gücüm kalmadı artık..." diye mırıldandı. "Ama ne hoş bir kız! Bakışı, konuşması, her şeyi, her şeyi öylesine yakıcı ki... Hayır kendimi tutacak gücüm kalmadı artık! Her şeye son vermenin zamanı geldi de geçiyor. Kıyacağım canıma! Göleti kaplayan buzda su almak için köylülerin açtıkları deliğe atacağım kendimi. Çekip gideceğim bu dünyadan!"</p>

  <p class="normal">Kararlı adımlarla yürüdü, gruba yetişti. Oksana'nın yanına sokuldu, sert bir sesle:</p>

  <p class="normal">"Elveda Oksana!" dedi. "Canının istediği gibi bir erkek bul kendine. Kiminle istersen alay et! Ama beni bir daha göremeyeceksin bu dünyada."</p>

  <p class="normal">Şaşırmıştı sanki dilber. Bir şey söylemek istedi. Ama demirci kolunu sallayıp koşarak uzaklaşmıştı yanından.</p>

  <p class="normal">Deli gibi koşan demirciyi görünce seslendiler delikanlılar:</p>

  <p class="normal">"Nereye, Vakula?"</p>

  <p class="normal">"Elveda, kardeşlerim!" diye karşılık verdi demirci. "Tanrı isterse, öteki dünyada görüşürüz. Bu dünyada görüşemeyeceğiz bir daha. Hoşça kalın, kötü anmayın beni! Peder Kondrat'a söyleyin, günahkâr ruhum için dua okusun... Günahım büyük! Dünya işleri yüzünden kilisedeki tasvirlerin mumlarını boyamadım. Her şeyimi kiliseye bağışlıyorum! Elveda, kardeşlerim!"</p>

  <p class="normal">Böyle dedikten sonra, çuval sırtında, yeniden koşmaya başladı.</p>

  <p class="normal">"Kafayı üşüttü galiba çocuk!" diye konuştular aralarında gençler.</p>

  <p class="normal">Oradan geçen yaşlı bir kadın dua eder gibi mırıldandı:</p>

  <p class="normal">"Günahkâr ruh!.. Demircinin kendini astığını haber vereyim gidip!"</p>

  <p class="normal">Bu arada Vakula koşarak birkaç sokak geçmiş, soluk almak için durmuştu.</p>

  <p class="normal">"Sahi nereye gidiyorum ben böyle?" diye geçirdi içinden. "Gerçekten bitti mi her şey? Deneyebileceğim bir yol daha var: Eski Kazak askeri Göbekli Patsyuk'a gideceğim. Bilmediği şeytanlık yoktur onun. Öyle diyorlar. İstediği her şeyi yaparmış. Evet, gideceğim ona! Nasıl olsa ruhum günahkâr oldu bir kere!"</p>

  <p class="normal">Uzun süredir olduğu yerde kıpırdamadan duran şeytan, demircinin dediğini duyunca sevincinden hopladı çuvalın içinde. Ama demirci farkında olmadan kolunu çuvala çarptığı için oldu bu sarsıntı sandı. Kuvvetli bir yumruk atıp iyice yerleştirdi çuvalı omzuna. Yürüdü. Göbekli Patsyuk'un yanına gidiyordu.</p>

  <p class="normal">Göbekli Patsyuk dedikleri gerçekten Kazak askeriymiş bir zamanlar. Ama sonra kovmuşlar mı onu, yoksa ordudan kendi mi kaçmış bilen yoktu... On, belki on beş yıldır Dikanka'daydı. Önceleri gerçek bir Kazak askeri gibi yaşamıştı: Yani hiç çalışmıyor, günün dörtte üçünü uyuyarak geçiriyor, beş altı orakçının yiyeceğini bir oturuşta yiyor, bir dikişte neredeyse bütün bir kovayı içiyordu. Ne var ki, yediğini içtiğini yerleştirecek yeri de yok değildi doğrusu. Boyu kısaydı, ama geniş olmasına hayli genişti bedeni. Bunun yanında şalvarı da öylesine boldu ki, istediği kadar, uzun adım atsın ayağı hiç belli olmazdı. Sokakta yuvarlanan bir şarap fıçısını andırırdı yürürken. Belki de bu yüzden " Göbekli" adını takmışlardı ona. Köye gelişinin üzerinden daha üç beş gün geçmemişti ki, onun bir büyücü olduğunu öğrenmeyen kalmamıştı... Biri hastalandı mı Patsyuk'u çağırıyorlardı hemen. Şöyle bir şeyler mırıldanıyordu Patsyuk, hastanın hastalığı uçup gidiyordu. Beylerden biri çok acıkıp da çabuk çabuk yerken balığın kılçığı mı takıldı boğazına... Patsyuk sırtına öylesine ustaca bir yumruk indiriyordu ki, kılçık takıldığı yerden kurtuluyor, beyin boğazına hiçbir zarar vermeden gerektiği biçimde devam ediyordu yoluna. Patsyuk son zamanlarda seyrek görünür olmuştu. Belki tembellikti bunun nedeni. Belki kapılardan girip çıkmasının her yıl biraz daha güçleşmesi... Bu yüzden, işi düşenler kendileri gidiyorlardı ona.</p>

  <p class="normal">Demirci, içinde bir korkuyla açtı kapıyı. Patsyuk'u küçük bir fıçının önünde bağdaş kurup oturmuş gördü. Fıçının üstünde galuşka dolu bir çanak vardı. Çanak tam ağzının hizasındaydı. Parmağını oynatmadan, hafifçe eğiyordu başını Patsyuk, dişleriyle ağzına alıyordu galuşkaları, yutuyordu. Çanağın dibindeki suyu içiyordu.</p>

  <p class="normal">"Yo," diye geçirdi içinden Vakula. "Bu, Çub'dan da tembel. Hiç olmazsa kaşıkla yiyor o... Bu, elini bile oynatmıyor!"</p>

  <p class="normal">Besbelli galuşkalara çok dalmıştı Patsyuk. Çünkü kapıdan girince öne eğilerek onu selamlayan demirciyi fark etmemişti bile. Bir selam daha verdi Vakula.</p>

  <p class="normal">"Senden yardım istemeye geldim Patsyuk!" dedi.</p>

  <p class="normal">Göbekli Patsyuk başını kaldırıp baktı, sonra galuşkaları atıştırmayı sürdürdü. Demirci cesaretini toplayıp:</p>

  <p class="normal">"Duyduğuma göre," diye başladı, "affedersin... seni utandırmak için söylemiyorum... Sözde şeytanın akrabasıymışsın sen..."</p>

  <p class="normal">Vakula, fazla açık konuştuğunu, kaba sözleri yeterince yumuşatamadığını düşünürek korkuya kapıldı. Tetikte, Patsyuk'un yerdeki fıçıyı kapıp üzerindeki çanakla birlikte kafasına fırlatmasını bekledi bir süre. Sıcak şerbetin yüzünü yakmaması için koluyla korunmaya hazırlandı.</p>

  <p class="normal">Ama Patsyuk şöyle bir baktı ona, sonra galuşkaları peş peşe yutmayı sürdürdü.</p>

  <p class="normal">Cesaretini oldukça toplayan demirci konuşmaya karar vermişti.</p>

  <p class="normal">"Sana geldim, Patsyuk. Her istediğini bol bol versin sana Tanrı. Rızkını fazla fazla versin hem! (Bazen ağzı iyi laf ederdi demircinin. Yüzbaşının tahta perdesini boyamak için Poltava'ya gittiğinde öğrenmişti böyle güzel konuşmasını.) Bu gördüğün günahkârın ölmesi gerekiyor. Patsyuk! Her şey bitti onun için! Kaderin önüne geçilmez. Şeytanın kendisinden yardım istemem gerekiyor."</p>

  <p class="normal">Göbekli'nin hiç oralı olmadığını, sessizliğini sürdürdüğünü görünce sordu:</p>

  <p class="normal">"Ne yapsam dersin, Patsyuk! Ne yapmalıyım?"</p>

  <p class="normal">Patsyuk galuşkaları peş peşe mideye indirirken başını kaldırıp demirciye bakmadan karşılık verdi:</p>

  <p class="normal">"Gerektiği yerde şeytana başvurmalıdır insan!"</p>

  <p class="normal">Öne eğilerek bir selam daha verdi demirci.</p>

  <p class="normal">"Ben de bunun için geldim ya sana, Patsyuk. Şeytana nasıl ulaşacağımı senden iyi kimse bilemez dünyada."</p>

  <p class="normal">Bir şey söylemeden çanağın dibindekileri de temizledi Patsyuk. Demirci yalvarıyordu:</p>

  <p class="normal">"Lütfen Patsyuk! İyi yürekli bir insansın sen, reddetme beni! Domuz sucuğu mu istersin, darı unu mu, yoksa keten bezi, buğday ne istersen... İnsanlar arasında genellikle olduğu gibi... Esirgemem senden bir şeyi... Yeter ki onun yanına nasıl gidebileceğimi, onu nasıl bulabileceğimi anlat bana..."</p>

  <p class="normal">Oturuşunu bozmadan karşılık verdi Patsyuk:</p>

  <p class="normal">"Şeytanı omzunda taşıyan birinin onu bulmak için uzağa gitmesine gerek yoktur."</p>

  <p class="normal">Vakula, adamın söylediğinin açıklaması alnında yazılıymış gibi gözlerini dikti Patsyuk'un yüzüne. Sessiz bir soru vardı bakışında: "Ne diyor bu?" Yarı açık ağzı onun ağzından çıkacak ilk sözü bir galuşka gibi yutmaya hazırlanmıştı. Ama susuyordu Patsyuk. Vakula adamın önündeki fıçının kaybolduğunu fark etti birden. Tahta iki tabak vardı yerde yalnızca. Tabaklardan biri varenik doluydu, öteki kaymak. Demircinin bakışı da, düşüncesi de elinde olmadan tabaklara takılıp kalmıştı. "Bakalım varenikleri nasıl yiyecek?" diye geçirdi içinden. "Öyle ya galuşkaları yuttuğu gibi yutacaksa öne eğilmesi gerekecek, ama eğilmek istemeyecektir... Hem varenikleri önce kaymağa banması gerek."</p>

  <p class="normal">Demirci böyle düşünürken Patsyuk ağzını açıp vareniklere bakmaya başlamıştı. Sonra iyice açtı ağzını. O anda bir varenik sıçradı tabaktan, pat diye kaymağın üzerine düştü, ters dönüp öteki yanını da buladı kaymağa, sonra havaya fırladı, doğru Patsyuk'un ağzına... Çiğneyip yuttu onu Patsyuk. Sonra gene açtı ağzını. Bir varenik daha aynı yolu izledi. Patsyuk yalnızca çiğneyip yutmak zahmetine katlanıyordu onları. Demirci şaşkınlıktan ağzı açık, "Vay canına, ne büyük bir mucize!" diye geçiriyordu içinden. O anda bir vareniğin de onun ağzına geldiğini fark etti. Dudaklarına kaymak bulaşmıştı. Vareniği eliyle ittikten sonra dudaklarını sildi. Şu dünyada ne mucizelerin olduğunu, şeytanın insanı nerelere götürdüğünü düşünüyordu. Öte yandan, ona yalnız Patsyuk'un yardım edebileceğinin de bilincindeydi.</p>

  <p class="normal">"Bir kez daha eğileyim önünde," diye geçirdi içinden. "İyice anlatsın bana ne yapmam gerektiğini... Ama ne şeytanından söz ediyorum ben! Bugün bütün Ortadoksların oruç tuttuğu kutsal bir gün! Oysa bu adam oturmuş varenik tıkınıyor! Bugün varenik yemek yasaktır! Ne aptal bir insanım ben! Burada durmakla büyük günah işliyorum! Kaçmalıyım!"</p>

  <p class="normal">Dinine bağlı demirci koşarak çıktı oradan.</p>

  <p class="normal">Ne var ki, çuvalın dibinde oturan şeytan sevincinin kursağında kalmasına, bu değerli avın elinden kaçmasına razı olamazdı. Demirci çuvalı yere indirir indirmez fırladı içinden, göz açıp kapayana kadar delikanlının omzuna bindi.</p>

  <p class="normal">Her yanı buz kesmişti demircinin. Dehşete kapılmıştı. Yüzü bembeyazdı, ne yapacağını bilemiyordu. Haç çıkarmak istedi... Ama şeytan eğilip, köpek suratını sağ kulağına dayadı.</p>

  <p class="normal">"Benim!.." dedi. "Senin dostunum. Arkadaşım, dostum için yapamayacağım yoktur benim. (Demircinin sol kulağına fısıldadı, bu kez.) İstediğin kadar para veririm sana. (Sonra sağ kulağına eğildi gene, fıslıdadı.) Oksana bizim olacak bugün!"</p>

  <p class="normal">Düşünüyordu demirci. Sonunda:</p>

  <p class="normal">"Bu fiyata senin olmaya hazırım!" dedi.</p>

  <p class="normal">Ellerini çırptı şeytan, sevincinden oynamaya başladı demircinin omzunda.</p>

  <p class="normal">"İşte şimdi düştün elime demirci!" diye geçiriyordu içinden. "Yaptığın o çirkin şeytan resimlerinin öcünü alacağım senden! Hadi bakalım yavru!.. Köyün dinine en bağlı kişisinin avcumda olduğunu öğrenince kim bilir ne diyecekler arkadaşlar!.."</p>

  <p class="normal">Şeytan, cehennemde kuyruklu arkadaşlarına nasıl nispet yapacağının, kendini pek akıllı, becerikli sanan topal şeytanın hırsından nasıl çatlayacağını düşündükçe gülüyordu.</p>

  <p class="normal">"Vakula!" diye fısıldadı. (Bir türlü inmiyordu demircinin sırtından. Kaçmasından korkuyordu sanki.) "Sen de bilirsin, anlaşma olmadan bir şey yapılmaz."</p>

  <p class="normal">"Ben hazırım!" dedi demirci. "Duyduğuma göre, sizde kanla yazarlarmış anlaşmaları. Dur cebimde bir çivi olacak..."</p>

  <p class="normal">Kolunu arkadan uzatıp şeytanı kuyruğundan yakaladı. Gülerek bağırdı şeytan:</p>

  <p class="normal">"Amma da şakacıymışsın, demirci! Hadi yeter, oyunu bırak artık!"</p>

  <p class="normal">"Dur bakalım canım!" diye haykırdı demirci. "Bak bakalım bunu beğenecek misin?"</p>

  <p class="normal">Böyle deyip haç çıkardı. O anda bir kuzu gibi uysallaştı şeytan. Kuyruğundan çekerek, yerde sürümeye başladı onu demirci.</p>

  <p class="normal">"Dur sen hele! İyi insanları, dini bütün Hıristiyanları kötü yola çekmek ne demekmiş göstereceğim ben sana!"</p>

  <p class="normal">Birden ata biner gibi bindi şeytanın sırtına, haç çıkarmak için kaldırdı kolunu. Yalvarmaklı inledi şeytan:</p>

  <p class="normal">"Etme Vakula! Acı bana! Ne istersen yaparım. Yeter ki yakma beni! O korkunç haçı koyma üzerime!"</p>

  <p class="normal">"Nasıl da çözüldü dili! Pis yaratık! Ne yapman gerektiğini biliyorum ben. Sırtında götür beni hadi! Kuş gibi uçur!"</p>

  <p class="normal">Şeytan üzgün:</p>

  <p class="normal">"Nereye?" diye sordu.</p>

  <p class="normal">"Petersburg'a! Doğru çariçenin yanına!"</p>

  <p class="normal">Havaya yükseldiğini hissedince demircinin korkudan dili tutuldu.</p>

  <p class="ortayazi">***</p>

  <p class="normal">Oksana uzun süre öyle kalakalmıştı olduğu yerde. Demircinin o tuhaf sözlerini düşünüyordu. İçinde bir ses delikanlıya çok sert davrandığını söylüyordu. Ya gerçekten kalkışırsaydı kötü bir şeye? İster misin, kederinden gidip başka bir kıza âşık olsundu... Acısından, köyün en güzel kızı olduğunu söylesindi ona!.. "Hayır, beni seviyor o... Öylesine güzelim ki, hiç kimseye değişmez beni! Şaka ediyor, numara yapıyor. En çok on dakika sonra gelecektir yanıma. Gerçekten çok sert davranıyorum ona. Evet, istemeye istemeye razı oluyormuşum gibi yapıp izin vermeliyim beni öpmesine. Sevinsin biraz!.."</p>

  <p class="normal">Aklı havalarda dilber çok geçmeden şakalaşmaya başlamıştı arkadaşlarıyla. Kızlardan biri:</p>

  <p class="normal">"Durun, durun!" dedi. "Demirci çuvallarını unutmuş. Bakın... Ne büyük çuvallar! Bizler gibi söylemiyor galiba o kalyadka. Baksana her evden dörtte biri koyun almış sanki! Sucuk, ekmek de istemediğin kadar. Vay canına! Yan gelsin yatsın artık!"</p>

  <p class="normal">"Demircinin mi bu çuvallar?" dedi Oksana. "Hadi hemen bizim eve götürelim onları. Bakalım neler toplamış..."</p>

  <p class="normal">Bu öneriyi kahkahalarla karşıladılar kızlar. Çuvallar kaldırmaya çalışıp da yerlerinden oynatamayınca bir ağızdan bağırdılar:</p>

  <p class="normal">"Ama biz kaldıramayız bunları!"</p>

  <p class="normal">"Durun," dedi Oksana. "Bir koşu gidip kızağı getirelim, kızakta taşıyalım!"</p>

  <p class="normal">Koşarak kızağı getirmeye gittiler.</p>

  <p class="normal">Tutsaklar sıkılmışlardı çuvalların içinde. Gerçi parmağıyla genişçe bir delik açmıştı kendine papaz. Çevresi kalabalık olmasaydı, dışarı bile çıkmayı başaracaktı belki. Ama herkesin ortasında çuvaldan çıkıp kendini gülünç duruma düşürmek... Bu düşünce durduruyordu onu işte. Beklemeye karar verdi. Ancak, Çub'un kaba çizmeleri altında arada bir hafiften inliyordu. Çub da çok istiyordu buradan kurtulmayı. Üzerinde oturduğu, her neyse, aşırı derecede huzursuz ediyordu onu çünkü. Ama kızının kararını duyunca biraz rahatlamıştı içi. Çuvaldan çıkmak istemiyordu artık. Evine kadar en azından yüz, belki iki yüz adım yol vardı. Çuvaldan çıkınca üstüne başına bir çekidüzen vermesi, gocuğunun önünü kapaması, kuşağını bağlaması gerekti... Ne çok iş! Üstelik kulaklıklı kalpağı da Soloha'nın evinde kalmıştı. İyisi mi kızlar kızakla eve götürsünlerdi onu. Gel gelelim Çub'un umduğu gibi gelişmedi olaylar: Kızların kızağı getirmek için koşarak gitmelerinin üzerinden çok geçmemişti ki, Çub'un sıska arkadaşı canı sıkkın, çıktı meyhaneden. Meyhaneci kadın, parasını almadan ona içki vermeye razı olmamıştı bir türlü. Dinine bağlı bir soylu kişi gelir de, ona içki ısmarlar umuduyla uzun süre beklemişti. Gelen giden olmamıştı. Soylular evlerinden çıkmamışlardı bu gece. Temiz birer Hıristiyan olarak aileleri ile birlikte Noel pilavı yiyorlardı.</p>

  <p class="normal">Çub'un arkadaşı yeryüzünde insanlığın kalmadığı, şarap satan Yahudi kadının ne taş yürekli olduğu düşüncelerine dalmış yürürken, birden çuvalları gördü önünde. Durdu. Çevresine bakındı.</p>

  <p class="normal">"Kim atmış bu çuvalları buraya?" dedi kendi kendine. "Yüzde yüz domuz eti doludurlar. Adam kalyadka söylerek amma da çok şey toplamış! Ne tuhaf çuvallar! İkisinde de darı ekmeğinden, çavdar ekmeğinden başka bir şey olmasa gene yeter! İsterse yalnız pide olsun... Yahudi karısı bir pideye bir bardak şarap verir. Kimse görmeden hemen götürmeliyim bu çuvalları."</p>

  <p class="normal">Çub'la papazın bulunduğu çuvalı omuzladı. Ama çuvalın çok ağır olduğunu görünce mırıldandı kendi kendine:</p>

  <p class="normal">"Yalnız götüremeyeceğim bunu! Şansa bak! Dokumacı fıçı geliyor. Selam Ostap!"</p>

  <p class="normal">Dokumacı durdu.</p>

  <p class="normal">"Selam!"</p>

  <p class="normal">"Nereye gidiyorsun?"</p>

  <p class="normal">"Öyle dolaşıyorum işte. Ayaklarım nereye götürürlerse oraya..."</p>

  <p class="normal">"Yardım etsene şu çuvalları taşıyalım! Biri kalyadka söyleyip çuvalları doldurmuş, sonra da sokağın ortasına bırakıp gitmiş. Ne çıkarsa yarı yarıya bölüşürüz,"</p>

  <p class="normal">"Çuval mı dedin? Ne varmış içlerinde? Çörek mi, pide mi?"</p>

  <p class="normal">"Sanırım her şey var."</p>

  <p class="normal">Hemen çitten birer sopa çektiler, çuvalı sopaların üzerine yatırıp omuzladılar. Dokumacı:</p>

  <p class="normal">"Nereye götürüyoruz?" diye sordu.</p>

  <p class="normal">"Bana sorarsan meyhaneye götürelim. Ama pis Yahudi karısı inanmaz bize. Bir yerden çaldık sanır. Üstelik daha demin çıktım meyhaneden, dünyada inanmaz... Benim eve götürelim. Hiç kimse rahatsız etmez bizi. Karım evde yok."</p>

  <p class="normal">Dokumacı kılı kırk yaran bir insandı.</p>

  <p class="normal">"İyi biliyor musun evde olmadığını?" diye sordu.</p>

  <p class="normal">"Allah'a şükür aklımı peynir ekmekle yemedim daha," dedi Çub'un arkadaşı. "Onun olduğu yere ancak şeytan kandırır da götürür beni. Sanırım gün ağarana kadar sürter köyün kadınlarıyla."</p>

  <p class="normal">Çub'un arkadaşının karısı iki kafadarın avluya girdiklerinde çıkardıkları gürültüyü duyup kapıyı açtı, seslendi:</p>

  <p class="normal">"Kim var orada?"</p>

  <p class="normal">Donup kalmıştı Çub'un arkadaşı. Dokumacı kollarının iki yana sarkıttı.</p>

  <p class="normal">"Gördün mü şimdi!" diye mırıldandı.</p>

  <p class="normal">Çub'un arkadaşının karısı, benzeri her yerde çok görülen kadınlardandı. Kocası gibi, o da hemen hiç oturmazdı evde. Günün büyük bir bölümünü arkadaşlarının, varlıklı kadınların yanında geçirir, onlara yaranmaya çalışır, önüne konanı büyük bir iştahla yer, kocasıyla kavga edecek zamanı ancak sabahları bulabilirdi. Çünkü ancak o zaman (o da her gün değil) görürdü kocasını. Evleri bölge yazıcısının şalvarından iki kat daha eskiydi. Çatısının çoğu yerinde saz yoktu. Bahçe çitinin direkleri kalmıştı yalnızca. Çünkü köyde evden çıkarken hiç kimse köpeklerden korunmak için sopa almazdı yanına; Çub'un arkadaşının evinin önünden geçerken çitinden bir sopa çekiverirdi...</p>

  <p class="normal">Çub'un arkadaşının evinde sobanın iki üç gün yanmadığı olurdu kimi zaman. Kibar bayan, varlıklı evlerden topladığı öteberiyi köşe bucak saklardı kocasından. Kocasının topladıklarını da (meyhanede içkiye vermeden yakalayabilirse) zorla alırdı elinden. Çub'un arkadaşı, her zamanki soğukkanlılığına karşın karısının zorbalığına boyun eğmeyi sevmezdi. Bu yüzden de her iki gözünün altında birer morlukla çıkardı evden genellikle. Arkasından sevgili karısı köyün yaşlı kadınlarının yanında alırdı soluğu. Kocasının ne ahlaksızın biri olduğunu, onu hiç acımadan dövdüğünü ağlaya sızlaya anlatırdı...</p>

  <p class="normal">Bu açıklamadan sonra, böylesine beklenmedik bir karşılaşma dokumacıyla Çub'un arkadaşını nasıl şaşkına çevirmişti, anlamak daha kolaylaşmıştır. Hemen yere indirdiler çuvalı, önüne geçip etekleriyle gizlediler. Ama geç kalmışlardı: Çub'un arkadaşının karısı (gözleri pek iyi görmüyordu ama) çuvalı fark etmişti. Atmacanın gözleri gibi sevinçle parladı gözleri.</p>

  <p class="normal">"Bak, bu güzel işte!" dedi. "Bu kadar çok şey toplamanız hoşuma gitti doğrusu! Efendi insan dediğin topladığını evine getirir böyle! Ama bence birinden aşırdınız bunu. Hemen gösterin bana ne var içinde. Duydunuz mu, çuvalın içinde ne var, çabuk gösterin bana!"</p>

  <p class="normal">Çub'un arkadaşı kibirle:</p>

  <p class="normal">"Kör şeytan gösterir sana ancak, biz değil!" dedi.</p>

  <p class="normal">Dokumacı atıldı:</p>

  <p class="normal">"Ne varsa var sana ne?"</p>

  <p class="normal">Kadın bir yumruk indirdi Çub'un uzun boylu arkadaşının çenesine.</p>

  <p class="normal">"Demek göstermeyeceksin ha, pis sarhoş!" diye bağırdı.</p>

  <p class="normal">Torbaya yapıştı. Ama dokumacıyla Çub'un arkadaşı kahramanca savundular çuvalı. Kadını gerilemek zorunda bıraktılar. Gel gelelim iki arkadaş daha toparlanamamışlardı ki, Çub'un arkadaşının karısı elinde ocak demiriyle koşarak çıktı sofaya. Kocasının kollarına, dokumacının sırtına indirmeye başladı. Çuvalın yanına ulaştı sonunda.</p>

  <p class="normal">Dokumacı kendine gelince:</p>

  <p class="normal">"Ne diye bıraktık onu?" dedi.</p>

  <p class="normal">Çub'un arkadaşı, soğukkanlı, karşılık verdi:</p>

  <p class="normal">"Bırakmadık, sen bıraktın!"</p>

  <p class="normal">Kısa bir sessizlikten sonra dokumacı sırtını kaşıyarak:</p>

  <p class="normal">"Sizin ocak demiri amma da kalınmış," dedi. "Benim karı geçen yıl otuz kapiğe bir ocak demiri almıştı pazardan... Pek fena sayılmaz... Bu kadar acıtmıyor..."</p>

  <p class="normal">Bu arada muzaffer kadın ocak demirini yere bırakmış, çuvalın ağzını açıp içine bakmıştı. Ne var ki, iki arkadaşın saklamaya çalıştıkları çuvalı fark eden ihtiyar gözleri bu kez yanılmışlardı. Ellerini sevinçle çırptı kadın.</p>

  <p class="normal">"Ah!" diye bir çığlık attı. "Bütün bir domuz var burada!"</p>

  <p class="normal">Dokumacı dürttü Çub'un arkadaşını.</p>

  <p class="normal">"Domuz ha! Duydun mu, bütün bir domuz varmış! Kabahat sende!"</p>

  <p class="normal">Omuzlarını kaldırdı Çub'un arkadaşı.</p>

  <p class="normal">"Elden ne gelir!"</p>

  <p class="normal">"Ne mi gelir? Ne bekliyoruz? Çuvalı alalım elinden! Hadi yürü!"</p>

  <p class="normal">Dokumacı öne atılıp:</p>

  <p class="normal">"Çekil oradan!" diye bağırdı. "Çekil! Bizim o domuz!"</p>

  <p class="normal">Çub'un arkadaşı da koştu geldi.</p>

  <p class="normal">"Uzaklaş o çuvalın başından, şeytan karı! Sen toplamadın içindekileri!"</p>

  <p class="normal">Kadın ocak demirini kaptı gene. Ama bu arada Çub çuvaldan çıkmış, sofanın ortasında dikiliyor, uzun bir uykudan uyanmış gibi geriniyordu.</p>

  <p class="normal">Çub'un arkadaşının karısı ellerini eteklerine vurarak bir çığlık attı. Üçü de şaşkınlıktan ağızları açık, kalakalmışlardı. Çub'un arkadaşı gözleri yuvalarından uğramış:</p>

  <p class="normal">"Salak kadına bak!" dedi. "Domuzmuş... Domuz falan değil bu!"</p>

  <p class="normal">Dokumacı korku içinde geri geri çekilirken:</p>

  <p class="normal">"Meğer insanmış!" dedi. "Ne dersen de, istersen çatla, kötü ruhların işi bu! Adam pencereden girmedi ya sofaya!"</p>

  <p class="normal">Çub'un arkadaşı gözlerini kısarak baktı.</p>

  <p class="normal">"Çub bu!" diye bağırdı.</p>

  <p class="normal">Çub gülümsedi.</p>

  <p class="normal">"Ya kim sandındı?" dedi. "Ne oyun yaptım size ama! Domuz niyetine yiyecektiniz beni ha?.. Durun hele, sevindireyim sizi biraz: Bir şey var çuvalın dibinde. Domuz değilse bile yavrusudur. Ya da başka bir hayvan... Altımda kımıldayıp duruyordu."</p>

  <p class="normal">Dokumacıyla Çub'un arkadaşı birlikte atıldılar çuvalın üzerine. Kadın da öteki ucuna yapışmıştı. O arada papaz artık saklanamayacağını anlayıp çuvaldan çıkmaya çalışmasaydı kavga yeniden başlayacaktı.</p>

  <p class="normal">Çub'un arkadaşının karısı donup kalmış, yapıştığı papazın bacağını bırakmıştı. Korku içinde bağırdı dokumacı:</p>

  <p class="normal">"Al sana bir daha! Şu dünyada olanlara da akıl sır ermiyor artık... Başım dönmeye başladı.. Çuvala sucuk, çörek falan yerine adam atıyorlar!.."</p>

  <p class="normal">En şaşkın durumda olan Çub'du.</p>

  <p class="normal">"Papaz bu!" diye mırıldandı. "İşi gördün mü şimdi!.. Ah Soloha! Çuvala adam gizlemek ha! Tevekkeli değil bir sürü çuval vardı evinde... Her şeyi anlıyorum şimdi: Her çuvalda iki kişiden... Ben de yalnızca bana yüz veriyor sanıyordum... Ah Soloha ah!"</p>

  <p class="ortayazi">***</p>

  <p class="normal">Çuvallardan birinin yerinde yeller estiğini görünce şaşırdılar kızlar. Oksana peltek peltek konuşarak:</p>

  <p class="normal">"Yapacak bir şey yok," dedi. "Bu da yeter bize."</p>

  <p class="normal">Hep birlikte tuttular çuvalı, kızağın üzerine devirdiler. Sesini çıkarmamaya karar vermişti başkan. Şöyle düşünüyordu: "Bağırmaya başlar, çuvalın ağzını açıp beni dışarı çıkarmalarını söylersem salak kızlar korkup kaçışırlar. Çuvalın içinde şeytan var sanırlar. Ben de sokağın ortasında sabaha kadar donarım."</p>

  <p class="normal">Bu arada kızlar hep birlikte kızağın kollarına yapıştılar, gıcırdayan karın üzerinde rüzgâr gibi uçurdular. Bazıları şaka yapıyor, kızağa atlıyor, bazıları çıkıp başkanın tepesine oturuyordu. Her şeye katlanmaya kararlıydı başkan. Sonunda eve geldiler. Kapıyı ardına kadar açtılar, çuvalı içeri taşıdılar. Hepsi birden başına üşüşüp bağrışmaya başladılar:</p>

  <p class="normal">"Bakalım ne var içinde, kızlar!"</p>

  <p class="normal">Çuvalın içindeyken başkanı sürekli rahatsız eden hıçkırığı bu arada arttıkça artmış, sonunda öksürüğe aksırığa dönüşmüştü. Kızlar:</p>

  <p class="normal">"Biri var çuvalda!" diye bağrışmaya başladılar.</p>

  <p class="normal">Korku içinde kapıya koştular. O anda da Çub giriyordu kapıdan.</p>

  <p class="normal">"Ne oluyorsunuz?" dedi. "Ateş almış gibi nereye kaçıyorsunuz böyle?"</p>

  <p class="normal">"Ah babacağım!" dedi Oksana. "Çuvalın içinde biri var!"</p>

  <p class="normal">"Çuvalın içinde mi? Nerede buldunuz bu çuvalı?"</p>

  <p class="normal">Hep bir ağızdan karşılık verdiler kızlar:</p>

  <p class="normal">"Demirci sokağın ortasında bırakıp gitti onu."</p>

  <p class="normal">"Demedim mi ben... " diye geçirdi içinden Çub.</p>

  <p class="normal">Sonra yüksek sesle ekledi:</p>

  <p class="normal">"Nedir sizi böyle korkutan bakalım... Vay canına! Bir insanmış... Sizi adınızla soyadınızla çağıramadığımız için bağışlayın bayım!.. Çıkın o çuvaldan!"</p>

  <p class="normal">Başkan çıktı çuvaldan. "Ah! Ah!" diye çığlıklar attılar kızlar. Çub, başkanı yukardan aşağı süzerken şaşırmış:</p>

  <p class="normal">"Demek başkan da girip çıkıyormuş o eve!" diye geçiriyordu içinden. "Vay canına!.. Vay!.."</p>

  <p class="normal">Başka bir şey düşünemiyordu.</p>

  <p class="normal">Başkan kendi de şaşkın bir durumdaydı. Söze nereden başlayacağını bilemiyordu. Sonunda Çub'a dönüp:</p>

  <p class="normal">"Dışarısı çok soğuk galiba?" dedi.</p>

  <p class="normal">"Felaket soğuk var!" diye karşılık verdi Çub. "İzninle sorabilir miyim sana: Çizmelerini ziftle mi, boyayla mı boyuyorsun sen?"</p>

  <p class="normal">Aslında söylemek istediği bu değildi. Çub'un. Şöyle sormak istemişti: "Bu çuvala nasıl girdin başkan?" Ağzından bu sorunun yerine bambaşka bir sorunun nasıl çıktığını kendi de anlayamamıştı.</p>

  <p class="normal">"Katranla daha iyi oluyor!" diye karşılık verdi başkan. "Hadi hoşça kal, Çub!"</p>

  <p class="normal">Sonra kulaklıklı kalpağını başına geçirip çıktı gitti.</p>

  <p class="normal">Çub başkanın çıktığı kapıya bakarken kendi kendine mırıldandı:</p>

  <p class="normal">"Ne aptalca bir soruydu benimki! Ah Soloha, ah! Böyle bir adamı bile çuvala soktun ha!.. Ah şeytan karı! Amma da akılsız bir insanmışım... Nerede o uğursuz çuval?"</p>

  <p class="normal">"Köşeye attım onu," dedi. Oksana. "Başka bir şey yok içinde."</p>

  <p class="normal">"Başka bir şey yokmuş!.. Yutmam ben o numaraları! Buraya getir o çuvalı. Biri daha var içinde! Güzelce silkeleyin bakayım... İçinde bir şey yok, ne demek?.. Şu şeytan karıyı gördün mü! Bakınca akıllı uslu, dini bütün bir kadın dersin..."</p>

  <p class="normal">Ama gelin biz Çub'u öfkesiyle baş başa bırakıp demirciye dönelim. Çünkü bu arada saat dokuz olmuştur.</p>

  <p class="ortayazi">***</p>

  <p class="normal">Vakula kendini yerden böylesine yükseklerde bulunca önce korkuya kapıldı. Aşağıda bir şey göremiyordu artık. Ay'ın tam altından bir sinek gibi, uçarak geçti. Öyle ki, başını biraz eğmeseydi kalpağı takılacaktı Ay'a. Ama biraz sonra toparlamıştı kendini. Şeytanla şakalaşmaya bile başlamıştı.</p>

  <p class="normal">Yukarılar ışıl ışıldı. Gümüş rengi hafif bir sisle kaplı hava berrak mı berraktı. Her şey açık seçik görünüyordu. Yanlarından rüzgâr gibi geçen, testiye binmiş bir büyücüyü bile görmüştü Vakula. Bir araya toplanıp körebe oynayan yıldızları da gördü. Oğul veren arılar gibi kümelenip bir bulut oluşturmuş bir sürü ruhu da, ay ışığında dans eden bir şeytanın başka bir şeytanın üzerine ata biner gibi binmiş demirciyi görünce şapkasını çıkarıp onu selamlayışını da, bir cadıyı gideceği yere götürdükten sonra geri yerine dönmekte olan bir saplı süpürgeyi de... Daha neler neler gördü. Demirciyi gören, bir an durup şaşkın şaşkın ona bakıyor, sonra boşlukta uçmasını sürdürüyordu.</p>

  <p class="normal">Böylece uçtu uçtu demirci, sonunda birden ışıl ışıl Petersburg'u gördü önünde. (Bir kutlama dolayısıyla o gece ışıklandırma varmış kentte.) Yoldaki nöbetçi kulübesini geçtikten sonra bir sokağa indi şeytan, at oldu. Demirci bir anda yağız bir atın üzerinde bulmuştu kendini. Hey Tanrım! Gürültü patırtı, bağırış çağırış, ışıklar... Sokağın iki yanında yüksek mi yüksek dört katlı apartmanlar... Nal sesleri, tekerlek sesleri gök gürültüsü gibi sağır ediyorlardı insanın kulaklarını. Koca koca yapılar vardı adım başı. Köprüler sallanıyor, kupa arabaları uçarcasına gidiyor, arabacılar çığlık çığlığa bağrışıyor, kar dört bir yandan binlerce gelen kızakların altında ıslık çalıyor, yayalar dizi dizi kandillerle aydınlatılmış evlerin diplerine çekiliyor, evlerin duvarlarına düşen kocaman gölgeleri ta su borularına, saçaklara kadar uzuyordu. Demirci şaşkın şaşkın bakınıyordu çevresine. Evler ateşten, sayısız gözlerini dikmişlerdi sanki ona... Kürkleri en değerlisinden öylesine çok beyefendi vardı ki, kalpağını çıkarıp hangisini selamlayacağını şaşırıyordu Vakula.</p>

  <p class="normal">"Hey Tanrım! Bu kadar çok bey olur muymuş!" diye geçiriyordu içinden. "Sokakta yürüyen kürklü her adamı belediye başkanı sonıyorum! Şu çıngıraklı, güzelim yaylılarla geçenler de vali olmasalar bile, yüzde yüz komiser, belki daha büyük kimseler falandırlar... "</p>

  <p class="normal">Şeytanın sorusu kesti demircinin kendi kendiyle konuşmasını:</p>

  <p class="normal">"Doğru çariçenin yanına mı gidelim?"</p>

  <p class="normal">"Hayır, korkarım!" diye geçirdi içinden demirci. "Sonbaharda Dikanka'dan geçen Kazak askerleri buralarda bir yerde kalıyorlardı sanırım. Çariçe ile görüşeceklerdi. Onlara akıl danışsam iyi olacak. Hey iblis, cebime gir ve Kazak askerlerinin yanına götür beni!"</p>

  <p class="normal">Şeytan bir anda inceldi, öylesine ufaldı ki, kolayca giriverdi demircinin cebine.</p>

  <p class="normal">Vakula daha ne olduğunu anlayamadan büyük bir evin önünde buldu kendini. Farkında olmadan merdiveni çıktı. Kapıyı açmasıyla gözüne vuran parlak ışıktan duraklaması bir oldu. Güzel döşenmiş bir salona girdi. Dikanka'dan geçen Kazak askerlerini tanıyınca rahatladı biraz. İpek divanlara, katranla boyanmış çizmelerini altlarına alıp oturmuş, en sertinden tütünlerini içiyorlardı.</p>

  <p class="normal">Demirci yaklaştı, önce iyice eğilip selam verdi.</p>

  <p class="normal">"Saygıyla selamlarım sizi, baylar! Tanrı yardımcınız olsun! Burada da görüşmek varmış demek kısmette!"</p>

  <p class="normal">Demircinin hemen önünde oturan asker biraz ötede oturana sordu:</p>

  <p class="normal">"Kimin nesidir bu adam?"</p>

  <p class="normal">"Tanımadınız mı beni?" dedi demirci. "Benim... Demirci Vakula! Sonbaharda Dikanka'dan geçtiğinizde tam iki gün konuğumuz olmuştunuz. Tanrı sağlık, uzun ömür versin sizlere. Hani arabanızın ön tekerleğine yeni lastik çakmıştım!"</p>

  <p class="normal">Aynı asker:</p>

  <p class="normal">"A!" dedi. "Güzel dua okuyan demirci bu! Merhaba, hemşerim! Hani rüzgâr attı seni buralara?"</p>

  <p class="normal">"Eh işte... Şöyle bir dolaşayım dedim..."</p>

  <p class="normal">Kazak askerlerinden biri kibirle:</p>

  <p class="normal">"Nasıl hemşerim, çok büyük bir şehir, değil mi?" diye sordu.</p>

  <p class="normal">Rusça da konuşabildiğini göstermek istiyormuş gibi, Rusça söylemişti bunu.</p>

  <p class="normal">Demirci küçük düşmeyi, çaylak gözükmeyi sevmezdi. Üstelik, ondan hiç beklenmedik bir biçimde güzelde konuşabilirdi. Rahat bir tavırla karşılık verdi:</p>

  <p class="normal">"Oldukça büyük bir şehir! Doğrusunu söylemek gerekirse, evler kocaman kocaman. Duvarlarında güzelim resimler... Çoğu kapıda altın kaplama harflerle yazılmış göz alıcı yazılar var. Ne yalan söyleyeyim, her şey çok güzel burada!"</p>

  <p class="normal">Demircinin çok güzel, rahat konuştuğunu gören Kazak askerlerinin onun üzerine düşünceleri değişmişti.</p>

  <p class="normal">"Sonra bol bol konuşuruz hemşerim. Şimdi acele etmemiz gerek. Çariçenin yanına gidiyoruz."</p>

  <p class="normal">"Çariçenin yanına mı? Lütfen benim de sizinle gelmeme izin verin beyler!"</p>

  <p class="normal">Kazak askerlerinden, ötede oturan biri karıştı söze:</p>

  <p class="normal">"Sen de mi geleceksin? (Bunu bir babanın büyük, gerçek bir ata binmek isteyen dört yaşındaki çocuğuna sorduğu gibi sormuştu.) Ne yapacaksın sen orada? Hayır olamaz. (Mağrur bir anlatım kapladı yüzünü.) Biz kendi işimizi konuşacağız çariçeyle, kardeşim..."</p>

  <p class="normal">Yalvarıyordu demirci:</p>

  <p class="normal">"Beni de götürün ne olur!"</p>

  <p class="normal">Yumruğuyla cebine vurup fısıldadı şeytana.</p>

  <p class="normal">"Kandır onları!"</p>

  <p class="normal">Böyle fısıldar fısıldamaz Kazak askerlerinden biri:</p>

  <p class="normal">"Onu da götürelim, arkadaşlar!" dedi.</p>

  <p class="normal">"Götürelim!" dedi ötekiler de.</p>

  <p class="normal">"Sen de bizim gibi giyin, hemşerim."</p>

  <p class="normal">Demirci yeşil bir yarım kaftanı omuzlarına alırken birden kapı açıldı. Üniformasının kordonları sırmalı biri girdi salona, yola çıkma zamanının geldiğini bildirdi. Bindikleri kupa arabasında gene bir hoş hissetti kendini demirci. Yayları yumuşacıktı kupa arabasının. Dört katlı apartmanlar iki yanda arkaya doğru koşuyorlardı sanki. Kaldırım taşları atların nalları altında kendilerinden geri gidiyorlardı...</p>

  <p class="normal">"Hey Tanrım, bu ne ışık!" diye geçirdi içinden demirci. "Bizim orada gündüzleri bile bu kadar aydınlık olmaz."</p>

  <p class="normal">Sarayın önünde durdular kupa arabaları. Kazak askerleri indiler, göz kamaştırıcı antreyi geçip ışıl ışıl aydınlatılmış merdiveni çıkmaya başladılar. Demirci:</p>

  <p class="normal">"Bu ne merdiven!" diye mırıldandı kendi kendine. "İnsan ayağını basmaya kıyamaz! Şu süslere bak hele! Bir de masallar yalan söyler derler! Hiç de yalan değilmiş! Tanrım, şu parmaklığa bak! Ne işçilik! Bir koluna on beş ruble gitmiştir belki!"</p>

  <p class="normal">Merdiveni çıktıktan sonra birinci salonu geçtiler Kazak askerleri. Demirci, gıcır gıcır parkede ayağı kayıp düşecek diye korka korka adım atıyordu. Kazak askerlerinin peşinden ayrılmamaya çalışıyordu. Üç salon geçtiler böylece. Demirci hâlâ şaşkındı. Dördüncü salonda elinde olmadan, duvarda asılı bir tabloya yaklaştı. Pırıl pırıl yüzlü bir kızın resmiydi bu. Kucağında bir çocuk vardı.</p>

  <p class="normal">"Bu ne güzel tablo! Bu ne göz kamaştırıcı güzellik!" diye geçirdi içinden. "Konuşacak sanki! Canlı gibi! Çocuk da bir melek! Küçücük ellerini nasıl da sıkmış! Gülümsüyor yavrucak! Şu renklere bak! Hey Tanrım, şu renklere bak! Bence en iyisinden, en pahalısından, en parlağından boyaları kullanmışlar hep. Şu maviye bak, pırıl pırıl! Gerçekten büyük ustaymış bu tabloya yapan! Altına önce iyi bir astar çekilmiş olmalı..."</p>

  <p class="normal">Kapıya yaklaşıp kilidini eliyle yokladı.</p>

  <p class="normal">"Ama buranın boyası pek o kadar iyi olmamış," diye düşündü. "Hele şu kapı kolu daha özenle boyanmalıydı. Oyma işçiliği çok temiz! Bence bunların hepsini Alman sanatçılar, en yükseğinden ücretler karşılığında yapmışlardır..."</p>

  <p class="normal">Kordonlu bir uşak onu kolundan dürtüp arkadaşlarından geri kalmaması için uyarmasaydı, demirci belki daha uzun süre düşünecekti böyle. Kazak askerleri iki salon daha geçip durdular. Burada beklemeleri emredilmişti. Salonda üniformaları altın sırmalı birkaç da general vardı. Kazak askerleri dört bir yana selam verdikten sonra bir köşeye toplandılar. Çok geçmeden arkasında büyük bir kalabalıkla Kazak ordu komutanı üniforması giymiş, sarı çizmeli, çok uzun boylu, iri yapılı bir adam girdi salona. Saçları dağınık, bir gözü hafif şaşıydı. Yüzünde mağrur bir anlatım vardı. Davranışları emir vermeye alışık bir insanın davranışlarıydı.</p>

  <p class="normal">Altın işlemeli üniformalarıyla salonda kibirli kibirli dolaşan generaller o gelince telaşlanmışlardı birden. Yerlere kadar eğilerek selamladılar onu. Hemen koşup yerine getirmek için en büyük bir sözünü, hatta işaretini yakalamaya çalıştıkları belliydi. Ama ordu komutanı ilgilenmedi bile onlarla, başını belli belirsiz eğerek karşılık verdi selamlarına, doğru Kazak askerlerinin yanına yürüdü.</p>

  <p class="normal">Kazaklar ayaklarına kapandılar hemen. Ordu komutanı sözcükleri uzata uzata, biraz da burnundan konuşarak sordu onlara:</p>

  <p class="normal">"Hepiniz burada mısınız?"</p>

  <p class="normal">Kazak askerleri gene yerlere kadar eğilip karşılık verdiler:</p>

  <p class="normal">"Evet efendimiz, hepimiz buradayız!"</p>

  <p class="normal">"Unutmayın, size öğrettiğim gibi konuşacaksınız!"</p>

  <p class="normal">"Unutmayız efendimiz!"</p>

  <p class="normal">Demirci yanındaki Kazak askerine sordu:</p>

  <p class="normal">"Çar bu mu?"</p>

  <p class="normal">"Ne çarı be! Patyomkin bu!"<sup class="calibre2"><a href="../Text/Dikanka_split_052.html#footnote-100-29" id="footnote-100-29-backlink">[29]</a></sup></p>

  <p class="normal">Yan odadan birtakım sesler geldi. Demircinin gözleri kamaştı birden: Uzun kuyruklu atlas giysiler içinde bir sürü bayan, sırmalı üniformalarıyla gene bir sürü saraylı girmişti salona. Yalnızca bir ışık görüyordu demirci, başkaca bir şey göremiyordu. Kazak askerleri birden yere kapandılar, hep bir ağızdan bağırdılar:</p>

  <p class="normal">"Esirge bizi anamız, esirge bizi!"</p>

  <p class="normal">Bir şey görmeyen demirci de yere atmıştı kendini. Kazak askerlerinin başlarının üzerinde buyurgan, aynı zamanda tatlı bir ses duyuldu:</p>

  <p class="normal">"Ayağa kalkın!"</p>

  <p class="normal">Saraylılardan birkaçı sağa sola koşuştular. Kazak askerlerini dürtelediler.</p>

  <p class="normal">Kalkmıyorlardı Kazak askerleri.</p>

  <p class="normal">"Kalkamayız anacığımız, kalkamayız!" diye bağırıyorlardı. "Ölürüz de kalkmayız!"</p>

  <p class="normal">Patyomkin dudaklarını yiyordu. Sonunda kendi geldi Kazak askerlerinin yanına. Birinin kulağına emreder bir sesle bir şeyler fısıldadı. Kazak askerleri ayağa kalktılar.</p>

  <p class="normal">O sırada demirci de cesaretini toplayıp başını kaldırmış, ayakta kısa boylu, hatta biraz şişmanca bir kadın görmüştü. Yüzü pudralıydı kadının. Gözleri maviydi, dudaklarında, ancak hükmeden kadınlarda görülebilecek mağrur, insanı çeken bir gülümseme vardı.</p>

  <p class="normal">Mavi gözlü kadın Kazak askerlerini merakla incelerken:</p>

  <p class="normal">"Değerli dostum, bugüne kadar görmediğim Kazak halkımla tanışmamı öğütledi bana," dedi. Daha yaklaştı Kazak askerilerine. "Nasıl, burada rahat ettiriyorlar mı sizi?" diye ekledi.</p>

  <p class="normal">"Sağ olun, anamız! Yemekler fena değil. Yalnız buranın kuzuları bizim oranınkilere benzemiyor pek. Ama idare ediyoruz..."</p>

  <p class="normal">Patyomkin, Kazak askerlerinin hiç de onlara öğrettiği gibi konuşmadıklarını görünce yüzünü buruşturdu.</p>

  <p class="normal">Kazaklardan biri mağrur bir tavırla öne çıktı.</p>

  <p class="normal">"Bağışla anacığımız!" dedi. "Senin sadık halkın ne yaptı da kızdırdı seni? Tatarların elini mi sıktık? Türklerle herhangi bir konuda anlaşma mı yaptık? İşimizde sözümüzde senin sevmediğin, karşı olduğun bir şey mi oldu? Nedendir öfken? Önce bize karşı her yerde kaleler yaptırdığını duyduk... Sonra duyduk ki ordumuzu değiştirmek istersin.<sup class="calibre2"><a href="../Text/Dikanka_split_052.html#footnote-100-30" id="footnote-100-30-backlink">[30]</a></sup> Şimdi de başka şeyler duyuyoruz. Kazak ordusunun kabahati nedir? Orduna Perekop'u geçirtmek, generallerine Kırımlıları kesmeleri için yardım etmek mi?.."</p>

  <p class="normal">Patyomkin susuyor, parmaklarındaki dizi dizi yüzükleri küçük bir fırçayla gelişigüzel temizliyordu.</p>

  <p class="normal">Katerina ilgilendi Kazak askerlerinin sözleriyle.</p>

  <p class="normal">"Peki ne istiyorsunuz?" dedi.</p>

  <p class="normal">Kazaklar soru dolu bakışlarla baktılar birbirlerinin yüzüne.</p>

  <p class="normal">"Tam zamanıdır!" diye geçirdi içinden demirci. "Ne istediğimizi soruyor çariçe!" Birden yere kapandı. "Yüce çariçemiz! Cezalandımayın beni, kutsal merhametinizi esirgemeyin! Soracağım soru yüce kişiliğinizi incitmesin! Ayağınızdaki potinler neden yapılmadır! Bence dünyanın hiçbir ülkesinde hiçbir usta bir eşini yapamaz potinlerinizin! Hey Allahım, ne olurdu benim karım da böyle potinler giyseydi!"</p>

  <p class="normal">Güldü çariçe. Saraylılar da güldüler. Patyomkin ise hem surat asıyor, hem gülümsüyordu.</p>

  <p class="normal">Kazak askerleri, aklını yitirdi sanıp kolundan çekeliyorlardı demircinin.</p>

  <p class="normal">Çariçenin yumuşak bir sesle:</p>

  <p class="normal">"Ayağa kalk!" dedi. "Karının böyle potinleri olsun istiyorsan, kolay... Altın işlemeli en değerli potinlerimi çabuk getirip ona verin! Doğrusu hoşuma gitti bu içtenliğin! Al işte... (Çariçe bunu bir köşede ayakta duran tombul ama biraz soluk yüzlü, saraylılardan biri olmadığı iri sedef düğmeli paltosundan belli bir adama bakarak söylemişti.)<sup class="calibre2"><a href="../Text/Dikanka_split_052.html#footnote-100-31" id="footnote-100-31-backlink">[31]</a></sup> Tam sizin usta kaleminize göre bir durum!.."</p>

  <p class="normal">Paltosu sedef düğmeli adam saygıyla öne eğilerek karşılık verdi:</p>

  <p class="normal">"Yüce çariçemiz çok lütufkârlar!.. En azından La Fontaine gerekir burada!"</p>

  <p class="normal">"Ne yalan söyleyeyim, <span class="ideitalik">Tugay Komutanı</span> komediniz çok hoşuma gitti. İnsanı şaşırtacak derecede güzel okuyorsunuz! (Gene Kazaklara döndü çariçe.) Duyduğuma göre sizin ordudakiler hiç evlenmezlermiş..."</p>

  <p class="normal">"Amma da yaptın, anacığım! Sen de bilirsin ki erkek kısmı kadınsız yapamaz."</p>

  <p class="normal">Demirciyle konuşan Kazak askeriydi bunu söyleyen. Onun güzel konuşabildiği halde şimdi çariçeyle sanki inadına en kaba bir biçimde, bir müjik gibi konuşması şaşırtmıştı demirciyi. "Anasının gözü bu adam!" diye geçirdi içinden. Boşuna böyle konuşmadığı belli.</p>

  <p class="normal">Kazak askeri sürdürdü konuşmasını:</p>

  <p class="normal">"Biz çernets<sup class="calibre2"><a href="../Text/Dikanka_split_052.html#footnote-100-32" id="footnote-100-32-backlink">[32]</a></sup> değiliz. Günahkâr birer kuluz! Her Hıristiyan gibi biz de haram şeylere düşkünüz. Çoğumuzun karısı vardır. Ama kışlaya sokmayız onları. Bazılarının karısı Leh ilindedir. Karısı Ukrayna'da olanımız da vardır. Karısı Türk ilinde olanımız bile vardır."</p>

  <p class="normal">O sırada çariçenin potinlerini getirdiler demirciye. Potinleri eline alıp sevinç içinde:</p>

  <p class="normal">"Tanrım, bu ne güzellik!" diye bağırdı delikanlı. "Yüce çariçemiz! Bu potinler ayağınızda, sizi buz pateni yapmaya giderken düşünüyorum da... Kim bilir ayaklarınız ne güzeldir! En azından şekerdendirler!"</p>

  <p class="normal">Ayakları gerçekten güzeldi çariçenin. Ama Kazak askeri gibi giyinmiş, yüzünün esmer olmasına karşın yakışıklı sayılabilecek saf demircinin ağzından bu iltifatı duyunca gülümsemeden edememişti.</p>

  <p class="normal">Bu yakın ilgi demirciyi pek sevindirmişti. Aklına takılan şeyleri bir bir sormak istiyordu çariçeye: Çarlar, çariçeler gerçekten yalnızca yağla bal, buna benzer şeyler mi yerlerdi?.. Ama Kazak askerlerinin onu dürttüklerini fark edince vazgeçti sormaktan. Çariçe yaşlı Kazak askerlerine dönüp onlara kışladaki hayatları, ne gibi gelenekleri olduğu üzerine sorular sormaya başlayınca da biraz geri çekildi demirci, eğilip cebine fısıldadı.</p>

  <p class="normal">"Çabuk götür bunu buradan!"</p>

  <p class="normal">Birden şehir girişindeki nöbetçi kulübesinin ötesinde buldu kendini.</p>

  <p class="normal">"Boğuldu! Vallahi boğuldu! Eve gitmek nasip olmasın bana ki boğuldu!"</p>

  <p class="normal">Dokumacının şişko karısı sokakta bir grup Dikankalı kadının ortasında heyecanlı heyecanlı böyle bağırıyordu.</p>

  <p class="normal">Kazak kaftanı giymiş, burnu kıpkırmızı bir kadın da elini kolunu sallayarak bağırıyordu.</p>

  <p class="normal">"Yalancı mıyım ben yani! Kimin ineğini çalmışım bakalım? Kime nazarım değmiş? Niçin kimse inanmıyor sözüme? İhtiyar Pereperçiha kadın demircinin kendini astığını görmediyse içtiğim su haram olsun bana!"</p>

  <p class="normal">O sırada Çub'un evinden çıkan başka kadınların yanına sokuldu.</p>

  <p class="normal">"Ne? Demirci kendini mi asmış? Vay canına!"</p>

  <p class="normal">Dokumacının karısı:</p>

  <p class="normal">"Pis sarhoş karı!" dedi. "İçtiğin su değil, votka haram olur sana ancak! Senin gibi deliler asar kendini! Boğuldu demirci. Göletteki buzda su almak için açılmış delikten içeri düştü! Senin demin meyhanecinin karısıyla olduğunu bildiğim kadar kesin biliyorum bunu."</p>

  <p class="normal">Kızarmış burunlu kadın öfkeyle:</p>

  <p class="normal">"Pis iftiracı!" dedi. "Neler uyduruyor!"</p>

  <p class="normal">"Çeneni kapasan iyi edersin, ahlaksız kadın! Papazın her gece sana geldiğini bilmiyor muyum sanki!.."</p>

  <p class="normal">Birden parladı dokumacının karısı:</p>

  <p class="normal">"Ne? Ne? Papaz mı? Kime geliyormuş papaz? Neler saçmalıyorsun?"</p>

  <p class="normal">Tartışan kadınların yanına papazın, tavşan kürkü gocuğu ince Çin beziyle kaplı karısı sokuldu.</p>

  <p class="normal">"Papaz mı?" diye bağırdı. "Papazı gösteririm ben size! Kim ağzına alıyor benim kocamı?"</p>

  <p class="normal">Kızarmış burunlu kadın dokumacının karısını gösterdi.</p>

  <p class="normal">"Kocan şuna gidiyor işte!"</p>

  <p class="normal">Papazın karısı dokumacının karısının karşısına dikildi.</p>

  <p class="normal">"Demek sen ha, kancık köpek! Sen, pis cadı! Çamur atıyorsun kocama! Sana geldiğini sağda solda söyleyip lekeliyorsun onu!"</p>

  <p class="normal">Geri geri çekildi dokumacının karısı.</p>

  <p class="normal">"Çekil başımdan şeytan karı!" dedi.</p>

  <p class="normal">"Dilerim Allah'tan çocuklarını görmezsin pis karı! Tu!.."</p>

  <p class="normal">Papazın karısı dokumacının karısının tam yüzüne tükürmüştü.</p>

  <p class="normal">Dokumacının karısı da aynı şeyi yapmak istemişti, ama papazın karısının yüzü yerine, her şeyi daha iyi duymak için, kavga eden kadınların dibine sokulmuş başkanın sakalına gelmişti tükürüğü.</p>

  <p class="normal">Başkan eteğiyle yüzünü silerken kamçısını kaldırdı:</p>

  <p class="normal">"İğrenç kadın!" diye bağırdı.</p>

  <p class="normal">Başkanın kamçısını kaldırması ile kadınların küfürler ederek dört bir yana dağıtmaları bir oldu.</p>

  <p class="normal">Yüzünü hâlâ siliyordu başkan.</p>

  <p class="normal">"Şu pisliğe bak! Demek boğuldu demirci! Tanrım ne iyi bir ressamdı! Ne sağlam bıçaklar, oraklar, pulluklar yapardı! Ne yaman bir delikanlıydı! (Kendi kendine mırıldanmayı sürdürüyordu başkan. ) Doğrsu az bulunurdu onun gibisi! O Allah'ın belası çuvalın içindeyken de fark etmiştim zaten zavallının kötü olduğunu. Vay be! Daha bu akşam vardı, şimdi yok! Bizim kır atı nallatmayı düşünüyordum ona!.."</p>

  <p class="normal">Başkan, içinde böylesine insancıl düşünceler, ağır ağır evine doğru yürüyordu.</p>

  <p class="normal">Haberi duyanca çok şaşırdı. Oksana. Pereperçiha'nın gözlerine de, köylü kadınların sözlerine de inanmıyordu. Demircinin dinine bağlı bir insan olduğunu, ruhunun lanetlenmesine razı olmayacağını biliyordu çünkü. Öyle ama ya bir daha dönmemek üzere çekip gittiyse köyden? Bir daha nerede bulabilirdi demirci gibi bir yiğidi? Ne çok seviyordu onu! En çok o dayanmıştı kaprislerine!</p>

  <p class="normal">Güzeller güzeli bütün gece bir o yana bir bu yana dönüp durdu yatağında. Uyuyamıyordu. Göz kamaştırıcı güzelliklerini karanlığın ondan bile gizlediği çıplak kolunu, bacağını savurarak neredeyse yüksek sesle kendi kendine sitemler ediyor, arada sakinleşip artık düşünmemeye karar veriyor... gene düşünüyordu. Çok üzgündü. Sabah ortalık aydınlanırken sırılsıklam âşıktı demirciye.</p>

  <p class="normal">Vakula'nın canına kıydığı haberi üzerine, Çub ne sevindiğini söyledi, ne de üzüldüğünü. Onun aklında yalnızca bir şey vardı: Soloha'nın ihanetini bir türlü unutamıyor, uyku arasında küfürler ediyordu ona durmadan.</p>

  <p class="normal">Sabah oldu. Ortalık daha aydınlanmadan kiliseye dolmuştu herkes. En arka sıradaki beyaz atkılı, keten entarili yaşlı kadınlar kendilerini duaya vermiş, haç çıkarıyorlardı. Onları hemen önünde yeşilli sarılı bluzlar giymiş (içlerinde kuyrukları sırmalı bluzlar giymiş olanlar da vardı) köylü kadınlar ayakta duruyorlardı. Başlarında kurdelelerle, boyunlarında haçlarla, altınlarla genç kızlar ön sıralara sokulmaya çalışıyorlardı. En önde, bıyıklı, başlarının tepesinde bir tutam saçlarıyla, kalın enseleriyle, yeni sinekkaydı tıraş olmuş köylüler, mujikler vardı. Çoğu yarım kaftan giymişti. Kaftanlarının altından beyaz (bazılarınınkinin altında ise mavi) yelekleri gözüküyordu. Herkesin yüzünde bir bayram sevinci vardı. Başkan perhizini sucukla bozacağını düşünürken yalanıyordu. Genç kızlar, kiliseden çıkınca delikanlılarla buzda kaymaya gidecekleri için sabırsızlanıyorlardı. Yaşlı kadınlar kendilerini her zamankinden daha bir vererek dua ediyorlardı. Kazak Sverbiguz'un secdeye varışı kilisenin her yerinden duyuluyordu. Yalnızca Oksana kendinde değilmiş gibi dikiliyordu. Dua etmeye çalışıyor, edemiyordu. Yüreğini birbirinden acı, birbirinden kederli öylesine çok duygu doldurmuştu ki, yüzünde yalnızca büyük bir şaşkınlık anlatımı görünüyordu. Dolu doluydu gözleri. Kızlar ondaki bu değişikliğin nedenini anlayamıyorlar, bunun demircinin yüzünden olduğunu akıllarının ucundan bile geçirmiyorlardı. Öte yandan demirciyi düşünen yalnızca Oksana değildi. Bayramın tam bir bayram olmadığını, bir şeyin eksik kaldığını herkes hissediyordu. Aksi gibi, çuval içinde gezisinden sonra papazın da sesi kısılmıştı. Gerçi konuk şarkıcı, bas sesleri çok hoş çıkarıyordu, ama demirci de olsaydı daha güzel olmaz mıydı?.. Her zamanki gibi, Babamız ya da Kutsal Azizler duaları okunurken öne çıkardı, Poltava kilisesindeki şarkıcılar gibi çınlatırdı kilisenin içini... Üstelik ondan iyi hiç kimse yönetemezdi bu ayini!</p>

  <p class="normal">Sabah ayini bitti. Peşinden kuşluk ayini yapıldı... Demirci hâlâ yoktu ortalarda.</p>

  <p class="ortayazi">***</p>

  <p class="normal">Gece geç vakit şeytan sırtında demirciyle daha da hızlı dönüyordu Dikanka'ya Çok geçmeden evinin önünde bulmuştu kendini Vakula. Tam o sırada da horoz ölmüştü. Kaçmaya hazırlanan şeytanı kuyruğundan yakaladı demirci.</p>

  <p class="normal">"Nereye bakalım?" dedi. "Dur hele dostum, işimiz bitmedi daha: Teşekkür etmedim sana."</p>

  <p class="normal">Hemen bir çubuk aldı yerden, üç kez indirdi şeytanın sırtına. Zavallı şeytan, kâhyasından dayak yemiş mujik gibi kaçmaya başladı. İnsanoğlunun düşmanı böylece başkalarını yoldan çıkarmak, aldatmak, sersemleştirmek yerine kendi sersemlemiş oluyordu. Daha sonra içeri girdi Vakula, yatıp derin bir uykuya daldı. Öğleye kadar uyudu. Uyanıp da güneşi tepesinde görünce korkuya kapıldı: "Sabah ve kuşluk ayinlerini kaçırdım!" Dini bütün demirciyi çok üzmüştü bu. Canına kıymayı düşündüğü için Tanrı'nın ona bu derin uykuyu yollayıp böylesine büyük bir bayrama katılmasına izin vermeyerek onu cezalandırdığını düşünüyordu. Ama gelecek hafta günah çıkartırken bu büyük günahını papaza anlatacağını, bugünden başlayarak bütün yıl günde elli kez secdeye varacağını düşünerek teselli etti kendini. Kalkıp baktı. Kimsecikler yoktu odada. Besbelli ayinden dönmemişti Soloha. Usulca çıkardı koynundan potinleri. Potinlerin güzelliğine, gece başından geçenlere bir daha şaştı. Elini yüzünü yıkadı. Kazak askerlerinin verdikleri güzel giysiyi giydi. Poltava'dayken satın aldığı, o günden beri bir kez bile giymediği mavi tepeli, kürklü kalpağını çıkardı sandıktan. Çok renkli kuşağını aldı... Kamçısıyla birlikte hepsini bir bohçaya sardı. Doğru Çub'un evine yollandı.</p>

  <p class="normal">Demirciyi karşısında görünce gözleri yuvalarından uğradı Çub'un. Demircinin dirildiğine mi, onun evine gelmeye nasıl cesaret ettiğine mi, yoksa onun böyle şık, bir Kazak askeri gibi giyindiğine mi, neye şaşacağını bilmiyordu. Ama Vakula getirdiği bohçayı açıp Çub'un önüne, köylerde görülmeyen çeşidinden çok güzel bir kalpakla bir kuşak bıraktıktan sonra ayaklarına kapandığında şaşkınlığı daha da büyümüştü. Demirci yalvarmaklı bir sesle şöyle diyordu:</p>

  <p class="normal">"Bağışla beni, babacığım! Kızma bana artık! İşte sana bir kamçı, istediğin kadar yak canımı. Sesimi çıkarmayacağım. Her şeye razıyım. Yeter ki bana olan kinin bitsin! Bir zaman babamın arkadaşıydın. Birlikte yer içerdiniz."</p>

  <p class="normal">Demirciyi, köyde kimseyi takmayan, beşlikleri, nalları parmaklarının arasında yufka gibi büküveren yiğit demirciyi ayaklarına kapanmış görmek gizli bir haz veriyordu Çub'a. Kendini daha da küçük düşürmemek için kamçıyı aldı, üç kez vurdu demircinin sırtına.</p>

  <p class="normal">"Hadi artık, kalk ayağa! Büyüklerinin sözünü her zaman dinle! Aramızda geçenleri ikimiz de unutacağız! Söyle şimdi istediğin nedir?"</p>

  <p class="normal">"Oksana'yı ver bana, babacığım?"</p>

  <p class="normal">Bir an düşündü Çub. Önündeki kalpakla kuşağa baktı. Çok güzeldi kalpak. Kuşak da ondan geri kalmazdı... Soloha'nın ihanetini hatırladı Kararlı:</p>

  <p class="normal">"Pekâlâ" dedi, "istet kızımı!"</p>

  <p class="normal">O anda kapıdan giren Oksana demirciyi görünce, "Ay!" diye bir çığlık attı. Şaşkınlık, sevinç dolu bakışını delikanlının gözlerinin içine dikti.</p>

  <p class="normal">"Bak ne güzel potinler getirdim sana!" dedi Vakula. "Çariçenin potinleri..."</p>

  <p class="normal">Oksana bakışını demircinin gözlerinden ayırmadan kolunu salladı.</p>

  <p class="normal">"Hayır, hayır!" dedi. "Bir şey istemiyorum ben! Potinler olmadan da..."</p>

  <p class="normal">Sözünün sonunu getiremedi. Yüzü kıpkırmızı olmuştu. Demirci ona yaklaştı, elini tuttu. Güzeller güzeli başını önüne eğdi. O andaki kadar güzel hiçbir zaman olmamıştı. Heyecana kapılan demirci usulca bir öpücük kondurdu yanağına. Kızın yüzü daha da kızardı. Bu daha da güzelleştirdi onu.</p>

  <p class="ortayazi">***</p>

  <p class="normal">Yüce piskopos Dikanka'dan geçiyordu. Köyün bulunduğu yeri pek beğenmiş, övmüştü. Orta sokaktan geçerken yeni bir evin önünde arabasını durdurdu. Kapının önünde kucağında bebeğiyle dikilen güzel kadına sordu:</p>

  <p class="normal">"Bu güzel boyalı ev kimindir, kızım?"</p>

  <p class="normal">Oksana (evet, Oksana'ydı bu) saygıyla öne eğildi.</p>

  <p class="normal">"Demirci Vakula'nın efendim."</p>

  <p class="normal">Yüce din adamı kapılara, pencerelere bakıyordu.</p>

  <p class="normal">"Çok güzel! Çok güzel!" diyordu.</p>

  <p class="normal">Pencerelerin hepsi çepeçevre kırmızıya boyanmıştı. Kapılarda atlarına binmiş, ağızlarında borazanlarıyla, Kazak resimleri vardı.</p>

  <p class="normal">Ama yüce din adamı, günahlarını bağışlatmak için Vakula'nın bütün bir yıl her gün elli kez secdeye vardığını, kilisenin sol bölümünü para almadan yeşile boyayıp üzerine kırmızı çiçek resimleri yaptığını öğrenince daha çok övdü onu. Oysa bu kadarla bitmiyordu demircinin iyilikleri. Kiliseye girince hemen yandaki duvara şeytanı cehennemde gösteren bir resim yapmıştı. Şeytan öylesine iğrençti ki bu resimde, önünden geçen herkes yere tükürüyordu. Köylü kadınlar, çocukları ağlamaya başladığında sussunlar diye kaldırıp resmi gösteriyorlardı onlara.</p>

  <p class="normal">"Bak öcü var orada!" diyorlardı.</p>

  <p class="normal">Hemen susuyorlardı çocuklar. Yan gözle bakıyorlardı resme, yüzlerini annelerinin göğüslerine bastırıyorlardı.</p>
</body>
</html>
