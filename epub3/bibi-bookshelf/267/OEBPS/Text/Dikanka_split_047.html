<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">II<br class="chapter"/>
    YOL</p>

    <p class="normal">Önemli bir şey olmadı yolda. İki haftayı geçiyordu yola çıkalı, hâlâ yoldaydılar. İvan Fyodoroviç belki çoktan varmıştı çiftliğine, ama dinine bağlı Yahudi cumartesileri atlarını çözüyor çulunu başına geçirip bütün gün ibadet ediyordu. Öte yandan İvan Fyodoroviç de (sonra onu tanıdığım kadarıyla) kendine her zaman oyalanacak bir uğraş bulan insanlardandı. Yahudi ibadetini sürdürürken o da valizini açıyor, çamaşırlarını çıkarıyor, hepsini tek tek gözden geçiriyor, iyi yıkanıp yıkanmadıklarına, güzel katlanıp katlanmadıklarına bakıyor, yeni diktirdiği (artık apoletsiz) üniformasının üzerinden bir iplik parçasını dikkatlice alıyor, sonra her şeyi büyük bir özenle yeni baştan yerleştiriyordu. Doğrusunu söylemek gerekirse, okumayı pek sevmezdi İvan Fyodoroviç. Arada bir fal kitabına bakmasının nedeni de, daha önce birçok kereler okuduğu tanıdık şeylerle orada bir kez daha karşılaşmanın ona bir haz vermesiydi. Kentte oturan biri de öyle gider her gün kulübe. Yeni bir şey duymayacağını bilir orada. Yıllardır hep birlikte oturup sohbet etmeye alıştığı dostlarını görmeye gider. Bir memur da günde birkaç kez büyük bir hazla öyle okur baştan sona adres defterini. Gizli bir niyeti yoktur bunu yaparken. İsimlerin art arda sıralanmış olmalarını eğlendirici bulur. "Vay! İvan Gavriloviç falanca!.." diye mırıldanır kendi kendine. "Ah! İşte benim adım! Hım!" Birkaç gün sonra gene böyle mırıldanarak yeni baştan okuyacaktır aynı isimleri.</p>

    <p class="normal">İvan Fyodoroviç iki haftalık yolculuğu sonunda Gadyaç'a yüz versta uzaklıkta küçük bir köye gelmişti. Günlerden cumaydı. Yahudinin yaylısıyla hanın avlusuna girdiklerinde güneş çoktan batmıştı. Öteki köy hanlarından değişik hiçbir yanı yoktu bu hanın. Yolcuyu bu hanlarda, posta atıymış gibi, saman ve yulafla ağırlarlar. Adamcağız (normal insanların genellikle yaptıkları gibi) kahvaltı yapmak isterse, iştahını başka bir zamana saklamak zorundadır. İvan Fyodoroviç bunu bildiği için iki simit ve bir kangal sucukla önceden almıştı önlemini... Bir bardak votka isteyip (hiçbir handa eksik değildir votka) ayakları toprak zemine gömülü meşe ağacından masanın başındaki tabureye çöktü. O sırada başka bir yaylının tekerlek sesi duyuldu dışarıda. Avlu kapısı gıcırdadı. Ama uzun süre girmedi avluya yaylı. Gür sesli biri bağırıp çağırıyordu hanı işleten kadına:</p>

    <p class="normal">"Peki göreceğiz ihtiyar cadı! Bir pire ısırsın beni hele... Kırbaçlayacağım seni! Vallahi kırbaçlıyacağım!" Çok geçmeden açıldı İvan Fyodoroviç'in bulunduğu odanın kapısı. Yeşil redingotlu biri girdi (daha doğrusu yuvarlandı) içeri. İki kat gerdanının daha bir kalın gösterdiği kısa boynunun üzerinde pek hareketsiz duruyordu başı. Adamın, kafasını öyle her şeye yormayan, işleri sürekli tıkırında giden biri olduğu belliydi. İvan Fyodoroviç'i görünce:</p>

    <p class="normal">"Size iyi günler dilerim bayım! " dedi.</p>

    <p class="normal">Bir şey söylemeden başıyla selam verdi İvan Fyodoroviç. Şişman adam sürdürdü konuşmasını:</p>

    <p class="normal">"İzninizle sorabilir miyim? Kiminle tanışmak onuruna erişiyorum?"</p>

    <p class="normal">Böyle sorguya çekilince, askerlikten kalma alışkanlığıyla elinde olmadan ayağa kalktı İvan Fyodoroviç, alay komutanı ona bir şey sorduğunda yaptığı gibi hazır ola geçti.</p>

    <p class="normal">"Emekli teğmen İvan Fyodoroviç Şponka."</p>

    <p class="normal">"Peki, yolculuğunuzun nereye olduğunu da sorabilir miyim?"</p>

    <p class="normal">"Çiftliğim Vitrebenki'ye efendim."</p>

    <p class="normal">" Vitrebenki'ye ha!" diye haykırdı sert sorgucu.</p>

    <p class="normal">İvan Fyodoroviç'e doğru yürürken, biri onu tutuyormuş ya da kendisine kalabalık arasında yol açmaya çalışıyormuş gibi kollarını sallayarak:</p>

    <p class="normal">"İzninizle sayın bayım, izninizle!" diye tekrarlıyordu</p>

    <p class="normal">İyice yaklaştıktan sonra kucakladı İvan Fyodoroviç'i. Önce sağ yanağından, sonra sol yanağından, sonra gene sağ yanağından öptü. Bu öpüş çok hoşuna gitmişti İvan Fyodoroviç 'in. Yanakları yumuşak birer yastık gibi yaslanmışlardı yabancının yanaklarına. Sürdürdü konuşmasını şişko:</p>

    <p class="normal">"İzninizle tanıtayım kendimi bayım. Ben de Gadyaçlıyım. Komşunuz olurum. Sizin Vitrebenki ile aramızda olsa olsa beş versta vardır. Hortışçe'dir köyümüzün adı. Benim adım da Grigori Grigoryeviç Storçenko! Kesinlikle, kesinlikle, bekliyorum sizi, sayın bayım, Hortışçe'ye. Gelmezseniz darılırım. Şimdi acelem var... (O anda odaya giren, elindeki bohçaları, kutuları yüzünde şaşkın bir anlatımla masanın üzerine bırakan, dirsekleri bağcıklı Kazak kaftanı giymiş çocuk yaştaki sürücüsüne seslendi yumuşak bir sesle.) Bu da nesi? Nedir bu yaptığın? Ne? (Gittikçe sertleşiyordu Grigori Grigoryeviç'in sesi.) Sana bunları buraya mı koymanı söyledim oğlum? Sana bunları buraya mı koy dedim alçak? Sana önce tavuğu ısıt demedim mi, namussuz? Yıkıl karşımdan! (Ayaklarını yere vurarak bağırıyordu.) Dur suratsız! İçki şişelerinin olduğu çanta nerede? İvan Fyodoroviç! (Bardaklara içki koydu.) Buyurmaz mısınız?"</p>

    <p class="normal">Kekeleyerek karşılık verdi İvan Fyodoroviç:</p>

    <p class="normal">"Vallahi alamayacağım efendim... İçkimi içtim ben..."</p>

    <p class="normal">Şişko toprak sahibi, sesini yükseltti:</p>

    <p class="normal">"Dinlemiyorum, sayın bayım! Dinlemiyorum! Tadına bakın bari... Yoksa şurdan şuraya gitmem..."</p>

    <p class="normal">Kurtuluş olmadığını görünce içti İvan Fyodoroviç. Sevdi de içkiyi...</p>

    <p class="normal">Şişko Grigori Grigoryeviç tahta bir kutuyu çekti önüne. İçindeki tavuğu bıçakla parçalarken sürdürdü konuşmasını:</p>

    <p class="normal">"Tavuk da var, sayın bayım. Şunu da belirtmeliyim ki, benim aşçı kadın Yavdoha'nın çenesi pek düşüktür. Bu yüzden bazen takır takır olur pişirdiği tavuk. (Bir döşekle birkaç yastık getiren Kazak kaftanlı çocuğa döndü.) Hey delikanlı, odanın orta yerine ser yatağımı! Bana bak, yastığın altına bol saman koy! Ayrıca kulaklarımı tıkamam için han sahibesi kadının yumağından bir parça kendir çek! Bir açıklamada bulunmam gerekiyor size, sayın bayım: Rus hanlarından birinde sol kulağıma bir hamamböceğinin girdiği o iğrenç geceden sonra yatarken tıkarım kulaklarımı... Sonra öğrendim, pis Rusların çorbalarında yüzermiş meğer hamamböcekleri. Ne tuhaf olduğumu anlatamam. Kulağımın içinde bir kaşınma, bir kaşınma... duvarlara tırmanacağım... Bizim köyde yaşlı bir kadın kurtardı beni o illetten. Nasıl mı? Kulağıma fısıldayarak, düpedüz kulağıma fısıldadı bir şeyler... Doktorlar üzerine düşünceniz nedir sizin, bayım? Bence bizleri sersemletmekten, şaşkına çevirmekten başka şeye yaradıkları yoktur. Herhangi bir kocakarı onlardan çok daha iyi bilir hangi hastalığa neyin iyi geleceğini."</p>

    <p class="normal">"Gerçekten çok doğru buyurdunuz, efendim. Bazıları tıpkı..."</p>

    <p class="normal">Düşüncesini anlatacak güzel sözler bulmakta güçlük çekiyormuş gibi sustu İvan Fyodoroviç. Burada şunu da belirtmeliyim: Güzel konuşmasını pek beceremezdi. Bunun nedeni belki ürkek yaradılışı, belki de daha güzel konuşma çabasıydı.</p>

    <p class="normal">Grigori Grigoryeviç uşağına bağırıyordu:</p>

    <p class="normal">"Daha silkele samanı, iyice silkele... Bu hanların samanı da öyle berbattır ki, ne kadar temizlersen temizle, gene bir odun batar bir yanına gece. İzninizle iyi geceler dileyeyim size, sayın bayım! Yarın görüşemeyeceğiz çünkü. Sabah ortalık aydınlanmadan çıkacağım yola. Sizin Yahudi tatil yapacaktır. Cumartesi çünkü yarın. Bu yüzden, erken kalkmanızın hiç gereği yok. Dediğimi unutmayın! Bize, Hortışçe'ye gelmezseniz küserim."</p>

    <p class="normal">Uşağı Grigori Grigoryeviç'in redingotunu, çizmelerini çıkardı, pijamasını giydirdi. Sonra yuvarlanırcasına girdi yatağa Grigori Grigoryeviç. Kocaman, kalın bir yatağı ötekinin üzerine atmışlardı sanki.</p>

    <p class="normal">"Hey çocuk! Nereye gidiyorsun alçak? Buraya gel, battaniyemi düzelt! Hey çocuk, başımın altına biraz daha saman koy! Baktın mı, atlara su vermişler mi? Biraz daha saman getir! Şurayı, bu yanı biraz daha yükselt! Battaniyeyi iyice düzeltsene, alçak! Hah, işte şöyle! Şurayı biraz daha! Oh!.."</p>

    <p class="normal">İki kez daha derinden oh çekti Grigori Grigoryeviç. Sonra burnundan korkunç ıslıklar çıkararak solumaya başladı. Arada bir de öylesine horluyordu ki, sedirde uyuyan yaşlı bir kadın her keresinde uyanıyor, gözlerini iri iri açıp bakışlarını odanın içinde dolaştıyordu. Bir şey göremeyince uyuyordu gene.</p>

    <p class="normal">Sabah İvan Fyodoroviç uyandığında şişko toprak sahibi gitmişti. Yol boyunca İvan Fyodoroviç'in başından geçen ilginç tek olay buydu. Bu olaydan üç gün sonra küçük çiftliğine yaklaşmıştı. Uzaktan yel değirmeninin dönen kanatlarını görünce hızlı hızlı çarpmaya başladı yüreği. Yahudi sıska atlarını tepeye sürdükçe aşağıda sıra sıra söğütler daha bir açık seçik gözüküyor, bu da gittikçe daha çok heyecanlandırıyordu İvan Fyodoroviç'i. Ağaçların arasından gölet ışıl ışıl, serin parlıyordu. Bir zamanlar yüzerdi İvan Fyodoroviç bu gölette. Çocuklarla birlikte çenesine kadar suya girer, yengeç avlardı. Tepeye çıktı araba. İvan Fyodoroviç saz damlı küçük, eski evi; bir zamanlar gizliden tırmandığı elma ağaçlarını, kiraz ağaçlarını gördü. Yaylı avluya girer girmez dört bir yandan cins cins siyah, boz, gri, alacaklı bir sürü köpek sökün etti. Bazıları havlayarak atların ayaklarının dibine atlıyorlar; bazıları da (yaylanın dingilinin içyağıyla yağlanmış olduğunun kokusunu alanlar) arkadan koşuyorlardı. Biri mutfağın önünde, pençesini bir kemik parçasının üzerine koymuş, yırtınırcasına havlıyordu. Bir başkası daha ötede, "Hey dostlar, bakın hele ne yaman bir köpeğim beni!" der gibi kuyruğunu sallayarak bir aşağı bir yukarı koşup duruyor, uzaktan havlıyordu. Üstleri başları çamurlu çocuklar seyre koşmuşlardı. Çevresinde on altı yavrusuyla avluda dolaşan anne domuz ne olup bitiyor anlamaya çalışıyormuş gibi dikti burnunu, her zamankiden daha bir yüksek sesle hırladı...</p>

    <p class="normal">Avluda sıra sıra buğday, darı, arpa güneşte kurusun diye serilmişti. Çatıda da çeşit çeşit otlar kurutuluyordu: Hindiba, kuşkonmaz, daha başkaları... İvan Fyodoroviç bütün bunlara öylesine dalmıştı ki, sürücü yerinden inen Yahidiyi boz bir köpek baldırından ısırınca kendine gelebildi ancak. Bir aşçı kadın, bir bakıcı kadın ve yün eteklikli iki kızdan oluşan hizmetçiler grubu koşarak geldi arabanın yanına. "Ah!.. Bey gelmiş!.." haykırışlarıyla belirttikleri ilk şaşkınlıkları geçtikten sonra, teyzesinin tarlada olduğunu söylediler İvan Fyodoroviç'e. Palaşkayı, oda hizmetçisi kızı, bir de bahçıvanlık göreviyle bekçilik görevlerini birlikte yürüten arabacı Omelko'yu yanına alıp buğday ekmeye gitmişti. Oysa bu arada teyzesi yaylıyı daha uzaktan görmüş, koşarak gelmiş, kucaklamıştı bile İvan Fyodoroviç'i. Teyzesi onu kollarının arasında neredeyse havaya kaldırdığında İvan Fyodoroviç, mektuplarında artık çöktüğünden, hasta olduğundan söz eden teyzesinin bu olduğuna inanmakta güçlük çekmişti.</p>
  </div>

  <div class="calibre1" id="calibre_pb_48"/>
</body>
</html>
