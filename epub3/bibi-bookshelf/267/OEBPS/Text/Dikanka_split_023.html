<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">V<br class="chapter"/>
    SUDA BOĞULMUŞ KIZ</p>

    <p class="normal">Bütün bu olayların düzenleyicisi hiçbir şeyi umursamadan, peşine takılmış bekçileri dert etmeden göletin kıyısı boyunca ağır ağır yürüyordu eski eve doğru. Bunun Levko olduğunu söylemeye gerek yok sanırım. Siyah gocuğunun önü açıktı. Kalpağı elindeydi. Ter taneleri yuvarlanıyordu yanaklarından. Akağaç korusu görkemli, hüzünlü, kapkaraydı. Ancak aya bakan yanı gümüş rengi bir buğuyla örtülüydü. Kıpırtısız göletin serinliği yorgun yolcunun içinde, kıyıda oturup biraz dinlenme isteğini uyandırdı. Her yan sessizdi. Yalnızca korunun sık derinliklerinden bir bülbülün şakırtısı geliyordu. Çok geçmeden ağır bir uyku çöktü Levko'nun gözkapaklarına. Yorgun bedeni kendini bırakmaya hazırdı. Başı önüne düşüyordu...</p>

    <p class="normal">Levko ayağa kalktı, gözlerini ovuşturarak kendi kendine mırıldandı:</p>

    <p class="normal">"Yo... Bir de burada uyuyakalırsam!.."</p>

    <p class="normal">Çevresine bakındı: Gece daha bir göz kamaştırıcıydı şimdi. Ayın parlaklığına tuhaf, çok hoş bir ışıma katılmıştı. Böylesini ilk kez görüyordu Levko. Gümüş rengi bir sis ağır ağır çöküyordu çevreye. Çiçek açmış elma ağaçlarının, gece çiçeklerinin kokuları dökülüyordu yere.</p>

    <p class="normal">Şaşkın bakışını durgun suya dikti Levko: Eski bey evi göletin dibine yatmıştı. Oradaki görünümü tertemiz, aydınlık, güzeldi. Kasvetli panjurlarının yerinde neşeli cam pencereler, kapılar gülümsüyorlardı. Pırıl pırıl camların ardında altın kaplı eşyalar ışıldıyordu. Ansızın, pencerelerden biri açılıyor gibi geldi Levko'ya. Soluğunu tuttu. Kıpırdamadan, başını göletten ayırmadan sanki suyun dibine indi. Önündeki pencereden bembeyaz bir dirsek uzandı. Sonra, dalga dalga dökülen kumral saçların arasında huzurla ışıldayan aydınlık bir çift gözle hoş bir baş gözüktü. Dirseğin üzerine yattı bu baş. Bakıyordu Levko. Kız hafiften sallıyordu başını ona, eliyle işaret ediyor gülümsüyordu... Birden hızlı hızlı çarpmaya başladı delikanlının yüreği... Su titreşti, pencere yeniden kapandı. Levko yavaşça uzaklaştı kıyıdan. Eve baktı. Kasvetli panjurlar açılmıştı. Camlar ay ışığında pırıl pırıldı. Kahramanımız, "Şu insanların sözlerine inanmanın ne yanlış olduğunu görüyorsun işte..." diye geçirdi içinden. "Ev yepyeni, boyası bugün yapılmış gibi taptaze. Oturan var bu evde..."</p>

    <p class="normal">Sesini çıkarmadan iyice yaklaştı eve. Ama sessizdi içerisi. Bülbüllerin şen şakrak şarkıları karşılıklı sürüyordu. Bülbüller (yorgunluktan bitkin düşmüş gibi) susunca çayır çekirgelerinin hışırtısı ile cızırtısı ya da göletin büyük bir aynayı andıran yüzeyini sivri gagasıyla çizip geçen bir bataklık kuşunun boğuk sesi duyuluyordu. Bandurasının akordunu yaptı Levko; söyleyip çalmaya başladı:</p>

    <p class="indentmetinitalik">Oy, ay'ım benim, ay'ım!</p>

    <p class="indentmetinitalik">Sen de parlak yıldızım!</p>

    <p class="indentmetinitalik">Aydınlatın ne olur!</p>

    <p class="indentmetinitalik">O dilberin oturduğu bahçeyi.</p>

    <p class="normal">Evin penceresi o anda, usulca açıldı, Levko'nun yansısını suda gördüğü o küçük baş göründü. Dikkatle dinlemeye başlamıştı Levko'nun şarkısını. Uzun kirpikleri gözlerinin üzerine yarı yatmıştı. Kızın yüzü çarşaf gibi, ay ışığı gibi bembeyazdı. Ama ne göz kamaştırıcı, ne inanılmaz bir güzellikti o! Gülümsüyordu kız!.. Levko ürperdi.</p>

    <p class="normal">Kız başını hafifçe eğdi, gür kirpiklerini iyice indirdi. Alçak sesle:</p>

    <p class="normal">"Bir şarkı söyle bana, genç kazak!" dedi.</p>

    <p class="normal">"Hangi şarkıyı istersin sultanım?"</p>

    <p class="normal">Birkaç damla gözyaşı usulca yuvarlandı kızın soluk yanaklarından.</p>

    <p class="normal">"Delikanlı," dedi. (Sesinde anlatılmaz bir hüzün vardı. ) "Delikanlı, üvey anamı bul bana! Hiçbir şey esirgemem senden. Ödüllendiririm seni. Büyük değerli armağanlar veririm! Bileziklerim var, altın işlemeli eşyalarım, gerdanlıklarım var. İnci dizili kemerlerimi veririm sana, altınlarım var. Üvey anamı bul bana delikanlı! Korkunç bir cadıdır o! Dünyada çok çektirdi bana. Neler etmedi... Basit bir köylü kadın gibi çalıştırdı beni. Şu yüzüme bak: Pis büyüsüyle çekti aldı yanaklarımdaki pembeliği. Beyaz boynuma bak: Çıkmıyorlar! Çıkmıyorlar! Ne kadar yıkarsam yıkayayım, çıkmıyorlar... Onun demir tırnaklarının izleridir bunlar. Bu gördüğün lekeler... Beyaz ayaklarıma bak. Çok dolaştılar bu ayaklar. Yalnızca yumuşak halılarda değil, kızgın kumlarda da, ıslak toprakta da, dikenli çalılar da... Ya gözlerim, gözlerime bak: Gözyaşı dolu oldukları için bakamıyorum... Bu onu delikanlı, bul bana üvey anamı!.."</p>

    <p class="normal">Kızın birden yükselen sesi kesilmişti. Soluk yanaklarından iri gözyaşı damlaları peş peşe yuvarlanıyordu.</p>

    <p class="normal">Acımaya benzer, hüzün dolu bir duygu kesti delikanlının soluğunu. Heyecanla:</p>

    <p class="normal">"Senin için her şeyi yapmaya hazırım sultanım," dedi. "Ama söyle bana, nerede, nasıl bulabilirim onu?"</p>

    <p class="normal">Kız çabuk çabuk konuşarak Levko'nun sözünü kesti:</p>

    <p class="normal">"Bak, bak! Orada işte! Kıyıda benim kızlarımla birlikte şarkı söyleyerek oynuyor, dans ediyor ay ışığında. Çok kurnaz, sinsidir. Suda boğulmuş bir kız biçimine girdi. Ama biliyorum, hissediyorum, burada o! Varlığı ruhumu sıkıyor, soluk almama engel oluyor. Onun yüzünden balık gibi rahat, serbest yüzemiyorum. Batıyorum, bir anahtar gibi iniyorum dibe. Ara, bul o cadıyı, delikanlı!"</p>

    <p class="normal">Levko kıyıya baktı. Gümüş rengi hafif bir sis içinde gölgeleri andıran kızlar gördü. İnci çiçekleriyle süslü çayırları andıran beyaz entariler vardı üzerlerinde. Boyunlarında altın gerdanlıklar, dizi dizi inciler, duka altınları parlıyordu. Ama yüzleri soluktu. Bedenleri saydam bulutlardan oluşmuştu sanki. Gümüş rengi ay ışığını geçiyordu bedenleri. Önderleri oynaya oynaya gelmeye başladı Levko'ya doğru. Kızlar hep bir ağızdan bağırdılar:</p>

    <p class="normal">"Hadi şahin oynayalım! Hadi şahin oynayalım!"</p>

    <p class="normal">Sesleri dere kıyısında bir sazın, akşam yelinin üflemesiyle alacakaranlıkta çıkardığı sesi andırıyordu.</p>

    <p class="normal">"Kim şahin olacak?"</p>

    <p class="normal">Kura çektiler. Kızlardan biri gruptan ayrıldı. Levko kızı incelemeye koyuldu. Yüzü, giysisi, her şeyi ötekilerinin aynıydı. Ne var ki, bu rolü isteksiz oynadığı belliydi. Kızlar el ele tutuşup sıra oldular, öne çıktılar. Yabani düşman üzerlerine saldırınca geri kaçtılar. Yorgunluktan bitkin düşen beriki kız:</p>

    <p class="normal">"Yo," dedi, "hayır, şahin olmak istemiyorum ben! Zavallı bir ananın yanından civcivlerini çekip almak acı verir bana!"</p>

    <p class="normal">"Cadı sen değilsin!" diye geçirdi içinden Levko.</p>

    <p class="normal">"Kim şahin olacak?"</p>

    <p class="normal">Kızlar yeniden kura çekmeye hazırlanıyorlardı. Aradan biri atıldı:</p>

    <p class="normal">"Ben olacağım!" dedi.</p>

    <p class="normal">Bunu diyeni dikkatle izlemeye başladı Levko. El ele tutuşmuş kızların üzerine hızla, gözü dönmüş gibi saldırıyor, kurbanını yakalamak için bir o yana, bir bu yana koşuyordu. Levko o anda onun bedeninin öteki kızlarınki kadar saydam olmadığını fark etti. İçinde siyah bir şey göze çarpıyordu. Ansızın bir çığlık duyuldu. Şahin kızlardan birinin üzerine atılıp onu yakalamıştı. Şahin olan kızın ellerinde bir an tırnaklar çıktı, yüzünde hain bir sevinç parlar gibi gelmişti Levko'ya. Evden yana döndü hemen, pencerede bekleyen güzel kıza parmağıyla göstererek:</p>

    <p class="normal">"Cadı şu işte!" dedi.</p>

    <p class="normal">Penceredeki kız gülümsedi. Kızlar bağrışarak alıp götürdüler cadıyı.</p>

    <p class="normal">"Seni nasıl ödüllendireyim, delikanlı? Biliyorum altın değil senin istediğin, Ganna'yı seviyorsun. Ama taş yürekli baban izin vermiyor. Korkma, artık engel olamayacak evlenmene. Şu kâğıdı al, ona ver..."</p>

    <p class="normal">Kızın beyaz eli uzandı. Yüzü hoş bir ışıkla aydınlandı...</p>

    <p class="normal">Levko titreyerek, yüreği küt küt vurarak aldı kâğıt parçasını ve... uyandı.</p>
  </div>

  <div class="calibre1" id="calibre_pb_24"/>
</body>
</html>
