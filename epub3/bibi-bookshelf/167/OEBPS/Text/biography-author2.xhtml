<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Komünist Manifesto</title>
  <link href="../Styles/main.css" rel="stylesheet" type="text/css"/>
</head>

<body class="preface" id="biography-author">
  <div class="container html5_section">
    <h1 class="pre-header">Friedrich Engels<br/>
    Kısa Yaşamöyküsü</h1>

    <p>Friedrich Engels, 28 Kasım 1820’de Prusya’nın Ren eyaletinde, Barmen’de doğdu. Ilımlı liberal görüşleri ve Prusya devletine bağlılığıyla tanınan Protestan bir aileden gelen Engels’in babası, Barmen’deki bir dokuma fabrikasının sahibi ve Manchester’daki Ermen&amp;Engels pamuk işletmesinin ortağıydı. Kültürlü bir kişi olan annesine karşı derin bir sevgi besleyen Engels, sonradan devrimci görüşleri yüzünden babasıyla çatışmaya düştüğü dönemlerde bile, annesinin etkisiyle aileden mali destek görmeye devam edecekti.</p>

    <p>Engels, Elberfeld yakınlarındaki bir lisede okurken, fabrikanın başına geçmesini isteyen babasının zorlamasıyla son sınıfta okuldan ayrıldı. 1838-41 arasında, iş deneyimi kazanması için gönderildiği Bremen’deki bir ihracat şirketinde çalıştı. Bu arada dil öğrenme konusundaki yeteneğini geliştirirken, Börne, Gutzkow ve Heine gibi Genç Almanya akımına bağlı devrimci ve liberal yazarların yapıtlarına da ilgi duymaya başladı. Kısa bir süre sonra Genç Hegelcilerin etkisi altına girdi. Aralarında ilahiyatçı ve tarihçi Bruno Bauer ile anarşist Max Stirner’in de bulunduğu bu sol Hegelci aydınlar, tarihsel gelişmenin itici gücü olan karşıtlıklar arasındaki çatışma sürecini hızlandırmak amacıyla, zamanı geçmiş, akıldışı ve baskıcı olarak gördükleri her şeyi eleştirmeyi temel alıyorlardı. Genç Hegelcilerin saldırılarını öncelikle Hıristiyanlığın temellerine yöneltmeleri, daha önceleri bir agnostik olan Engels’in ödünsüz bir Tanrıtanımaza dönüşmesinde önemli rol oynadı. Çeşitli gazetelere Friedrich Oswald takma adıyla yazılar yazan Engels’in ilk kez bu makalelerinde ortaya koyduğu keskin eleştiri yeteneği ve kolay anlaşılır üslubu, daha sonraki yıllarda Marxçı ilkelerin geniş bir kitleye yayılmasında yararlı olacaktı.</p>

    <p>1841’de bir yıl için gönüllü olarak Berlin’deki bir topçu birliğine yazılan Engels, sonraki yıllarda askerlik konusunda uzmanlaşarak silahlı ayaklanma ve savaş taktikleri üstüne çeşitli makaleler yazdı. 1842’de terhis olduktan sonra, komünizmi benimsemesinde önemli rol oynayan Moses Hess’le tanıştı. Varlıklı bir Yahudi ailesinin oğlu olan Hess, Hegel felsefesinin ve diyalektiğin mantıksal sonucunun komünizm olduğunu ileri sürüyor ve ilerlemiş sanayisi, filizlenmekte olan proletaryası ve sınıf savaşımının belirtileriyle İngiltere’nin gelecekteki toplumsal dalgalanmalarda büyük bir rol oynamaya aday olduğunu vurguluyordu. Hess’in İngiltere’ye ilişkin görüşlerinin etkisinde kalan Engels, babasının Manchester’daki fabrikasında çalışma olanağı doğunca bu fırsatı kaçırmadı.</p>

    <p>İngiltere’de yeniden iş yaşamına atılan Engels, iş saatleri dışında İngiltere ve öbür Avrupa ülkelerindeki gazetelere komünizm üstüne yazılar yazdı, İngiltere’nin ekonomik ve siyasal koşullarını inceledi, radikal işçi önderleriyle tanıştı, sanayinin gelişmesiyle işçilerin sefalet içindeki durumlarını dile getirecek bir İngiltere tarihi yazmak üzere malzeme topladı.</p>

    <p>Manchester’da Mary Burns adında İrlandalı bir işçi kıza âşık olan Engels, yaşamını onunla paylaşmaya başladı, ama evlilik kurumunu reddettiği için evlenmedi. Mary 1863’te öldükten sonra onun kardeşi Lizzy ile yaşamaya başladı. Lizzy’nin resmen evlenme isteğini ancak ölüm döşeğindeyken kabul edecekti.</p>

    <p>Engels, 1844’te Marx’ın Paris’te Arnold Ruge’yle birlikte yayımladığı ve yalnızca bir sayı çıkabilen <em>Deutsch-Französische Jahrbücher</em>’e (Alman-Fransız Yıllıkları) iki makale gönderdi. Engels’in makalelerinde kendi görüşleriyle büyük koşutluklar bulan Marx onunla yazışmaya başladı. Engels, Barmen’e dönerken daha önce Köln’de tanışmış olduğu Marx’la görüşmek üzere Paris’e uğradı. Sosyalist hareketi ileriye götürecek olan düşünce ve eylem arkadaşlığı böylece başlamış oldu.</p>

    <p>Engels, 1845’te Barmen’e dönünce, İngiltere’deki araştırmalarının ürünü olan <em>İngiltere’de Emekçi Sınıfın Durumu</em>’nu yayımladı. Engels’in Marx’la ilk ortak yapıtı ise, 1845’te yazdıkları, ama ancak seksen yıl sonra yayımlanacak olan <em>Alman İdeolojisi</em> oldu. Marx ve Engels, bu yapıtta, eski Genç Hegelci dostlarını alaycı bir dille eleştiriyor, devrimin gerekliliğini reddeden çeşitli eğilimlerden Alman sosyalistlerini yerden yere vuruyorlardı.</p>

    <p>Engels, 1845’te Brüksel’de Marx’la yeniden bir araya geldiğinde, ona yeni geliştirdiği maddeci tarih görüşünü açıkladı. Paris’te yaşadığı yıllarda, aralarında gizli bir sosyalist dernek olan Doğrular Birliği üyelerinin de bulunduğu göçmen Alman işçileri ve Fransız sosyalistlerini kendisinin ve Marx’ın görüşleri doğrultusunda örgütlemeye çalıştı. Bu çabaları sonucunda Doğrular Birliği, Haziran 1847’de Londra’da yapılan ilk kongresinde “Komünistler Birliği” adını aldı. Aynı yılın sonbaharında Londra’da ikinci kongresini düzenleyen Komünistler Birliği, Marx ve Engels’i komünist ilke ve siyasetleri tanımlayan bir program hazırlamakla görevlendirdi. 1848’de <em>Komünist Parti Manifestosu</em> adıyla yayımlanan bu yapıt, temelde Marx tarafından hazırlanmakla birlikte, Engels’in 1847’de yayımlanmış olan <em>Komünizmin İlkeleri</em> adlı kitabında ele aldığı konulardan pek çoğunu da içeriyordu.</p>

    <p>Alman devletlerinin feodal özellikleri ağır basan buyurgan devleti devirip yerine anayasaya dayalı temsilî bir hükümet kurma girişimleri üzerine patlak veren 1848 Devrimi, Marx ve Engels’in yaşamlarında bir dönüm noktası oldu. Köln’de demokratik bir platformla ortaya çıkan bir parti organı niteliği taşıyan <em>Neue Rheinische Zeitung, Organ der Demokratie</em> adlı gazete aracılığıyla, gelişmeler karşısında gündelik hedefleri ortaya koyarak savaşımı yönlendirmeye çalışmanın yanı sıra hükümetleri, partileri ve izledikleri siyasetleri hedef alan bir eleştiri kampanyası yürütme olanağını da buldular. Engels, bir yandan gazetedeki yazılarını sürdürürken öte yandan Elberfeld, Pfalz ve Baden’deki yerel ayaklanmalara katıldı.</p>

    <p>Devrimin başarısızlığa uğramasının ardından, Marx ve Engels Londra’da Komünistler Birliği’ni yeniden örgütlediler. Engels, bu dönemde kendisinin ve Marx’ın yaşamakta olduğu maddi zorlukların üstesinden gelebilmek için babasının Manchester’daki fabrikasında alt kademede bir görev almayı kabul etti ve zamanla fabrikaya ortak oldu. Böylece, Londra’ya yerleşmiş olan Marx’a da düzenli bir biçimde para gönderme olanağı buldu. 1869’da şirketteki hisselerini satarak, yaşamının sonuna kadar rahatça yaşamasını sağlayacak ve her yıl Marx’a 350 sterlin gönderip öteki giderlerini de karşılamasına yetecek bir gelir elde etti.</p>

    <p>Bu dönemde Manchester’da kalmak zorunda olduğundan, Marx’la ilişkilerini düzenli yazışarak sürdürdü ve onun adına çeşitli gazetelere makaleler yazdı. 1851-52 yıllarında <em>New York Tribune</em>’da Marx’ın adıyla yayımlanan bazı makaleleri 1896’da, <em>Almanya’da Devrim ve Karşı-Devrim</em> başlığı altında toplanarak kendi adıyla yayımlanacaktı.</p>

    <p>Engels, 1864’te Marx’la birlikte I. Enternasyonal’in kuruluş çalışmalarına katıldı ve örgütün yürütme organına girdi. Bakunin’in temsil ettiği anarşist akımlarla savaşımın başında yer aldı, 1871 Paris Komünü yenilgisi ve Bakunincilerin tasfiyesinden sonra Enternasyonal merkezinin New York’a taşınması nedeniyle Londra’ya yerleşerek, Marx’la birlikte Almanya ve Fransa’daki sosyalist hareketlerle yakından ilgilendi. Marx’ın <em>Kapital</em> adlı yapıtına, İngiliz kapitalizmine dayanan zengin verilerle önemli bir katkıda bulunmakla kalmadı, Marxçı ilkelerin geniş yığınlara ulaşmasında önemli rol oynadı.</p>

    <p>Birçoklarına göre, Engels’in kendi başına kaleme aldığı en önemli yapıt, 1878’de yayımladığı ve diyalektik ve tarihsel maddeciliği sistemli bir biçimde ortaya koyduğu <em>Anti-Dühring</em> adlı kitaptır. Marxçı öğretinin gelişmesine belki de en büyük katkıda bulunan bu yapıt, Marx’ın konumunu sarsmaya çalışan Profesör Eugen Dühring’in Alman Sosyal Demokratları arasındaki etkisini de kırdı.</p>

    <p>1884’te yayımlanan <em>Ailenin, Özel Mülkiyetin ve Devletin Kökeni</em> adlı yapıtında kapitalizm öncesi toplumları tarihsel maddecilik açısından ilk kez sistemli bir biçimde inceleyen Engels, ancak ölümünden sonra, 1925’te yayımlanabilen <em>Doğanın Diyalektiği</em>’nde ise doğabilimlerinin diyalektik maddeciliğin önermelerini doğruladığını göstermeye çalıştı.</p>

    <p>Engels, Marx’ın ölümünden sonra değişik konular üstüne çeşitli makaleler yazdı. Marx’ın yeniden basılan yapıtlarının giriş bölümlerini kaleme aldı ve en önemlisi, Marx’ın tamamlanmamış elyazmaları ve notlarına dayanarak, <em>Kapital</em>’in ikinci ve üçüncü ciltlerini (1885 ve 1894) tamamladı. Öte yandan, Alman Sosyal Demokratları ve dünyanın çeşitli yerlerindeki sosyalistlerle yazışarak Marx’ın etkisini canlı tutmaya ve öğretilerini savunanlar arasında uyum ve tutarlılığı sağlamaya çalıştı.</p>

    <p>Yaşamı boyunca Marx’la hep aynı safta yer alan, her zaman bir İngiliz centilmenin inceliğine sahip, yaşama coşkusuyla dolu, keskin zekâlı, neşeli bir insan olarak kalan Engels, kansere yakalanarak 5 Ağustos 1895’te Londra’da yaşama veda etti.<a class="si-noteref epub-type_noteref" href="#s1" id="ref_s1">*</a></p>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="s1">
      <a class="si-backref" href="#ref_s1">*</a> <span class="si-footnote-text">Karl Marx ve Friedrich Engels’in kısa yaşamöykülerinde, <em>AnaBritannica Genel Kültür Ansiklopedisi</em>’nin (Ana Yayıncılık A.Ş., 2004) 8. ve 15. ciltlerindeki “Karl Marx” ve “Friedrich Engels” maddelerinden yararlanılmıştır.</span>
    </div>
  </div>
</body>
</html>
