<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Komünist Manifesto</title>
  <link href="../Styles/main.css" rel="stylesheet" type="text/css"/>
</head>

<body class="preface" id="biography-author">
  <div class="container html5_section">
    <h1 class="pre-header">Karl Marx<br/>
    Kısa Yaşamöyküsü</h1>

    <p>Karl Marx, 5 Mayıs 1818’de Prusya’nın Ren bölgesindeki Trier kentinde doğdu. Yahudi asıllı bir ailenin yedi çocuğundan biriydi. Avukatlık yapan babası sonradan Protestanlığı benimsemişti. Marx, Bonn ve Berlin’de hukuk ve felsefe okudu. Hegelci öğretinin devrimci öğrenci kültürünü derinden etkilediği bu dönemde, Hegel’in felsefesinin Hıristiyanlık ya da var olan devletle uzlaştırılamayacağını savunan Genç Hegelcilere katıldı.</p>

    <p>Giderek, felsefe çalışmalarında Hegel’in diyalektik yöntemiyle Feuerbach’ın maddeciliğini birleştirmeye yönelen Marx, Prusya’nın en gelişmiş sanayi bölgesi olan Köln’de, liberal burjuva muhalefetin yayın organı olarak yayın yaşamına atılan <em>Rheinische Zeitung</em> gazetesine Mayıs 1842’de yazı göndermeye başladı. Çok geçmeden gazetenin yayın yönetmeni oldu, başyazılarını üstlendi, gazeteyi liberal muhalefetin yayın organı olmaktan çıkararak devrimci demokrasinin sözcüsü durumuna getirdi. Marx’ın, Genç Hegelcilerden gittikçe uzaklaşan siyasal görüşlerinin gelişiminde önemli bir aşamayı temsil eden gazete, Mart 1843’te Prusya yönetimince kapatıldı.</p>

    <p>Haziran 1843’te çocukluk sevgilisi Jenny von Westphalen’le evlenen Marx, karısıyla birlikte Paris’e gitmeden yazdığı <em>Hegel’in Hukuk Felsefesinin Eleştirisi</em> adlı kitabında, Hegel eleştirisini Feuerbach gibi dinden değil, toplumsal ilişkilerden yola çıkan bir çözümlemeye dayandırdı. 1844’te yayımlanan <em>Zur Judenfrage</em> (Yahudi Sorunu) başlıklı yazısında da, insanlığın kurtuluşunun yalnızca dinsel ve siyasal değil, aynı zamanda ekonomik ve toplumsal baskıları da yok etmeyi gerektirdiğini öne sürdü.</p>

    <p>Marx, Paris’te Eylül 1844’te yayın kuruluna katıldığı Almanca çıkarılan <em>Vorwärts!</em> (İleri!) adlı gazeteye, aynı ay içinde birkaç günlüğüne Paris’e geldiğinde tanışıp kaynaştığı Engels’in ve Heinrich Heine’nin yazı göndermelerini sağladı. Ağustos 1844’te <em>Vorwärts!</em>’te yayımlanan bir yazısında, Silezyalı dokumacıların ayaklanmasını konu aldı; ayaklanmayı Alman işçi sınıfının burjuvaziye karşı ilk önemli eylemi olarak değerlendirdi ve Alman halkının kurtuluşunu gerçekleştirecek tek devingen öğenin proletarya olduğunu ileri sürdü. Paris yıllarında artık ekonomik ilişkilerin tüm ayrıntılarıyla incelenmesi gerektiği sonucuna da varan Marx, ancak 1932’de Almanca toplu yapıtları arasında yayımlanabilen <em>1844 Elyazmaları</em> adını taşıyan, taslak halinde kalmış çalışmasında, ilk kez, üretimin toplumsal süreçteki belirleyici rolüne işaret etti; toplumsal sınıfların maddi temelini özel mülkiyet ve işbölümünün oluşturduğunu vurguladı. Engels’le birlikte tasarladığı <em>Kutsal Aile ya da Eleştirel Eleştiri’nin Eleştirisi</em>’ndeyse işçi sınıfının kapitalist toplumdaki konumundan kaynaklanan tarihsel rolünden söz etti. Verimli denemelerle dolu 1844 sonbaharında daha çok Marx tarafından yazılan <em>Kutsal Aile,</em> Genç Hegelcilerin öznel idealizminin eleştirisine ve maddeci tarih görüşünü geliştirme adımlarına ayrılmıştı.</p>

    <p><em>Vorwärts</em>! dergisinin kapatılması üzerine, Marx, Şubat 1845’te Brüksel’e gitti ve o yıl Prusya yurttaşlığını reddetti. Brüksel’de, artık yoğun bir işbirliği içinde bulunduğu Engels’le birlikte, Marxçılığın ilk olgun ürünü sayılabilecek <em>Alman İdeolojisi</em>’ni kaleme aldı. Büyük bölümü, çeşitli eğilimlerdeki Alman sosyalistlerine karşı o günün koşullarını yansıtan bir polemik niteliği taşıyan <em>Alman İdeolojisi</em>’nde, tarihsel maddeciliğin ana ilkeleri açıklığa kavuşturuluyordu. Engels’in deyişiyle, sosyalizmin bir ütopya olmaktan çıkarılıp bilimsel bir niteliğe kavuşturulduğu yapıtta, üretici güçlerin gelişmesiyle toplumsal ilişkilerin (üretim ilişkilerinin) niteliğinin de değiştiği, bütün tarihsel gelişmenin üretici güçler ile üretim ilişkileri arasındaki çelişkiden kaynaklandığı görüşüne ilk kez yer veriliyordu.</p>

    <p>1847’de yayımlanan <em>Felsefenin Sefaleti</em> ise, Proudhon’un ekonomik kurum ve ilişkilere ahlakçı-reformcu bir yaklaşımı içeren <em>Philosophie de la misère</em> (Sefaletin Felsefesi) adlı yapıtına yanıt niteliğindeydi. Marx, bu çalışmasıyla, işçi sınıfı hareketini gereksinim duyduğu bilimsel temele kavuşturmayı ve küçük burjuva ideolojisine bağımlılıktan kurtarmayı amaçlıyor; ayrıca, yirmi yıl emek vererek Kapital’de geliştireceği iktisat kuramının kimi temel önermelerini de ilk kez <em>Felsefenin Sefaleti</em>’nde ortaya koyuyordu.</p>

    <p>Marx, yine 1847’de Engels’le birlikte, göçmen Alman işçi ve zanaatkârların kurmuş olduğu gizli örgüte katıldı. Onların katılmasıyla birlikte “Komünistler Birliği” adını alan örgütün Kasım 1847’de Londra’da toplanan ikinci kongresi, Marx ve Engels’i gerek teoride, gerek pratikte yol gösterici olacak bir parti programı hazırlamakla görevlendirdi. Marx, Aralık 1847’de Londra’da Engels’le birlikte üstünde çalışmaya başladığı <em>Komünist Manifesto</em>’yu Ocak 1848’de Brüksel’de tamamladı. Metin, Şubat 1848’de Londra’da yazarlarının adı belirtilmeden Almanca olarak <em>Komünist Parti Manifestosu</em> adıyla yayımlandı. Marx ve Engels’in adları broşürde ilk kez 1872 Leipzig basımında yer alacak ve bu basımda adı <em>Komünist Manifesto</em> olarak değiştirilecekti.</p>

    <p>1848 devrimleri ansızın Fransa, İtalya ve Avusturya’yı sarınca, Marx, Fransa’da kurulan geçici hükümetin bir üyesi tarafından Paris’e çağrıldı ve böylelikle Belçika hükümeti tarafından sınırdışı edilmekten kurtuldu. Avusturya ve Almanya’da devrimin ilerlemesi üzerine de Köln’e giderek, Engels’in yardımıyla <em>Neue Rheinische Zeitung, Organ der Demokratie</em> adlı gazeteyi çıkarmaya başladı. Bu gazetedeki yazılarında, işçi sınıfının burjuva demokratik devrimine sahip çıkması gerektiğini ve oynayabileceği, etkin, devrimi derinleştirici rolü ortaya koymaya çalıştı. Almanya’nın gelişmesinin önündeki en büyük engel olarak, eski toplumunun en tutucu kesimlerinin kalesi olan Hohenzollern monarşisini ya da karşıdevrimci Prusya yönetimini görüyordu. Bu tutuculuk kalelerine karşı geniş bağlaşmaların gerekli olduğunu düşünen Marx, bunun için Köln’de bulunduğu dönemde, işçi sınıfı ile liberal burjuvazi arasında bir koalisyon politikası izledi. Bu arada, Aralık 1847’de Brüksel’deki Alman İşçi Derneği’nde sunmuş olduğu bir dizi konferansa dayanan <em>Lohnarbeit und Kapital</em> (Ücretli Emek ve Sermaye), 1849’da <em>Neue Rheinische Zeitung</em>’da yayımlandı. Devrim dalgası gerilerken Marx’ın Berlin’deki Prusya Meclisi’nin kral tarafından kapatılmasına karşı direnme çağrısında bulunması üzerine, burjuva liberalleri desteklerini çektiler. Çeşitli suçlardan yargılanan Marx, mahkemede, tahtın yasadışı bir karşıdevrim tezgâhlamakta olduğunu anlatarak kendini savundu ve oybirliğiyle suçsuz bulundu. Öte yandan, devrim sürecine doğrudan katılan Marx ve Engels’in etkinlikleri ile onların aracı olan gazetenin yayınına son vermek için fırsat kollayan Prusya yönetimi, Dresden ve Baden’deki son umutsuz çarpışmalar sırasında, Prusya yurttaşlığından çıkmış olan Marx’ı “yabancı” olduğu gerekçesiyle 16 Mayıs 1849’da sınırdışı etti.</p>

    <p>Paris’teki 13 Haziran 1849 gösterisinden sonra Fransa’ dan da sınırdışı edilen Marx, Ağustos 1849’da ailesiyle birlikte Londra’ya yerleşti ve ömrünün sonuna kadar orada yaşadı. Engels’in ancak sınırlı para yardımında bulunabildiği ilk on dört yıl boyunca büyük yoksulluk çekti. Soho’da iki odaya sığınan karısı ve çocuklarıyla zaman zaman aç kaldı. Oğlu Guido ve kızı Franziska’nın öldüğü bu dönemde alacaklılar kapısından hiç eksik olmadı. Manchester’daki Ermen&amp;Engels pamuk işletmesinde Engels’in ortak konumuna yükseldiği 1864’ten sonra ise biraz olsun rahatladı.</p>

    <p>1851’de, ABD’de yayımlanan ve Fourierci komünizme yakınlık duyan <em>New York Daily Tribune</em> gazetesinin Avrupa muhabirliğini üstlenen Marx, bu gazeteye 1862’ye kadar 500 dolayında makale gönderdi. Bir bölümü 1897’de <em>Doğu Sorunu</em> adıyla derlenen bu yazıları hazırlamak için çok sayıda kaynak inceledi, ayrıntılı notlar tuttu. Bu dönemde, 1848 devrimlerinin deneyimlerinin bir değerlendirmesini yapan Marx, 1852’de, Prusya polisinin bir tertibi sonucu Köln’de tutuklanıp yargılanan on bir komünistin savunulmasına katıldı ve bu konuda bir broşür yazdı. 1852’den I. Enternasyonal’in kurulduğu 1864’e kadar, British Museum’daki araştırmaları üstünde yoğunlaştı; zamanının büyük bölümünü kurumun kütüphanesinin o dönem için eşsiz zenginlikteki kaynaklarını inceleyerek, kapitalist üretim tarzına ilişkin çözümlemesini derinleştirmeye ayırdı. Bu yılları, daha çok, <em>Kapital</em>’in hazırlık dönemi olarak değerlendirdi.</p>

    <p>Öte yandan, siyasal gelişme ve savaşımları kuramsal düzeyde yorumlamaktan geri durmadı. Mart 1850’de Engels’le birlikte çıkarmaya başladığı <em>Neue Rheinische Zeitung, Politisch-ökonomisch Revue</em> adlı derginin çeşitli sayılarında yayımladığı bir dizi makale, sonradan Engels tarafından <em>Fransa’da Sınıf Savaşımları, 1848-1850</em> adıyla kitaplaştırıldı. Marx, 1848 Devrimi’nin Fransa’daki yükselişi ve yenilgisini çözümlediği bu yazılarında, daha burjuva demokratik devrim sürecinde burjuvazinin sınıf olarak devrimci niteliğini yitirmekte olduğu, işçi sınıfının ise hem devrimin başlıca itici gücü, hem de tarihsel ilerlemenin temel aracı olarak onun yerini aldığı sonucuna vardı. Fransa’da İkinci Cumhuriyet Dönemi’ne son veren Louis Napoléon’un 2 Aralık 1851 darbesi üzerine ise, Marx, konusu ve vardığı sonuçlar açısından <em>Fransa’da Sınıf Savaşımları</em>’nın doğrudan devamı niteliğindeki <em>Louis Bonaparte’ın 18 Brumaire’i</em> adlı eseri yazdı. Tarihsel maddeciliğin uygulamalı başyapıtlarından sayılan bu yakın tarih çözümlemesi önce 1852’de New York’ta <em>Die Revolution</em> dergisinin ilk sayısında yayımlandı. Marx, burada, toplumsal-ekonomik temel ile siyasal üstyapı arasındaki karmaşık etkileşimi açıkça ortaya koymakla kalmadı, aynı zamanda o güne kadar bir sömürücü azınlığın yerini bir başka sömürücü azınlığa bıraktığı bütün devrimlerin, kitleleri baskı altında tutmak için devlet aygıtını kusursuzlaştırmaya yaradığını, ilk kez sömürülen çoğunluğun gerçekleştireceği proletarya devriminin ise bu baskı aygıtını yok edeceğini savundu.</p>

    <p>Marx’ın doğrudan doğruya burjuva toplumunun ekonomik temeli konusundaki çözümlemesi ilkin, 1857-1858 tarihleri arasında yazdığı yedi defterlik bir taslak olan <em>Grundrisse, Ekonomi Politiğin Eleştirisinin Temelleri</em>’nde biçimlendi. <em>Grundrisse</em>’deki düşünsel oluşumu, 1859’da yayımladığı <em>Ekonomi Politiğin Eleştirisine Katkı</em> izledi. Bu iki çalışmasında giriştiği kapsamlı kapitalizm çözümlemesine son biçimini, ilk cildini “Ekonomi Politiğin Eleştirisi” başlığıyla 1867’de yayımladığı <em>Kapital</em>’de verdi. <em>Kapital</em> üstündeki çalışmalarını 1880’e kadar sürdürdüyse de tasarladığı büyük projeyi tamamlayamadı. <em>Kapital</em>’in ikinci ve üçüncü ciltleri (1885 ve 1894), Marx’ın ölümünden sonra Engels tarafından yayına hazırlandı.</p>

    <p>Marx, 1864’te I. Enternasyonal adıyla bilinen Uluslararası Emekçiler Birliği’nin kuruluşuyla yeniden siyaset sahnesine çıktı ve birliğin kurucuları arasında yer almamakla birlikte, çok geçmeden önderi durumuna geldi. Enternasyonal’in sayısız karar, bildiri ve manifestosunu kaleme aldı. Marx’a Kara Avrupası çapında ün kazandıran olay ise, Paris Komünü oldu. 1870-71 Fransız-Alman Savaşı’nda Fransız ordularının yenilgisinden sonra Paris’in emekçi halkı ayaklanıp Komün’ü kurduğunda, Marx, “proletarya diktatörlüğü”nün tarihteki bu ilk örneğini kayıtsız şartsız destekledi. 30 Mayıs 1871’de, Paris Komünü’nün bastırılmasından iki gün sonra Genel Konsey’de yaptığı ve <em>Fransa’da İç Savaş</em> başlığıyla yayımlanan konuşma Marx’ın yazdığı son önemli siyasal metindi.</p>

    <p>Komün, Uluslararası Emekçiler Birliği içindeki çelişkilerin keskinleşmesini de yanı sıra getirdi. Marx’ın Paris Komünü’nü desteklemesi, Liberal Parti’yle işbirliğinde yarar gören İngiliz sendika önderlerinin tepkisine yol açtı. Öte yandan, Enternasyonal içinde sol bir muhalefet, M.A. Bakunin çevresinde gelişti. 1872’deki Lahey Kongresi’nde Marx üstün geldi ve anarşistler tasfiye edildiyse de, Engels’in önerisiyle Genel Konsey’in Londra’dan New York’a taşınması kararlaştırıldı. Birkaç yıl sonra da örgüt dağıldı; yerini tek tek ulusal devletler ölçeğinde kitlesel sosyalist ve komünist partilerin doğup kök saldığı yeni bir gelişme aşamasına bıraktı.</p>

    <p>Marx, bu partilerin hiçbirine katılmadıysa da sosyalist hareket içindeki etkin konumunu korudu. 1875’te Lassalle yanlılarıyla Liebknecht’in partisinin Gotha’da birleşmesiyle kurulan Alman Sosyal Demokrat Partisi’nin programı üstüne notları, ölümünden sonra <em>Gotha Programı’nın Eleştirisi</em> adıyla yayımlandı ve Marxçılığın temel metinlerinden biri olarak kaldı.</p>

    <p>Son yıllarında sağlığı iyice bozulan Marx’ın 2 Aralık 1881’de karısı, 11 Ocak 1883’te de büyük kızı Jenny Longuet öldü. Akciğer iltihabı olduğu anlaşılan Marx bundan sonra ancak birkaç ay yaşayabildi ve 14 Mart 1883’te Londra’da yaşama veda etti.</p>

    <p>Engels, Highgate Mezarlığı’nda yapılan cenaze törenindeki konuşmasında, Marx’ın iki büyük keşifte bulunduğunu söyledi. Bunlardan biri, insanlık tarihinin gelişme yasası, öbürü ise kapitalist üretim tarzının ve bu üretim tarzının yarattığı burjuva toplumunun işleyiş yasasıydı. Sınıfların tarihteki varlığının son çözümlemede geçici olduğu ve proletarya diktatörlüğünün sınıfsız topluma geçişi oluşturacağı görüşü Marx’ındı.</p>

    <p>Londra’daki mezarında, taşa kazınmış iki alıntı, Marx’ın en temel düşüncelerini ve yaşamının anlamını özetliyordu: “Bütün ülkelerin işçileri, birleşin!” ve “Şimdiye kadar filozoflar yalnızca dünyayı çeşitli biçimlerde açıklamakla yetinmişlerdir; oysa asıl sorun, dünyayı değiştirmektir.”</p>
  </div>
</body>
</html>
