<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tefsir_anlayisi-4.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="tefsir_anlayisi-4.html" xml:lang="tr-TR">
    <div class="Basic-Text-Frame">
      <p class="x1--Baslik" id="toc_marker-4">Modernizm, İslâm Dünyası ve Kur’ân’a Çağdaş Yaklaşımların Temel Özellikleri</p>

      <p class="x2--Baslik" id="toc_marker-4-1">Giriş</p>

      <p class="Norm">Bu bölümde modernizmin kısa bir tanımı ve tarihî serüveni anlatılacaktır. Özellikle Batı’da Rönesans, Aydınlanma ve İkinci Dünya Savaşı sonrası gelişim ve yaklaşımlara dikkat çekilerek bu oluşumların İslâm dünyasına yansımaları üzerinde durulacaktır. Son olarak da çağdaşlık paradigmasının modern dönemde Kur’ân çalışmalarına etkileri belirtilecektir. Olumlu-olumsuz ayrımından daha çok, ayırt edici özellikler genel bir çerçevede sunulacaktır.</p>

      <p class="x2--Baslik" id="toc_marker-4-2">Modernizm</p>

      <p class="Norm">Modernizm, eskiye ait sanat, edebiyat, içtimai pek çok müessese ile birlikte gündelik hayatın miâdını doldurduğu iddiasıyla ortaya atılan bir kavramdır. Modernizm düşüncesinin destekçileri için artık geleneğin bir kenara bırakılıp yeni bir yaklaşıma şiddetle ihtiyaç vardır. Buna rağmen söz konusu iddialı kavramın modern düşünürler arasında üzerinde ittifak edilmiş tek bir tarifi de yoktur. Efradını cami ağyarını mani bir tanım olması hasebiyle modernizmi şu şekilde özetlemek mümkündür: “Batı uygarlığının Aydınlanma çağı ile gelen zihinsel dönüşümünün ortaya çıkardığı ideoloji ve yaşam biçimi. Hümanizm, sekülerizm ve demokrasi sacayağı üzerine kurulu; insanı, hakikatin tek ölçüsü kılan ve vahye dünya görüşünde fonksiyoner bir yer vermeyen, aklı Tanrı’dan ve kutsal prensiplerden bağımsız gören, kurtuluşu dinde değil, bilimde arayan, insan biçimci, insan merkezci dünya görüşü.’<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-2" id="footnote-206-2-backlink">2</a></span> Bununla birlikte geleneksel, eski yahut antikiteyle karşılaştırıldığında getirilen her türlü yeninin modernizmi çağrıştırması, moderniteyi bize hiç bitmeyen bir süreç olarak sunmaktadır.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-3" id="footnote-206-3-backlink">3</a></span> Başka bir ifadeyle modernizm kendini eski karşıtlığıyla devamlı inşa eden bir olgu olarak karşımıza çıkmaktadır.</p>

      <p class="Norm">Yukarıda da görüldüğü gibi Aydınlanma, modernizmin habercisi konumundadır. Aydınlanma sürecinde ise, en radikal değişimin geleneksel din anlayışında gerçekleştiği inkâr edilemez bir olgudur. Özellikle dinin sadece kişisel ahlaka indirgendiği ve bağlayıcı özelliği olan her türlü dinî dogmanın reddedildiği aşırı akılcılık vurgusunun en tabiî sonuçlarından birisi de Batı’da kutsal kitaba olan güvenin zayıflamasına yol açmasıdır. Bazıları daha da ileri giderek önce tabiat kanunlarına göre hareket eden sınırlı bir Tanrı, sonra da bu sınırların aşıldığını anlatan çok sayıdaki irrasyonel (!) Eski ve Yeni Ahit pasajlarını makul bir çerçevede sunmaya çalışmıştır. Özetle Hıristiyanlık tarihileşmekte, sonra da tarih seküler bir yapıya kavuşturulmaktadır. Bu ise, Batı’nın mitolojiden tarihe geçişini sağlayacak bir devrim niteliğindedir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-4" id="footnote-206-4-backlink">4</a></span> Fakat bu devrimden en çok zarar görenin de Hıristiyanlık ve dolayısıyla kutsal kitap olduğu unutulmamalıdır.</p>

      <p class="Norm">Bir taraftan toplumsal değerini kaybeden ya da daha ihtiyatlı bir ifadeyle tamamen araçsal bir statüyle varlığını idame ettiren din,<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-5" id="footnote-206-5-backlink">5</a></span> diğer taraftan modernizmin başka bir hediyesi kabul edilen kişisel ve toplumsal sekülerleşme, dinî pratiğin giderek azalmasında katalizör görevini yüklenmektedir. Yalnız bu değişim zorunluluğu sadece dinle sınırlandırılmamalıdır. Toplumsal hayatın her sahasında özellikle bilim, tarih, siyaset, teknoloji, mimarî, ahlak, sanat, estetikte geleneksel yaklaşımlardan farklı bir şekilde gerçekleşen değişimi gözlemlemek mümkündür. İktisadî (teknolojik) ve sosyal (siyasî, sınaî, kültürel, hukukî) modernizm ayrımı ise modernizmin entelektüel dönüşümünü daha kategorik bir çerçevede göstermektedir.</p>

      <p class="Norm">Aydınlanma felsefesinin temel önermeleriyle şekillenen modernleşmede Batı bir taraftan sanayi devrimiyle ekonomik refahı, diğer taraftan da siyasî sahada sürdürülen demokratik idarî yapıyı gerçekleştirmiştir. Bu durum modernitenin Batı’daki gelişiminin takibi açısından oldukça önemlidir. Endüstri devrimi, insanla doğa arasındaki ilişkiyi mekanikleştirerek onun doğa karşısında (kendince) daha büyük bir özerklik kazanmasını sağlamıştır. Demokraside ise artık iktidarın kaynağı Tanrı’dan değil bizzat halktan geliyordu. Bu anlayışla da artık demokrasinin siyasî yönetim biçimlerinden birisi değil, bilakis modern devletin tek rasyonel idarî şekli olduğu tebellür etmiştir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-6" id="footnote-206-6-backlink">6</a></span> Bu nedenle Batı, modernizmi toplumların elde edebileceği zirve bir nokta olarak görmüştür. Hatta bazıları diğer toplumlar tarafından gerçekleştirilen Batı eksenli modernleşme çabalarını ulusal bir medeniyet ihtidası olarak değerlendirmekten çekinmemişlerdir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-7" id="footnote-206-7-backlink">7</a></span></p>

      <p class="Norm">Modernizm tecrübesini, İslâm dünyasına göre çok daha erken tecrübe eden Batı’nın konuyla ilgili sıkıntıları oldukça fazladır. Aşırı pozitivizm vurgusu, deney ve tecrübeye dayanarak evrensel mutlak doğrular bulma çabası, fizikî sahada kaydedilen ilmî bulguların benzerini sosyal bilimlere de uygulayarak bir nevi insan hayatını şekillendiren birçok etkenin varlığını göz ardı ederek suni bir toplum mühendisliğine sebep olması, ötekini devamlı kendi ölçüleriyle değerlendirme girişimi, Avrupa merkezli toplumsal, siyasal, kültürel ve hukukî gelişmelerin yegâne ölçütü şeklindeki kabulleri ile modernite kendi içinde bazı çıkmazlara girmiştir. Ayrıca ilmî ve ekonomik kalkınmanın yanı sıra Batı’nın sebep olduğu iki önemli dünya savaşı da bazı düşünürleri, rasyonel Batı insanının bilimi ve onun verilerini denetleme konusundaki yeterliliği hakkında ciddi endişelere sevk etmiştir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-8" id="footnote-206-8-backlink">8</a></span> Bunlara ilaveten klasik Newton<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-9" id="footnote-206-9-backlink">9</a></span> fiziğinin mutlak kesinliğe ulaştıracak zaman ve mekân anlayışının aksine Einstein’ın izafiyetçiliğiyle dikkatleri çeken bir değil birçok zaman çerçevesinin muhtemel varlığı vb. gelişmeler de modernitenin tek doğruluk vurgusunun eleştirisinde önemli etkenler arasında sayılabilir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-10" id="footnote-206-10-backlink">10</a></span> Bütün bunlar Batı adına yeni bir dönemin başlangıcını hatırlatmaktadır. Bu dönemin adına ister post-modernizm isterse ultra, neo, post-endüstri süreçler denilsin, sonuçta farklı bir zamanın tecrübe edildiği varsayımı kendisini bariz bir şekilde göstermektedir.</p>

      <p class="x2--Baslik" id="toc_marker-4-3">Modernizm ve İslâm Dünyası</p>

      <p class="Norm">Batılı güçlerin müdahalesi Müslüman devletlerin zayıflamasına, hatta birçok kurumsal ve kültürel mirasın altüst olmasına neden olmuştur. İlginçtir ki, Batı’nın farklı Müslüman topraklardaki etkinlikleri devamlı benzer özellikler göstermektedir. Osmanlı, Kafkaslar, Orta Asya, İran, Hint Altkıtası, Mısır, Kuzey Afrika, Asya-Pasifik vb. bölgelerde değişik Batı ülkeleri bir yandan ekonomik üstünlüklerini kullanarak yerel endüstrilerin gerilemesine ya da yok olmasına sebep olurken, diğer yandan farklı bölgelerde açtıkları okul ve diğer müesseselerle yerel kültürün içine girmeyi başarmışlardır.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-11" id="footnote-206-11-backlink">11</a></span> Sömürgeci devletlerin hâkimiyeti pek çok yerde, daha önceleri bölgenin hâkim sınıfı olan Müslümanların imtiyazlarını kaybetmelerine sebep olmuştur. Hem maddi hem de sosyal statü açısından irtifa kaybeden Müslüman toplulukların aksine gayrimüslim azınlıklar Batılı güçlerin de yardımıyla bu bölgelerde kuvvetlenmişlerdir. Ayrıca Batı türü milliyetçilik İslâm dünyasında kendisini göstererek dinden ziyade ırkın öne çıkmasına neden olmuştur. Bütün bunların yanı sıra, basın ve yayın sahasında Müslümanlardan ziyade Batılı ya da azınlıkların ciddi rol oynamaları, ayakta kalan Müslüman ülkelerin boğazlarına kadar Batı’ya borçlu hale gelmeleri İslâm dünyasında ardı arkası kesilmeyen çözülmelere sebep olmuştur.</p>

      <p class="Norm">Mağlupların galipleri taklidi kaidesince Batı karşısında yenilgiden bunalan Müslüman ülkeler çareyi savaş sanayi vb. bazı sahalarda ıslahatlarda bulmuştur.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-12" id="footnote-206-12-backlink">12</a></span> Başlangıçta sadece Batı’nın ilmini ve tekniğini alıp İslâm’ın ahlakı ile mezcetme düşüncesini taşıyan yenilik hareketlerinin Müslüman dünyasının hızla gerilemesine paralel daha da yaygınlaştığı, kaçınılmaz bir kötü olarak görülen Batı medeniyetinin zamanla vazgeçilmez bir iyi haline dönüştüğü gözlemlenmektedir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-13" id="footnote-206-13-backlink">13</a></span> Görgün’ün ifadeleriyle belirtecek olursak “Başkaları için bir durum olan şey Müslümanlar için bir değer haline gelmiştir.’<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-14" id="footnote-206-14-backlink">14</a></span> Türköne ise bunu, Batı dışı toplumların kendilerine ait olmayan tarihi yaşamaları olarak tavsif etmektedir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-15" id="footnote-206-15-backlink">15</a></span> Bunun en canlı şahitleri, Tanzimat Fermanı, Islahat Fermanı, Kanun-i Esasi ile birlikte değişik sahalarda (sosyal, siyasî, idarî, aile hukuku, vakıflar, ceza hukuku, vatandaşlık vb.) yapılan eklektik reform hareketleridir. Bu süreçte ulemanın oynadığı rol ise, konumuz açısından son derece önemlidir. Her ne kadar tek tip bir ulema tavrı çizmek mümkün değilse de genelde ulemanın modernizm tecrübesiyle ilişkileri trajikomik bir yapı arz etmektedir. Özellikle onların ıslahat hareketlerini belirli bir ölçüde destekledikleri bilinmektedir. Bununla birlikte, yenileşme yanında yer almalarından dolayı uzağı görememekle suçlanan ulema, yenileşmeyi desteklemedikleri zaman da ıslaha karşı oldukları için suçlanmışlardır.</p>

      <p class="Norm">Batı’da yetişen Müslüman entelektüellerin yaşadıkları ülkelerdeki sosyal ve siyasî hayatta daha etkin rol almaları bir taraftan ulemanın mevcut statüsünü zayıflatırken öte taraftan da toplumda yeni bir elit sınıfın doğmasına neden olmuştur. Bir grup, ıslah hareketleriyle temel dinî prensipleri baz alarak İslâm’ın güya içeriden modernizasyonunu hedeflerken, başka bir grup ise, Avrupa’nın siyasî ve ekonomik formlarında laik ve milliyetçi duyguların ön planda olduğu bir reform önermekteydi.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-16" id="footnote-206-16-backlink">16</a></span> Ayrıca bazıları değişimi ahlâkî ve dinî ıslahat çerçevesinde düşünürken, bazıları da tercihlerini toplumsal sahada İslâm dünyasının sosyo-kültürel yapısını modern çağın gereklerine uydurma umudu içinde olmuşlardır.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-17" id="footnote-206-17-backlink">17</a></span> Sonuçta ise daha muhafazakâr görünen reformistler ile daha liberal yaklaşan modernistlerin Batı karşısında giriştikleri ıslah hareketleri çok sayıdaki İslâm’ın anahtar terimlerini semantik bir değişime uğratmıştır.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-18" id="footnote-206-18-backlink">18</a></span> Söz gelimi 1826-1836 yılları arasında Paris’te yaşayan Mısırlı âlim Rifâa Tahtavî’nin “fıkıh usûlü”nü Batı’daki medeniyet kanunlarının dayandığı akılcı kurallarla ya da Müslümanların din sevgisini Batılıların vatan sevgisiyle özdeşleştirmesi de bu kavramsal kaymanın güzel bir göstergesidir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-19" id="footnote-206-19-backlink">19</a></span> Bazı modern Müslüman düşünürler, irade toplumları olarak tanımladıkları çağdaş Batılı dünya tasavvurunu benimseyebilmek için Müslüman kitlelerin sadece şekilsel değil, öz olarak da bir değişikliğe ihtiyaç duydukları kanaatindedirler. Bunun gerçekleştirilmesi ise, doğrudan Kur’ân’ın yeni bir yoruma tabi tutulması ve anlam hazinesinin modern bir söylemle yeniden geliştirilmesini zorunlu kılmaktadır. Yukarıda da kısaca belirtildiği gibi bu aşamada Batı biliminin Tanrı kelamından daha muhkem kabul edilmesi de pek çok aydını din konusunda mütereddit hale getirmiştir. Abdullah Cevdet, Celal Nuri ve Kılıçzade Hakkı’da olduğu gibi dinî malzeme Batı materyalizmini ispat için kullanılmakta, evrim teorisinin inkârı açık bir küfür ile özdeşleştirilmekte ya da rahatlıkla din avamın ilmi ve ilim de havassın dini olarak görülmektedir.</p>

      <p class="Norm">Söz konusu yaklaşımların temel özelliklerine geçmeden önce birkaç hususu tekrar vurgulamakta fayda vardır. Yukarıda da belirtildiği gibi modernleşme olgusu özelde Osmanlı genelde bütün İslâm coğrafyasında hâkim din olan İslâm’ın tartışılmasını, ona atfedilen kurum ve kuralların sarsılmasını, değişikliğe uğramasını birlikte getirmiştir.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-20" id="footnote-206-20-backlink">20</a></span> Bu nedenle modern Kur’ân okumalarının temel parametreleri ile çağdaşlaşma serüveniyle yüzleşen Müslümanların sosyal, siyasal, ilmî ve ekonomik bakış açıları arasında sıkı bir ilişki vardır. Şayet bu ilişkiler gözden kaçırılırsa Müslüman münevverlerin, geleneksel tefsirden farklılık arz eden modern yorumlarının belirleyici gücünü de yakalama şansını kaybedebiliriz. Daha da önemlisi Hocaefendi’nin bu iki yaklaşım arasında nerede durduğu sorusuyla ilgili tahlil zemininin de buharlaşmasına sebep olabiliriz.</p>

      <p class="Norm">Modern dönemde Kur’ân’ı asrın idrakine söyletme gayretleri hem dindar, seküler agnostik hem de ateistlerin bile dillerinden düşürmedikleri önemli bir husustur. Bu bağlamda geliştirilen tevil metodolojileri şahıslara göre değişiklik arz etse de genelde ortak yönlerinin olduğu da dikkatlerden kaçmamaktadır. Buna göre çağdaş dönemde geliştirilen tipik yaklaşımların bazılarını şu şekilde özetlemek mümkündür: Her şeyden önce bu yeni yaklaşımlar Kur’ân merkezlidir. Herkes her zaman ve zeminde dinle ilgili ne varsa Kur’ân’dan istifadeyle sorunlarını çözüme kavuşturmalıdır. Bu anlayışın tabiî bir sonucu da İslâm’ın diğer önemli kaynaklarına karşı şüpheci yaklaşımların yayılmasıdır. Bu kaynakların başında hadis-i şerifler gelmektedir. İslâm’da bilginin nakli konusunda çok özel bir yere sahip olan isnatlara karşı geliştirilen şüpheci yaklaşım hadislerin de reddine sebep olmuştur. <span class="x2--italik" xml:lang="tr-TR">Sebeb-i nüzûl</span> ve tefsir rivayetlerinin tamamen yok sayılması bu tür bir kabulün parçasıdır.</p>

      <p class="Norm">Tek kaynak Kur’ân vurgusu bazı düşünürleri pek çok İslâmî kurumla ilgili tenkide de sevk etmiştir. Mezhepler ve tarikatlar bu çerçevede eleştirilen ve İslâmî olmadığı iddia edilen iki önemli müessesedir. Dolayısıyla yüzyıllardır tabiî seyrinde gelişen fıkıh ve tasavvuf geleneği de bir anda gayri İslâmî kabul edilmiştir. Modern aydın Kur’ân’ın anlaşılması için geliştirilen ilimleri de yetersiz bulmaktadır. Kur’ân-ı Kerim’in i’câz ve îcâzına dair asırlardır süregelen anlayış da çağdaş Kur’ân okurunun bir türlü kabullenemediği bir diğer sahadır. Kur’ân kıssalarının tarihî hakikatlerinin bazı muâsır entelektüeller tarafından sorgulanması ya da sadece sembolik anlatımlar olarak değerlendirilmesi de sık rastlanan pratiklerdendir.</p>

      <p class="Norm">Aşırı akılcılığın bir sonucu olarak ilmî tefsire yapılan baş döndürücü vurgu ve tabiî olarak mucizevî her türlü Kur’ânî anlatımın ya rasyonelleştirilmesi ya da reddedilmesi de modern tefsirin farklı bir veçhesini teşkil etmektedir. Tefsir kitabiyâtının mücerret konularla uğraşıp Kur’ân’ın mesajını kitlelere ulaştıramadığı iddiası ve bu eksikliğin izalesi için sosyal ve siyasal konuların da tefsire dahil edilmesi modern münevverin çağdaş tefsir anlayışına başka bir hediyesidir. Bir başka konu da Kur’ân’ın tarihselci yorumlama yöntemiyle okunmasının bazı düşünürler tarafından seslendirilmesidir. Burada da nass-olgu ilişkisinde belirleyen ile belirlenenin tayini ve Kur’ân’ın yirmi küsur senede nüzûlünün ne anlama geldiği tartışması yapılmaktadır.</p>

      <p class="Norm">Son olarak da modern tefsirin seçiciliği, bazı konularda aşırı hümanist vurgusu ve çağdaş sorunlarla ilgili her türlü meseleyi Kur’ân tefsirine taşımasını zikredebiliriz.<span class="Dipnot-Ba-vurusu" style="font-size:0.91em;" xml:lang="tr-TR"><a class="footnote-link" href="#footnote-206-21" id="footnote-206-21-backlink">21</a></span> Şimdi de Hocaefendi’nin konuyla ilgili yaklaşımları üzerinde durmaya çalışalım.</p>

      <p class="Dipnot"><span class="x2--italik Dipnot-Ba-vurusu" xml:lang="tr-TR">_______________</span></p>

      <div class="footnotes">
        <div class="footnote">
          <p class="Dipnot"><a class="footnote-anchor" href="#footnote-206-2-backlink" id="footnote-206-2">2</a> Ömer Demir, Mustafa Acar, “Modernizm’, <span class="x2--italik" xml:lang="tr-TR">Sosyal Bilimler Sözlüğü</span>, İstanbul: Ağaç Y. 1992, 251; Adnan Aslan, “Geleneksel Ekolün Modernizm Eleştirisi ve İslam Düşüncesine Yansımaları’, <span class="x2--italik" xml:lang="tr-TR">İslam ve Modernleşme</span>, İstanbul. İSAM 1997, 58; Modernitenin başlangıcı için çok farklı milâdların (Rönesans, Amerika’nın keşfi, reform, kapitalist pazarın ortaya çıkışı vb.) verildiği de gözlemlenmektedir. (Octavia Paz, “Şiir ve Modernite,” (çev.) Nilgün Tutal-Mehmet Küçük, <span class="x2--italik" xml:lang="tr-TR">Modernite Versus postmodernite</span>, (ed.) Mehmet Küçük, Ankara: Vadi Y. 1993, 88)</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-3-backlink" id="footnote-206-3">3</a> Octavia Paz, modernitede anlamların belirsizlik ve değişiklik içerdiğini ifade eder. Modernite doğası gereği geçicidir, bu nedenle çağlar ve toplumlar kadar moderniteler vardır. (Paz, <span class="x2--italik" xml:lang="tr-TR">a.g.m</span>, 88); Hebermas ise “modern”i tamamlanmayan bir proje olarak tanımlamaktadır. (Ömer Naci Soykan, <span class="x2--italik" xml:lang="tr-TR">Türkiye’den Felsefe Manzaraları</span>, İstanbul: Yapı Kredi Yay. 1993, 127)</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-4-backlink" id="footnote-206-4">4</a> Ahmet Davudoğlu, (müz.), <span class="x2--italik" xml:lang="tr-TR">Modernleşme, İslam Dünyası ve Türkiye</span>, İstanbul: Ensar Neş. 2001, 69.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-5-backlink" id="footnote-206-5">5</a> Burada bazı Batılı düşünürlerin dinin menşei (ilk din) ile ilgili görüşlerinin ortak bir yanı olan çok tanrıcılık nosyonunun Aydınlanma sonrası dine bakış açısında sebep olduğu olumsuz etkiyi hatırlatmakta fayda vardır. (Spencer-E.B. Tylor: Animizm, M. Müller: Naturizm, H. Spencer-E. Durkheim: Totem vb) Bkz. Günay Tümer-Abdurrahman Küçük, <span class="x2--italik" xml:lang="tr-TR">Dinler Tarihi,</span> Ankara: Ocak Y. 1988, 29-31.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-6-backlink" id="footnote-206-6">6</a> Abel Jeanniere, “Modernite Nedir?”, (çev.) Nilgün Tutal-Mehmet Küçük, <span class="x2--italik" xml:lang="tr-TR">Modernite Versus Postmodernite</span>, (ed.) Mehmet Küçük, Ankara: Vadi Y. 1993, 19-20.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-7-backlink" id="footnote-206-7">7</a> Ahmet Davudoğlu, “Modernleşme Sürecinde Entelektüel Dönüşüm ve Zihniyet Parametreleri”, <span class="x2--italik" xml:lang="tr-TR">Modernleşme, İslam Dünyası ve Türkiye</span>, İstanbul: İSAV (Ensar Neş.) 2001, 362.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-8-backlink" id="footnote-206-8">8</a> Davudoğlu, (müz.), <span class="x2--italik" xml:lang="tr-TR">a.g.e</span>., 67.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-9-backlink" id="footnote-206-9">9</a> Bilindiği üzere bilim alanındaki devrimi Newton başlatmıştır. O, evrensel yerçekimi kanununu keşfederek iki dünya görüşü arasındaki kopuşu belirlemiştir. (Jeanniere, <span class="x2--italik" xml:lang="tr-TR">a.g.m</span>., 27).</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-10-backlink" id="footnote-206-10">10</a> John W. Murphy, <span class="x2--italik" xml:lang="tr-TR">Postmodern Toplumsal Analiz ve Postmodern Eleştiri</span>, (Çev.) Hüsamettin Arslan, İstanbul: Eti Kitapları 1995, 48-9.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-11-backlink" id="footnote-206-11">11</a> Ira M. Lapidus, <span class="x2--italik" xml:lang="tr-TR">Modernizme Geçiş Sürecinde İslam Dünyası</span>, (çev.) İ. Safa Üstün, İstanbul: M.Ü. İlahiyat Fak. Yay. 1996, 14.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-12-backlink" id="footnote-206-12">12</a> Osmanlı topraklarında ıslah hareketleri Tanzimat’tan önce başlamıştır. Batı bilimi, sanatı ve düşüncesi ise tümüyle askeri reform sayesinde gelmiş değildir. Hatta bu alanda öncülük askerlerin değil, sivil bürokrasinin ve medrese mensuplarınındır. (bkz. İlber Ortaylı, <span class="x2--italik" xml:lang="tr-TR">İmparatorluğun En Uzun Yüzyılı</span>, İstanbul: İletişim Y. 2002, 135).</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-13-backlink" id="footnote-206-13">13</a> İsmail Kara, <span class="x2--italik" xml:lang="tr-TR">Türkiye’de İslamcılık Düşüncesi: Metinler/Kişiler</span>, İstanbul: Risale Yay. 1986, 9.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-14-backlink" id="footnote-206-14">14</a> Tahsin Görgün, “Bir Problem Olarak Modernite’, <span class="x2--italik" xml:lang="tr-TR">İslam ve Modernleşme</span>, İstanbul: İSAM 1997, 29.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-15-backlink" id="footnote-206-15">15</a> Mümtaz’er Türköne, <span class="x2--italik" xml:lang="tr-TR">Modernleşme, Laiklik, Demokrasi,</span> Ankara: Ark Yayınları 1994, 60.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-16-backlink" id="footnote-206-16">16</a> Lapidus, <span class="x2--italik" xml:lang="tr-TR">a.g.e.,</span> 18.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-17-backlink" id="footnote-206-17">17</a> Ali Merad, <span class="x2--italik" xml:lang="tr-TR">Çağdaş İslam</span>, (Çev.) Cüneyt Akalın, İstanbul: İletişim Yay. ts., 18.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-18-backlink" id="footnote-206-18">18</a> Ali Bulaç, <span class="x2--italik" xml:lang="tr-TR">Tarih, Toplum ve Gelenek</span>, İstanbul: İz Yay. 1996, 21; Özellikle <span class="x2--italik" xml:lang="tr-TR">şûra, hürriyet, adalet, musavat, i’dâd-i kuvvet, sa’y</span> vb için bkz. İsmail Kara, <span class="x2--italik" xml:lang="tr-TR">a.g.e</span>., 1986, xv-lxiii.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-19-backlink" id="footnote-206-19">19</a> M. Muhammed Hüseyin, <span class="x2--italik" xml:lang="tr-TR">Modernizmin İslam Dünyasına Girişi</span>, (çev.) Sezai Özel, İstanbul: İnsan Yay. 1986, 35; İlginçtir ki Tahtavi’nin vatan sevgisiyle ilgili kullandığı rivayet mevzuat kitaplarında uydurma kategorisinde değerlendirilmektedir. (İsmail b. Muhammed el-Aclûnî, <span class="x2--italik" xml:lang="tr-TR">Keşfü’l-Hafâi ve Muzîlu’l-İlbâs</span>, Beyrut: Müessesetü’r-Risâle 1988, 1/413-4).</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-20-backlink" id="footnote-206-20">20</a> Ortaylı, <span class="x2--italik" xml:lang="tr-TR">a.g.e</span>., 13.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-206-21-backlink" id="footnote-206-21">21</a> Detaylı bilgi için bkz. İsmail Albayrak, <span class="x2--italik" xml:lang="tr-TR">Klasik Modernizmde Kur’ân’a Yaklaşımlar</span>, İstanbul: Ensar Neşriyat 2004, 31-42.</p>
        </div>
      </div>
    </div>
  </div>
</body>
</html>
