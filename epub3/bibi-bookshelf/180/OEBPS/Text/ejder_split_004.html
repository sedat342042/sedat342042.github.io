<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">BÖLÜM 1<br class="chapter"/>
  <br class="chapter"/>
  TRAJEDİ</h1>

  <p class="normal1">&nbsp;</p>

  <p class="normal2">(11 Ağustos Cumartesi, 23.45)</p>

  <p class="normal">Ejder cinayeti olarak bilinen o uğursuz ve korkunç cinayeti, daima, New York’ta şimdiye kadar görülen en sıcak yazla birlikte hatırlayacağım.</p>

  <p class="normal">Olayları kaderci, doğaüstü açıklamalardan kaçınarak, daima bilimsel ve gerçekçi metotlarla çözmeyi başaran Philo Vance, o sıcak yazın Ağustos ayı için Norveç’e balıkçılık üzerine bir gezi planlamış; fakat entelektüel hevesleri onu geziyi iptal etmeye, Amerika’da kalmaya zorlamıştı. Savaşın ardından, sonradan görme yeni zengin Amerikalıların Fransız ve İtalyan Riviera sahillerine yığılmasından sonra, yazlarını Akdeniz kıyılarında geçirme alışkanlığından vazgeçmiş, Kuzey Bergenhause’a akın eden alabalık ve somon sürülerinin peşine düşmüştü. Bu olaylarla dolu yazın Temmuz sonlarında Mısır’da bulunan Mandarin Elyazmaları’nın bir bölümü, bu konuya olan ilgisini yeniden nüksettirmiş, bu tutkusu sizin de hatırlayacağınız West 75 Street’de işlenen “Mother-Goose Cinayetleri”<sup class="calibre3"><a href="../Text/ejder_split_027.html#footnote-203-1" id="footnote-203-1-backlink">1</a></sup> meselesine dâhil olana kadar sürmüştü.</p>

  <p class="normal">Ne yazık ki Vance’ın bu işe duyduğu araştırma ve öğrenme zevki şimdiye kadar karıştığı en karmaşık cinayet gizemlerinden biriyle bölününce, kayıp Mandarin komedileri hasıraltı ediliverdi. Bence bunun asıl nedeni, Vance’ın, cinayet araştırmalarını bilimsel çalışmalarından daha çok seviyor olmasıydı. Onun zihni, araştırmayı, ilk anda görünen karmaşık verilerden herkesin çıkaramayacağı sonuçlar çıkarmayı, esrarengiz problemleri analiz etmeyi, çözüme kavuşturmayı seviyordu. Kriminoloji, doğasındaki bu açlığı tatmin ediyor, bunu sadece analitik düşünce metodunu harekete geçirerek değil, aynı zamanda anlaşılması zor gerçekler ile insan doğasının inceliklerine olan bilgisini harekete geçirerek yapmasını sağlıyordu.</p>

  <p class="normal">Harvard’daki öğrencilik dönemini tamamlamasından kısa bir süre sonra bana kendisinin yasal mali danışmanı olmamı teklif ettiğinde, ona olan beğenim ve takdirim öyle yoğundu ki babam Van Dine’ın kurduğu “Davis &amp; Van Dine” şirketindeki tüm sorumluluklarımdan hemen istifa ettim. Bu kararımdan hiç pişmanlık duymadım çünkü aramızda oluşan ortaklığa bağlı olarak, yaptığı çeşitli cinayet araştırmalarına ben de ortak oldum. Onun bu cinayet davalarına dâhil olmasını sağlayan şey ise, 4 yıl boyunca New York Bölge Savcılığı görevini yürüten John F.-X. Markham ile olan arkadaşlığıydı.</p>

  <p class="normal">Bu zamana kadar kaydettiğim hiçbir olay ejder cinayeti kadar heyecan verici, tuhaf, bilimsel gerçeklere uzak değildi. Bu olaydaki cinayet, insanın günlük yaşamını sürdürmesini sağlayan tüm bilimsel verileri aşan, polisi ve dedektifleri doğaüstü efsanelere, lanetli kara büyülerin sisli alanlarına çekerek yoğun bir akıl karışıklığına saplanmalarına neden olan bir olaydı.</p>

  <p class="normal">Ejderhâların insanoğlunun hayal gücüne uğursuz, korkutucu batıl inançların kara tohumlarını ekerek girmesi neredeyse ilk çağlara kadar uzanır. Bu günlerde, 20. Yüzyıl’da, New York’ta; dünyanın sadece hayal gücü çok geniş, batıl inançlı çocuklarının, habis canavarların, intikamcı kötülerin insanlığı ziyaret edeceğine inandığı bir zamanda; polis bir cinayet araştırmasında unutulmuş zamanların lanetli efsanelerinin dirilen en karanlık geçitlerine saplanıyordu.</p>

  <p class="normal">Tüm ülke Sanfor Montegue’nun akıl almaz, esrarengiz ölümüyle büyülenmişken, insanlığın etnolojik kayıtlarının en karanlık bölümleri modern Manhattan gökdelenlerinin gölgesinde yeniden gözden geçiriliyordu. Bu yeniden diriliş efsanesinin biyolojik alanda yapılan grotesk varlıklar üzerindeki araştırmalarda bile güçlü bir etkisi vardı. İlkçağ canavarlarının varlığını sürdürmesi -toprakaltı canlı bilimindeki gelişmeler- kara ve deniz canlılarının çiftleşmesiyle ortaya çıkan ucubelikler ile ilgili tüm tartışmalar bölge savcılığı ile polis ofisinde eldeki bilimsel verilere dayanarak yapılıyordu.</p>

  <p class="normal">Cinayet bürosunun mantıklı, pratik zekâlı Çavuş’u Ernest Heath bile, bu vakanın gizemli, hesaplanamayan unsurlarından etkilenmişti. Ön soruşturma boyunca -henüz ortada bir cinayet olduğuna işaret eden hiçbir kanıt yokken- hayal gücünden yoksun Çavuş, olay yerindeki görünüşte alelade koşullardan sanki zehirli bir gaz sızıyormuş gibi, bu olayda gizli, uğursuz bir şeyler olduğunu hissetti. Aslında eğer olay yerini kontrole gittiğinde içinde yükselen o korku olmasaydı, ejder cinayeti belki de hiçbir zaman yetkililerin önüne onların dikkatini bu kadar yoğun çekecek bir vaka olarak gelmeyecekti. Hatta yüksek ihtimalle New York Polis Departmanı’nda kayıtlara sıradan bir “kayıp” vakası olarak geçecek, pek çok bilindik kayıp vakalarından biri olarak değerlendirilerek alaycı bir göz kırpmayla anılacaktı.</p>

  <p class="normal">Bu hipotezin gerçekleşmesi, şüphesiz ki katilin istediği şeydi; ancak bu sıradışı cinayetin zanlısı -cinayet, bugüne kadar bildiğim tüm cinayetler içinde benzersizdi- işlediği cürümün bulunduğu atmosfere sızan kötülük duygusunu hesaplayamadı. İnsanların yaratıcı ilkel korkularının suyun karanlık gizli derinliklerinde yatan gizemlerin doğasından türediği gerçeği, katil tarafından gözden kaçırılmıştı. Çavuş’un anlaşılmaz kuruntularını sıradan, sığ bir hikâyeden modern zamanların şeytani, en dikkat çekici cinayet davalarından birine dönüştüren şey; işte bu dikkatsizlikti.</p>

  <p class="normal">Olay yerine gittiğinde ortada bir cinayet olduğuna dair kesin bir fikri olmamasına, hatta tanımlayamadığı korkularını Vance ile Markham’a söylerken kekelemesine rağmen Çavuş Heath, olay yerine giden ilk resmi görevliydi.</p>

  <p class="normal">11 Ağustos akşamı, neredeyse gece yarısıydı. Markham, akşam yemeğini Vance ile birlikte Vance’ın Doğu yakasındaki 38. Cadde’deki evinin terasında yemişti. Üçümüz tüm akşamı gelişigüzel pek çok konuda sohbet ederek geçirmiştik. Tüm sohbetimiz bezgin, cansız bir havada sürmüştü. Ortama zaman zaman hâkim olan sessizlik havanın sıcaklığını, boğuculuğunu daha çok hissettiriyor, arkadan yükselen ağaçların tepesindeki yapraklar sanki tuvale çizilmişçesine kıpırtısız görünüyordu. Dahası saatlerce yağmur yağmıştı, sağanak yağışın kesilmesi saat 22.00’ı bulmuştu, tüm şehrin üzerine nefes almayı zorlaştıran bir örtü serilmiş gibiydi.</p>

  <p class="normal">Vance henüz ikinci şampanyanın buz kovasını bizim için karıştırmıştı ki, baş kâhyası ve uşağı Currie elinde taşınabilir bir telefonla terasın kapısında belirdi: “Bay Markham için acil bir telefon var. Aramayı taşınabilir telefona aktardım. Çavuş Heath arıyor, efendim.”</p>

  <p class="normal">Markham hafif şaşırmış öfkeli bir bakışla kafasını sallayıp ahizeyi aldı. Çavuş’la süren konuşması oldukça kısaydı, telefonu elinden bıraktığında yüzü asılmıştı. “Bu tuhaf,” dedi. “Çavuş Heath’in sesi garipti. Bir şeyler hakkında endişeli, beni görmek istiyor. Konunun ne olduğuyla ilgili hiçbir ipucu vermedi, bu yüzden bir şey anlamadım. Beni evimde de bulamayınca burayı aramış. Ses tonunu hiç beğenmedim, buraya gelebileceğini söyledim. Umarım aldırmazsın Vance.”</p>

  <p class="normal">“Sorun yok,” dedi Vance, ağır ağır sandalyesine otururken. “Cesur Çavuş’u görmeyeli aylar olmuştu... Currie!” diye seslendi. “Viski-soda getir. Çavuş Heath de bize katılıyor.” Sonra tekrar Markham’a döndü. “Umarım kötü bir şey yoktur... Belki de sıcak Çavuş’a halüsinasyon gördürmüştür.”</p>

  <p class="normal">Markham hâlâ düşünceli bir şekilde kafasını salladı: “Heath’i üzen şey sıcaktan çok daha fazlası olmalı.” Omuzlarını silkti. “Her neyse en kısa zamanda öğreneceğiz.”</p>

  <p class="normal">Çavuş’un adı içeriye seslenildiğinde neredeyse 20 dakika geçmişti. Kocaman bir mendille alnını kurulayarak terasa geldi. Düşünceli bir şekilde bizi selamladıktan sonra, üstü camla kaplı bir masanın arkasındaki sandalyeye kendini bıraktı, Vance ona doğru ilerlediğinde o, önündeki viski bardağını boşaltmıştı bile...</p>

  <p class="normal">“Inwood’dan demin geldim Şef,” diyerek Markham’a açıklama yapmaya başladı. “Bir adam kaybolmuş. Doğruyu söylemek gerekirse, durumdan hiç hoşlanmadım. Bir yerlerde bir terslik var.”</p>

  <p class="normal">Markham kaşlarını çattı. “Olayla ilgili sıradışı bir şey mi var?”</p>

  <p class="normal">“Hayır, hiçbir şey,” Çavuş utanmış görünüyordu. “Zaten işin de berbat tarafı o ya! Her şey olağan, bildiğimiz kaybolma hikâyesi. Rutin. Ama...” Sesi azaldı, tekrar bardağından bir yudum aldı.</p>

  <p class="normal">Vance’ın yüzünde keyifli bir gülümseme belirdi. “Korkarım Markham,” Çavuş’a bakarak devam etti. “Çavuş bir şeyler sezmiş.”</p>

  <p class="normal">Heath bardağını sert bir şekilde masaya koydu. “Eğer kastettiğiniz Bay Vance, bu olayla ilgili içime bir şeyler doğduğuysa, evet, haklısınız!” Çenesini havaya dikti.</p>

  <p class="normal">Vance gözlerini tuhaf bir şekilde açarak: “Olay ne Çavuş?”</p>

  <p class="normal">Heath önce ona soğuk bir bakış atıp, sırıttı. “Peki, size anlatacağım, sonra da istediğiniz kadar gülersiniz. Dinleyin Şef,” Markham’a döndü. “Bu gece yaklaşık 22.45 civarında cinayet büroya bir telefon geldi. Adının Leland olduğunu söyleyen bir adam, Inwood’daki Stamm Malikânesi’nde bir trajedi yaşandığını, eğer birazcık aklım varsa hemen oraya gitmem gerektiğini söyledi.”</p>

  <p class="normal">“Suç işlemek için mükemmel bir yer,” dedi Vance, düşünceli bir şekilde. “Şehirdeki en eski yerleşim yerlerinden biri, neredeyse yüzyıl önce inşa edilmiş bir malikâne. Bugünün koşullarıyla baktığımızda sadece kronolojik bir hata, fakat tanrım, suç işlemek için çok uygun bir yer. Etkileyici bir tarih, bir efsane!”</p>

  <p class="normal">Heath, Vance’ı dikkatlice süzdü. “Esas noktayı yakaladınız efendim. Oradan ayrıldığımda hissettiğim şey buydu... Neyse, bu Leland denilen adama ne olduğunu, neden gelmem gerektiğini sordum. Anladığım sadece şu: Malikânedeki havuza sanki Montegue adında bir kuş dalış yapmış, bir daha çıkmamış...”</p>

  <p class="normal">“Sakın bu şans eseri, şu eski ejder havuzu olmasın?” diye sordu Vance, doğrulup çok sevdiği Regie sigaralarından birini paketten çekerken.</p>

  <p class="normal">“Tam da o. Bu akşam oraya gidene kadar oranın adını hiç bilmiyor olsam da... Peki, devam ediyorum; bu işin benim alanımda olmadığını o adama söyledim ama soruna bir göz atmam gerektiği konusunda öyle ısrar etti ki... Ne kadar erken gidersem o kadar iyi olacağını söyleyip duruyordu. Komik bir ses tonuyla konuşuyordu, dikkatimi çekti, İngilizcesi’nde sorun yoktu, yabancı bir aksanla da konuşmuyordu, nedense Amerikalı olmadığı fikrine kapıldım. Niye aileden birinin değil de kendisinin aradığını sorduğumda bana kendisinin aile dostu olduğunu, olaya tanıklık ettiğini söyledi. Ayrıca söylediğine göre, Stamm, telefona gelecek durumda değilmiş, kendisi duruma el koymak zorunda kalmış. Telefonda başka bir şey öğrenemedim ama adamın söyledikleri beni etkilemişti.”</p>

  <p class="normal">“Anlıyorum,” diye mırıldandı Markham. “Yani oraya gittin?”</p>

  <p class="normal">“Evet, gittim,” diyerek kafa salladı Heath. “Hennesey’le Burke’ü de yanıma alarak bizim arabalardan birine atladım.”</p>

  <p class="normal">“Peki, ne buldun?”</p>

  <p class="normal">“Hiçbir şey bulamadım efendim,” dedi, sinirli bir sesle. “Telefondaki adamın bana söylediklerinin dışında hiçbir şey. Evde bir hafta sonu partisi varmış. Misafirlerden biri -adı Montegue olan- herkese yüzmeyi önermiş. Herhalde hepsi de çok içmişti, böylece mayolarını giyip hep birlikte havuza inmişler...”</p>

  <p class="normal">“Bir dakika Çavuş,” diyerek böldü Vance. “Leland da alkollü müydü?”</p>

  <p class="normal">“Hayır, o değil. O evdeki en ayık kişiydi sanırım. Onunla ilgili de garip bir şeyler yok değil. Bizi görünce çok rahatladığını fark ettim, bizi içeri aldı, bana gözlerimi dört açmamı söyledi. Ona ne demek istediğini sorduğumda, gayet normal bir sesle o civarda eskiden bazı tuhaf şeyler olduğunu, belki de bu akşam bu tuhaflıklara bir yenisinin eklenmiş olabileceğini söyledi.”</p>

  <p class="normal">“Sanırım ne demek istediğini anladım,” dedi Vance, hafif bir baş işaretiyle. “Şehrin o bölgesi pek çok eski hikâyeye ev sahipliği yapar; eski kocakarı masalları, Kızılderili efsaneleri...”</p>

  <p class="normal">“Evet, her neyse,” Heath, Vance’ın açıklamasını alakasız bulmuşçasına devam etti. “Tüm konukların yüzmek için havuza gitmesiyle, Montegue denilen bu adam tramplene çıkıp havalı bir atlayış yapmış, bir daha da suyun üstüne çıkmamış...”</p>

  <p class="normal">“Diğerleri adamın yüzeye çıkmadığından nasıl bu kadar eminler?” diye sordu Markham.</p>

  <p class="normal">“Yağmurdan sonra ortalık çok kararmıştı, hava hâlâ çok bulutlu.”</p>

  <p class="normal">“Havuzun etrafı oldukça iyi ışıklandırılmış efendim. Çevresinde bir düzineye yakın aydınlatıcı var.”</p>

  <p class="normal">“Pekâlâ, devam et,” Markham uzanıp şampanyasından bir yudum aldı. “Sonra ne olmuş?”</p>

  <p class="normal">Heath huzursuz bir ifadeyle iç çekti. “Pek bir şey olmamış. Diğer adamlar havuza dalıp adamı aramışlar, yaklaşık on dakika uğraştıktan sonra da pes etmişler. Anladığıma göre Leland, hepsine polisi arayacağını, giyinip eve gitmelerini söylemiş. Sonra da Cinayet Büro’yu arayıp bize haber vermiş.”</p>

  <p class="normal">“Bunu yapması çok garip,” dedi Markham, düşünceli bir sesle. “Bu vaka bir cinayet gibi görünmüyor.”</p>

  <p class="normal">“Evet, gerçekten garip,” diye onayladı Heath. “Benim bulduğum şeyler daha da garip!”</p>

  <p class="normal">“Ah!” Vance ağzından ince bir duman şeridini üfürerek devam etti. “Yaşlı New York’un romantik yüzü eski ününün son kalıntılarını yaşatıyor. Senin bulduğun tuhaflıklar neler, Çavuş?”</p>

  <p class="normal">Heath utanmış bir ifadeyle hafifçe yerinde kıpırdandı. “Stamm’la başlarsak, küfelik durumdaydı, onun için yakınlardan bir yerden doktor çağırılmıştı. Stamm’ın kızkardeşi -yirmili yaşlarında güzel bir kız- dakika başı bayılıyor, sinir krizi geçiriyordu. Geri kalanlarsa -yaklaşık dört beş kişi- aptal aptal ortalıkta gezinip, ne zaman onlarla konuşmaya çalışsam acil bir işleri olduğunu söyleyip kaçmaya çalıştılar. Bu sırada, bir kartala benzeyen Leland ortalıkta bir buz kalıbı kadar sakin dolaşıp, koyu tenli yüzünde söylediğinden daha fazla şey biliyormuş gibi bir ifadeyle ortalıkta geziniyordu. Tüm bunların dışında bir de tabiî ortalıkta hayalet gibi gezinen hamur suratlı bir uşak...”</p>

  <p class="normal">“Evet, evet,” Vance garip bir şekilde kafasını salladı. “Gerçekten de herkes çok esrarengizmiş... Sonra rüzgâr dışarıda uğultular çıkararak esti, uzaklardan bir baykuş sesi duyuldu, birdenbire bir kapı gıcırdamasıyla birlikte yaklaşan ayak sesleri duyuldu... Eee, başka Çavuş? Diyorum ki, bir bardak viski daha doldur kendine. Kesinlikle rahatlamaya ihtiyacın var.” (Yarı kapalı göz kapaklarının altından Çavuş’a bakan gözleri, bu sözlerinin tersine Vance’ın durumu oldukça ilginç bulduğunu gösteriyordu.)</p>

  <p class="normal">Çavuş’un Vance’a keskin bir karşılık vereceğini düşündüm ama o kafası karışmış bir ifadeyle yüzünü buruşturup: “Ne demek istediğinizi tam olarak anlamadım Bay Vance. Sanırım siz de durumun biraz garip olduğunu kabul ediyorsunuz.”</p>

  <p class="normal">Bu arada Markham’ın öfkeli sesi duyuldu. “Bu olay bana o kadar da garip görünmedi Çavuş,” diyerek devam etti. “Adamın biri havuza dalar, kafasını havuzun dibine çarparak boğulur. Sende bu açıklamanın tersini iddia edebilecek hiçbir bilgi yok. Bir adamın çok fazla içmesinin ya da böyle bir olaydan sonra bir kadının sinir krizi geçirmesinin nesi tuhaf olabilir ki? Ayrıca, doğal olarak böyle bir olaya tanık olan insanlar da bir an önce o ortamdan uzaklaşmaya bakarlar. Leland’a gelince: Basit bir olayı dramatize etmeye çalışan bir adam gibi geldi bana. Ayrıca, senin uşaklara karşı her zaman bir antipatin vardır. Sonuç olarak bu olaya baktığımızda, kayıp bir adam için uygulanacak rutin prosedürden fazlası yok. Bu vaka kesinlikle Cinayet Büro’yu ilgilendirmiyor. Montegue’nun bir cinayete kurban gitmesi mümkün değil. Havuza girmeyi kendisi önermiş, böyle cehennem gibi bir gecede bu son derece makul bir öneri, havuza atlamış, yüzeye çıkmayı başaramamış. Bu meselenin altında bir cinayet aramak son derece mantıksız.”</p>

  <p class="normal">Heath omuzlarını silkip uzun siyah purosunu yaktı. “Ben de son yarım saattir kendime bunları söyleyip duruyorum. Yine de Stamm’ların evinde bu düşündüklerimize uymayan bir şeyler var.”</p>

  <p class="normal">Markham dudaklarını ısırıp dikkatli gözlerle Çavuş’a baktı. “Bize söylemediğin bir şey mi var?” dedi, kısa bir duraklamadan sonra.</p>

  <p class="normal">Heath hemen cevap vermedi. Kafasında bir şey olduğu belliydi ama bana sanki bunu söyleyip söylememe konusunda karar vermeye çalışıyormuş gibi geldi. Sonunda sandalyesine yaslanıp purosunu ağzından çekerek patladı: “O balıklar hiç hoşuma gitmedi!”</p>

  <p class="normal">“Balık mı?” diye tekrarladı Markham, şaşkınlıkla. “Ne balığı?”</p>

  <p class="normal">Heath biraz duraksayarak gözlerini purosuna dikti.</p>

  <p class="normal">“Sanırım bu sorunu ben yanıtlayabilirim Markham,” diyerek atıldı Vance. “Rudolph Stamm, Amerika’daki en ünlü akvaryumculardan biridir. Tuhaf, az bilinen tropik balıklardan oluşan oldukça etkileyici bir balık koleksiyonuna sahip. Yaklaşık yirmi yıllık hobisi... Bu hobi uğruna sık sık Amazon’a, Siam, Paraguay, Brezilya, Bermuda’ya keşif gezileri yapar. Ayrıca Çin’e, Orinoco’ya yaptığı gezileri de duymuştum. Yaklaşık bir yıl önce Liberya’dan Kongo’ya yaptığı yolculuk pek çok gazetede yer bulmuştu...”</p>

  <p class="normal">“O balıklar çok tuhaf görünüyorlar,” diyerek destekledi Heath. “Bazıları cüce kalmış deniz canavarlarına benziyorlar.”</p>

  <p class="normal">“Oysa renkleri, biçimleri çok güzeldir,” dedi Vance, hafif bir gülümsemeyle.</p>

  <p class="normal">“Ayrıca hepsi bu da değil,” dedi Heath, Vance’ın balıkların güzelliklerini övmesini duymazdan gelerek. “Bu Stamm, evinde sürüngenler, yavru timsahlar da besliyor...”</p>

  <p class="normal">“Sanırım kaplumbağa, kurbağa, yılanlar da olmalı...”</p>

  <p class="normal">“Evet, ben de tam yılanları söyleyecektim,” dedi Çavuş, bir tiksinme ifadesiyle. “Bir sürü. Su dolu akvaryumların içinde kıpırdaşıp duruyorlar...”</p>

  <p class="normal">“Evet,” diyerek kafasını salladı Vance. Sonra Markham’a bakarak: “Anladığım kadarıyla Stamm, akvaryumla birlikte bir teraryuma da sahip. Bu işin meraklıları genelde ikisiyle birden ilgilenirler, değil mi?”</p>

  <p class="normal">Markham, Çavuş’a dikkatli gözlerle bir süre baktı. “Belki de,” diyerek durum tespiti yapan bir sesle devam etti. “Montegue diğer konuklara sadece bir eşek şakası yapmak istemiştir. Adamın suya daldıktan sonra havuzun diğer kıyısına yüzüp gizlice dışarı çıkmadığını nereden biliyorsunuz? Hava hiç kimsenin onu göremeyeceği kadar kararmış değil miydi?”</p>

  <p class="normal">Çavuş, “Evet, hava oldukça kararmıştı,” diyerek cevap verdi. “Havuzun etrafındaki ışıkların her yeri aydınlatmaya yetmeyeceğini düşünsek bile, bu açıklama işimize yaramaz. Böyle bir şey olabileceğini ben de düşündüğüm için -tabiî muazzam içki tüketimini de hesaba katınca- havuzun tüm çevresini dikkatlice gözden geçirdim. Havuzun karşı kıyısında yaklaşık altmış metre yüksekliğinde bir kayalık var. Diğer tarafta, dere suyunun havuzu beslediği yüksek kıyıda bir filtre var; hem birinin bu filtreyi tırmanarak aşması imkânsız, hem de orası ışıklarla oldukça iyi aydınlatılıyor. Havuzun beton bir duvarla suyu içeride hapseden alçakta kalan kıyısı yaklaşık altı metre derinliğinde, kayalarla kaplı. Hiç kimse kolayca bu kayalarla beton duvarı aşıp dışarı çıkamaz. Tramplenin de bulunduğu evin kıyısındaki kenarda ise bir istinat duvarı var ama burası da iyi aydınlatılan bir bölge.”</p>

  <p class="normal">“Yani Montegue’nun kimseye görünmeden havuzdan çıkma şansı yoktu diyorsun, öyle mi?”</p>

  <p class="normal">“Evet, bunun için sadece tek bir yer uygun olsa da orayı kullanmamış. Filtrenin bulunduğu kıyı ile kayalık tepenin arasında, evden oldukça kuytuda kalan yaklaşık on metrelik bir açıklık var. Bu bölge kimsenin onu göremeyeceği kadar karanlık bir yer.”</p>

  <p class="normal">“Eee, belki de işin açıklaması budur?”</p>

  <p class="normal">“Hayır, değil Bay Markham,” dedi Heath, acı bir sesle. “Havuzu görüp çevresine bir göz atınca, hemen Hennesey’i yanıma alıp bu açık alanda bir araştırma yaptım. Biliyorsunuz tüm akşam yağmur yağdı, bu yüzden her yer ıslaktı, bu nedenle burayı kullanan birinin mutlaka ayak izi bırakması gerekirdi. Oysa, bir tane bile ayak izi yoktu. Ayrıca ne olur ne olmaz diyerek kayalığın eteklerini de gözden geçirdik, orada da hiçbir şey bulamadık.”</p>

  <p class="normal">“Bu durumda,” dedi Markham, “cesede havuzu boşaltınca ulaşacaklar... Bunu yapmaları için emir verdin mi?”</p>

  <p class="normal">“Bu akşam için böyle bir emir vermedim, efendim. Bir tekne getirmek iki üç saatimizi alacaktı, hava karanlıkken bu işi yapmanın pek iyi olmayacağını düşündüm. Tabiî yarın sabah ilk işimiz bu olacak.”</p>

  <p class="normal">“Pekâlâ,” dedi, sabırsız bir sesle Markham. “Ben de bu akşam yapılacak başka bir şey olduğunu düşünmüyorum. Ceset bulunur bulunmaz Adli Tabip’e haber verilir. O da muhtemelen bize Montegue’nun kafasını zemine çarparak kaza sonucu öldüğünü söyler.” Ses tonu Heath’i bir an önce göndermek ister gibiydi ama Çavuş yerinden kıpırdamadı bile. Onu daha önce hiç bu kadar inatçı görmemiştim.</p>

  <p class="normal">“Haklı olabilirsiniz, Şef,” dedi, isteksiz bir sesle. “Ben başka türlü düşünüyorum. Bu kadar yolu sizin benimle gelip duruma bir göz atmanızı rica etmek için teptim.”</p>

  <p class="normal">Çavuş’un sesindeki bir şey Markham’ı etkilemiş olmalıydı ki, hemen cevap vermek yerine şaşkın bakışlarla bir süre ona baktı: “Sen bu vakayla ilgili ne yaptın?”</p>

  <p class="normal">“Gerçeği söylemek gerekirse pek bir şey yapamadım. Zamanım olmadı. Doğal olarak evdeki herkesin ismini, adresini aldım; durumla ilgili onları sorguladım. Bir tek Stamm’la konuşamadım çünkü adam kendinde değildi, başında bir doktor vardı. Zamanımın çoğunu havuzun çevresinde ne olup bittiğini anlamakla geçirdim. Daha önce söylediğim gibi, tek öğrenebildiğim Montegue’nun arkadaşlarına şaka falan yapmadığı oldu. Ardından eve girip size telefon ettim. Buraya gelirken evi üç adamımın sorumluluğuna bıraktım. Sonra da evdekilere kesinlikle ayrılmamalarını söyleyip buraya geldim. İşte benim hikâyem bu, bundan sonra ne yapacağımı bilmiyorum.” Son sözlerini ümitsiz bir ses tonuyla söylemesine rağmen, Markham’a bakan gözlerinde sezdiğim kadarıyla bir ısrar okunuyordu.</p>

  <p class="normal">Markham bir süre sessiz kalıp Çavuş’a baktı. “Bu işin bir cinayet olduğuna iknasın, öyle mi?”</p>

  <p class="normal">“Ben hiçbir şeye ikna falan değilim,” diyerek itiraz etti. “Sadece durumun kendisi bana tatmin edici gelmiyor. Ayrıca o evde insanların birbirleriyle olan ilişkileri de bir tuhaf. Herkes herkesi kıskanıyor gibi. İki adam aynı kıza asılıyor, Stamm’ın kızkardeşi hariç hiç kimse Montegue’nun ortalıktan yok olmasını umursamıyor. Hatta bence hepsi durumdan gayet memnun olmuş gibi görünüyorlar. Bayan Stamm’ın bile üzüldüğü şey sanki adamın kayboluşu değil de başka bir şey. Tam olarak ne söylemek istediğimi anlatamıyorum, evet kız üzgün de, sanki bu durumla ilgili başka bir şeye üzülüyormuş gibi.”</p>

  <p class="normal">“Ben ise hâlâ,” diyerek devam etti Markham, “senin yaklaşımının manasını anlayamıyorum. Sanırım bu durumda en iyisi, yarının neler getireceğine bakmak.”</p>

  <p class="normal">“Belki de haklısınız.” Çavuş bunu söylemesine rağmen, Markham’ın üstü kapalı bir şekilde kendisini kovmasını duymazdan gelip kendine yeni bir viski doldurdu, bir puro daha yaktı.</p>

  <p class="normal">Savcı ile Çavuş arasında geçen bu konuşma boyunca Vance arkasına yaslanmış, yarı kapalı gözleriyle şampanya kadehini yudumlayıp sigarasını içerek ikisini dinlemişti. Kadehi ağzına götürürken elindeki gerginlik, bana onun tüm bu olanları göründüğünden daha dikkatle takip ettiğini düşündürtmüştü.</p>

  <p class="normal">Bu sırada sigarasını söndürdü, kadehindeki son yudumu aldı, ayağa kalktı. “Aslında Markham, eski dostum,” dedi ağır ağır, “bence Çavuş’la birlikte bu gizem yuvasını birlikte ziyaret etmeliyiz. Bu akşam çok sakin bir akşam, hem böyle bir şey yapmanın bir zararı olmaz. Hatta birazcık heyecan, bize bu gecenin sıcaklığını unutturabilir bile. Belki biz de Çavuş’un hormonlarını coşturan o lanetli atmosferden etkileniriz.”</p>

  <p class="normal">Markham büyük bir şaşkınlıkla Vance’a baktı. “Tanrı aşkına, neden şimdi Stamm Malikânesi’ne gitmemiz gerektiğini düşünüyorsun?”</p>

  <p class="normal">“Tek bir şey için,” dedi Vance esnerken, “Stamm’ın tropik balık koleksiyonu fena halde ilgimi çekiyor. Biliyorsun daha önce ben de amatör olarak bu işle ilgilenmiş, yer sıkıntım olduğu için sadece Siyam Dövüş Balıkları’nı beslemeye odaklanmıştım...”<sup class="calibre3"><a href="../Text/ejder_split_028.html#footnote-203-2" id="footnote-203-2-backlink">2</a></sup></p>

  <p class="normal">Markham cevap vermeden birkaç dakika Vance’ı seyretti. Vance’ı böyle bir gece ziyareti için söylediğinden daha fazla nedeninin olduğunu bilecek kadar tanıyordu. Ayrıca Vance’a ne kadar sorarsa sorsun söylediğinden başka bir cevap alamayacağını da biliyordu.</p>

  <p class="normal">Bir dakika sonra Markham da ayaktaydı. Saatine bakarak omuz silkti. “Gece yarısını geçmiş,” dedi yakınır bir sesle. “Balıkları incelemek için mükemmel bir zaman doğrusu... Çavuş’un arabasıyla mı gidelim yoksa seninkini mi alacağız?”</p>

  <p class="normal">“Eh! Tabiî ki benimkini. Çavuş önden gider, biz de takip ederiz.” Vance, Currie’yi çağırıp şapkasıyla bastonunu getirmesini istedi.</p>
</body>
</html>
