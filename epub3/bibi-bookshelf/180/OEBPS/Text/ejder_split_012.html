<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">BÖLÜM 9<br class="chapter"/>
  <br class="chapter"/>
  YENİ BİR KEŞİF</h1>

  <p class="normal2">&nbsp;</p>

  <p class="normal2">(12 Ağustos Pazar, 12.30)</p>

  <p class="normal">Bu korkunç ayak izlerinin görüntüsü bizi bir süre aptallaştırdı, gerçeklik algımızı zorladı. Heath ile Snitkin, gözlerini izlerden ayıramayan birer puta dönüşmüş gibiydiler. Şimdiye kadar pek çok kez sıradışı şeylerle karşılaştığını bildiğim Markham; konuşamayacak kadar şaşkındı. Sanki fiziksel bir şokla karşılaşmış da kendini kontrol edemiyormuş gibi ellerini açıp kapatıyordu. Benim hissettiğim en yoğun şey ise korku ve şaşkınlıktı. Gerçeküstü bir şeyle karşılaşmış olma hissi beni titretiyordu.</p>

  <p class="normal">En fazla etkilenmiş görünen Stamm’dı. Hayatım boyunca hiç kimseyi bu kadar korkmuş görmemiştim. Yüzü zaten bir gece öncesinden solgundu, göz kapaklarının altındaki gölgeler hâlâ duruyordu. Şimdiyse yüzü inanılmaz derecede sararmış, vücudu titriyordu. Sonra, sanki bir kukla gibi kafasını sallayıp derin bir nefes aldı. Yüzüne birden bire kan hücum ettiği için yüzü kızarmış, ağzının kenarındaki kasları seğiriyordu. Gözleri sanki hipnozdaymış gibiydi.</p>

  <p class="normal">Bizi kendimize getiren Vance’ın soğuk, duygusuz sesi oldu. “Evet,” dedi, “bu izler oldukça etkileyici değil mi? Ayrıca insanın aklına pek çok şey de getiriyorlar. Artık buradan çıkalım, ayakkabılarım çok ıslandı.”</p>

  <p class="normal">Yeniden havuzun kıyısındaki küçük alanda toplandığımızda Stamm gergin bir sesle Vance’a sordu: “Sizce o izleri ne bırakmıştır?” Sesi sanki ölü birinden geliyormuş gibi derindendi.</p>

  <p class="normal">“Şimdilik hiçbir şey,” dedi Vance, umursamazca. Sonra Heath’e dönerek: “Çavuş, kayıtlara geçebilmesi için o izlerin çizimine ihtiyacımız var. Havuzun kapılarının açılmasına çok az kaldı ama sanırım bu işi halledebiliriz.”</p>

  <p class="normal">Çavuş az da olsa kendine gelmişti. “Çizimleri elinizde bilin,” dedi, Snitkin’i işaret ederek. “İzleri defterine çiz, ölçülerini al. Bu işi çok çabuk yap. Sonra tahta parçalarını topla, işin bittiğinde adamlara havuzun kapılarını açtır, sonra da gelip bana rapor ver.”</p>

  <p class="normal">Vance, Çavuş’un bir işadamı ciddiyetiyle konuşmasına gülümsedi. “Bu iş halloldu sanırım. Artık eve geçebiliriz. Burada yapacak bir şey kalmadı. Kısa zamanda iyi iş çıkardık değil mi?”</p>

  <p class="normal">Soyunma kabinlerinin oraya doğru giderken biriken suyun seviyesine baktık. Havuzun kapılarının seviyesini geçmesine yaklaşık otuz santim kalmıştı. Havuzun içine göz attığımda Snitkin iki tahta parçası üzerinde eğilmiş, izleri defterine geçirmekle uğraşıyordu. New York Polis Departmanı’nda bu tip çizim işlerini yapmakta Snitkin’den daha usta birisi yoktu. Onu bu halde görünce 53. Doğu Caddesi’ndeki Green Köşkü’nde, kar üstündeki ayak izlerini Çavuş’un yine ona çizdirdiğini hatırladım.<sup class="calibre3"><a href="../Text/ejder_split_038.html#footnote-203-12" id="footnote-203-12-backlink">12</a></sup></p>

  <p class="normal">Soyunma kabinlerini geçip evin merdivenlerini tırmanırken Vance durdu: “Çavuş, Montegue’nun kıyafetlerini soyunma kabininden aldınız mı? Eğer henüz almadıysanız, onları buraya getir. O eşyalar bize yardımcı olabilir. Belki bir intihar mektubu, ya da genç bir hanımdan gelen bir tehdit notu... Yahut gazetelerin bayılacakları böyle herhangi bir şey...”</p>

  <p class="normal">Heath geri dönüp bir sürü soyunma kabinine girip çıktıktan sonra, kolunda Montegue’nun eşyalarıyla yanımıza geldi, birlikte basamakları tırmanmaya devam ettik. Son basamağa geldiğimizde Adli Tabip Emanuel Doremus bizi kapının girişinde karşıladı. Kısa boylu, şık, canlı, biraz da huysuz bir adamdı. Doktor olmaktansa bir borsacı olmasının ona daha çok yakışacağını düşünürdüm hep. Soluk gri spor bir takım giymişti, başındaki hasır şapka ise oldukça havalıydı. Bizi samimi bir el hareketiyle selamladıktan sonra, dikildiği yere iyice yerleşerek ellerini cebine soktu, kötü kötü Heath’e bakarak: “Çok iyi zamanlama doğrusu. Beni şehir dışına çağırmak için harika bir gün! Acaba benim dinlenmeye hiç ihtiyacım olmadığını mı düşünüyorsunuz -en azından pazarları?- Her neyse, ceset nerede? Bir an önce işimizi halledelim de, ben de en azından öğle yemeğine yetişebileyim.”</p>

  <p class="normal">Heath utanmış bir tavırla boğazını temizleyip konuşmaya başlamaya çalışırken, doktor sabırsızca yerinde kıpırdanıyordu. “Aslında,” Heath’in sesinde belirgin bir özür hissediliyordu. “Ortada... Bir ceset yok.”</p>

  <p class="normal">Doktor birdenbire kıpırdandığı yerde durdu, şaşkın şaşkın Heath’in yüzüne baktı. “Bu da ne demek!” diye bağırdı. “Ceset yok mu?” kafasındaki şapkayı elinde çevirip yeniden yerine oturttu. “Bu elindeki kimin kıyafetleri?”</p>

  <p class="normal">“Sizi buraya incelemeniz için çağırdığım adamın.” Heath uysal bir yüz ifadesiyle devam etti: “Ne yazık ki, adamı bulamadık.”</p>

  <p class="normal">“Bana telefon ettiğinde neredeydi?” Doremus’un çok rahatsız olduğu belliydi. “Herhalde ceset bay bay deyip, gitti... Bu ne şimdi, eşek şakası mı?”</p>

  <p class="normal">Markham diplomatik bir tavırla konuya el attı. “Başınıza bu işleri açtığımız için üzgünüz, doktor. Fakat bu olayın çok basit bir açıklaması var. Çavuş, tüm şüpheli duruma rağmen, adamın havuzda boğulmuş olduğunu düşünmekte haklıydı. Havuzu boşalttığımızda adamın cesedine ulaşamadık, tabiî bu da hepimizi biraz şaşırttı.”</p>

  <p class="normal">Doktor Doremus Markham’ın açıklamasını dinlerken kısa kısa kafasını sallıyordu, sonra son derece mutsuz görünen Heath’e dönerek, “Kayıp Kişiler Bürosu sorumlusu değilim.” diye gürledi. “Ben adli tabip şefi olmak üzereyim...”</p>

  <p class="normal">“Düşündüm ki...” diye başladı Heath, Doktor konuşmasına devam etmesine izin vermedi. “Yüce tanrım!” Çavuş’u yerin dibine sokacakmış gibi bakıyordu. “Demek düşündün! Cinayet Bürosu çalışanları ne zamandan beri düşünebiliyorlar acaba? Bugün Pazar! Dinlenme günü! Çok sıcak! Ben rahat sandalyemden kalkıp tanrının gözden çıkardığı bu yere geliyorum, çünkü sen ‘düşünmüşsün’! Ben düşünce ya da fikir istemiyorum, ben ceset istiyorum. Eğer ortada bir ceset yoksa rahat bırakılmak istiyorum!”</p>

  <p class="normal">Çavuş pusmuştu ama Adli Tabip’le geçirdiği deneyimleri onu fazla ciddiye almamayı Heath’e öğretmişti; bu nedenle makul davranmayı seçti. “Sana bir ceset bulduğumda,” dedi, “bundan yakınıyorsun. Şimdi elimde bir ceset yok. Bu durumda senin de yapacak işin yok, yine yakınıyorsun. Gerçekten doktor, seni buraya kadar yorduğum için çok üzgünüm, eğer sen de benim yerimde olsaydın...”</p>

  <p class="normal">“Allah korusun!” Doremus acıyan bakışlarla Heath’e bakıp kafasını sallıyordu. “Cesetsiz bir cinayet!” Sanırım Markham, doktorun bu meseleyle dalga geçmesine biraz sinirlenmişti. “Bu ciddi bir durum, doktor,” dedi. “Mantıken adamın cesedinin havuzda olması gerekiyor ama yok ve bu olay insanların sinirlerini bozacak kadar kötü zaten.”</p>

  <p class="normal">Doremus abartılı bir tavırla iç çekip, avuç içlerini açarak: “Pekâlâ, Bay Markham, sizi anlıyorum ama ben bu durumda teoride bir otopsi yapamam ki, ben filozof değil, doktorum.”</p>

  <p class="normal">Vance bir duman şeridinin arkasından: “Hâlâ öğle yemeğine yetişebilirsiniz doktor. Bunun için aslında, Çavuş’a size iş çıkarmadığı için teşekkür etmelisiniz.”</p>

  <p class="normal">“Hıh! Sanırım haklısınız.” Doktor mavi ipek mendiliyle alnını kuruladı. “Bu durumda ben artık gidiyorum.”</p>

  <p class="normal">“Eğer cesedi bulursak,” diye başladı Heath.</p>

  <p class="normal">“Ah! Tabiî; sakın beni umursamayın,” diye böldü doktor. “Başka bir ceset bulsanız da benim için fark etmez. Tanrı aşkına, sadece böyle bir şeyi yemek saati yapmayın!” Hepimize neşeli bir şekilde el sallayıp, arabasına doğru ilerlemeye başladı.</p>

  <p class="normal">“Çavuş aceleciliğinin cezasını çok ağır çekti,” diyerek gülümsedi Vance. “Sanırım kaldığımız yerden devam etsek iyi olur.”</p>

  <p class="normal">Stamm iç kapıyı anahtarıyla açtı, evin loş antresine girdik. Gündüz saatinde olmasına rağmen, evin dün akşam fark ettiğim yoğun, bunaltıcı havasını yeniden hissettim. Dışarıdan sızan gün ışığı bile evin içindeki karanlık, tarih öncesini anımsatan bu atmosferi yok edemiyordu. Kütüphaneye yaklaştığımızda içeriden gelen mırıltılar, bize tüm ev halkının burada toplanmış olduğunu anlatmaya yetti. İçeri girdiğimizde konuşmalar kesildi, Leland bizi karşılamak için kapıya doğru yaklaştı. Soğukkanlı bir adam olmasına rağmen, onun da huzursuz, geceyi dinlenmeden geçirdiği belli oluyordu. Herkesle kısa bir selamlaşmanın ardından, sesinde tuhaf bulduğum bir ifadeyle sordu: “Yeni bir şey bulabildiniz mi?”</p>

  <p class="normal">“Oh! Pek çok şey,” dedi Vance, neşeli bir sesle. “Montegue’nun kendisini elden kaçırmamız bizim için en büyük sürpriz oldu.”</p>

  <p class="normal">“Havuzda değil miymiş?”</p>

  <p class="normal">“Hayır, değilmiş,” dedi Vance, tatlılıkla. “Tamamen ortadan yok olmuş, çok gizemli değil mi?”</p>

  <p class="normal">Leland afalladı, Vance’ın yüzüne dikkatle baktı, sonra hepimize hızlıca göz gezdirdi. Bir şey söyleyecek oldu, son anda vazgeçti. “Bu arada,” diye devam etti Vance, “Montegue’nun odasına çıkıp kıyafetlerine bir göz atmayı düşünüyoruz. Bize eşlik eder misiniz?”</p>

  <p class="normal">Leland bir an kafası karışmış gibi duraksadı, sonra Heath’in taşıdığı kıyafetlerin farkına varıp, “hay Allah!” diye haykırdı. “Zavallı adamın kıyafetlerini tamamıyla unutmuştum. Onları dün akşam eve getirmeliydim... Sizce bunlarda onun kaybolmasını anlamamıza yardımcı olacak bir şeyler var mıdır?” Vance hole doğru ilerlerken, omzunu silkti. “Kim bilir?” diye mırıldandı.</p>

  <p class="normal">Stamm kapının yanında bekleyen Trainor’ı çağırarak, ayakkabıları temizlenirken Vance’ın giymesi için bir çift terlik istedi. Uşak terlikleri getirdi. Vance giyer giymez üst kata çıkmaya başladık. Montegue’nun odası, ikinci katın kuzey tarafında, anladığım kadarıyla Bayan Stamm’ın odasının hemen altında kalıyordu. Onunki kadar geniş değildi, fakat bu da diğeri gibi Ejder Havuzu’na bakıyordu. Oda küçüktü, konforlu bir şekilde döşenmişse de, evin her zaman kullanılan odalarından biri olmadığı hissediliyordu. Tahminimce, yalnızca yatılı misafir geldiğinde kullanılan bir yerdi. Şifonyerin yanındaki alçak masanın üzerinde, kapağı arkadaki duvara yaslanmış, deriden yapılmış siyah bir seyahat çantası fark ediliyordu. İçi gümüş tuvalet malzemeleriyle, bir erkeğin ihtiyaç duyabileceği kişisel eşyalarla doluydu. Geniş yatağın üzerinde katlanmış lila rengi pijamalar, yakındaki sandalyede yine aynı renkte bir sabahlık vardı.</p>

  <p class="normal">Heath soyunma kabininde bulduğu eşyaları odanın ortasındaki masanın üzerine koydu, sistematik bir şekilde aramaya başladı. Vance açık pencereye doğru ilerlemiş, havuzun arkasındaki tepeliğe bakıyordu. Havuzda dört adam, kapıları açmaya çalışıyorlardı. Çizim yapmayı bitirmiş Snitkin son kalas parçasını da mezarlığın oraya taşımakla meşguldü. Vance düşünceli bir şekilde sigarasını içerken, gözleri karşıdaki tepelikle havuz arasında gidip geliyordu. “Aslında belki de,” dedi Stamm’a dönerek, “şu kaya parçası havuzun kapıları açılmadan çıkarılsa iyi olurdu.”</p>

  <p class="normal">Stamm anlamadığım bir nedenden, bu öneriden hoşlanmamış gibiydi. “Yeterince zaman yoktu,” diye cevap verdi. “Hem o kısımda havuzun suyu sığ. Kayayı bir iki gün içinde çıkarırım.”</p>

  <p class="normal">Vance’ın adamı duyup duymadığı belli değildi ama aniden odaya dönüp ortadaki masada Çavuş’un kıyafetlerden bulduklarıyla yaptığı küçük yığınağa yaklaştı. Heath son cebi de boşalttıktan sonra Vance’a dönerek, “hepsi bu,” dedi, belirgin bir hayal kırıklığıyla. “İşimize yarayacak hiçbir şey yok burada.”</p>

  <p class="normal">Vance masanın üzerindeki nesneleri alaycı bir bakışla süzdü; platinyumdan bir zincir, saat, bir çakı, altın bir sigara tabakası ve çakmak, bir dolma kalem, iki mendil, az bir miktarda kâğıt, demir para. Sonra valize doğru yürüyüp oradaki eşyalara bir göz attı. “Burada da işe yarar bir şey yok, Çavuş,” dedi sonunda. Çavuş ona bir göz atıp, şifonyerin çekmecelerini açtı, tuvalet masasını kontrol etti, yatağın, yastıkların altına baktı ve son olarak pijamayla sabahlığı inceledi. “Her şey gayet normal görünüyor,” diyerek iç çekti, pencerenin önündeki sandalyeye otururken. “Sanırım ipucu bulabilmek için başka yerlere bakmamız lazım.”</p>

  <p class="normal">Stamm elbise dolabına gidip kapısını açtı, Leland arkasında, takip eden bir ruh gibi eşlik ediyordu. Stamm uzanıp dolabın içindeki ışığı yaktı. Omzunun üstünden içeri bakan Leland, başıyla dolabın içini işaret ederek, “tabiî ki,” dedi, hiçbir heyecan belirtisi göstermeden. “Günlük kıyafeti.”</p>

  <p class="normal">Vance hızlıca yerinden kalktı. “Hay benim aklım! Bay Leland, ben bunu tamamen unutmuştum... Rica etsem Çavuş, adamın diğer kıyafetlerini de arar mısın?”</p>

  <p class="normal">Heath dolaba doğru seğirterek Montegue’nun spor, günlük takım elbisesini ortadaki masanın üzerine koydu. Ceketinin iç cebindeki deri cüzdana sıra gelinceye kadar ceplerinden işe yarar bir şey çıkmadı. Cüzdanda ikisi zarfın içinde biri açıkta olan üç tane mektup vardı. Zarf içindeki iki mektuptan biri terzidendi, diğeri borç isteyen birinden geliyordu. Öte yandan zarfsız olan mektup, ejder cinayeti davasının en önemli ipuçlarında biriydi. Vance yüzünde düşünceli bir ifadeyle mektuba göz attı, tek bir kelime etmeden bize gösterdi. Bir kadının elyazısına ait olduğu belli olan, mavi kokulu bir kâğıda yazılmış kısa bir nottu. Üzerinde adres belirtilmemişti, tarih olarak 9 Ağustos vardı. (Bu evdeki partiden bir gün öncesine, Perşembe’ye denk gelen gündü.)</p>

  <p class="normal"><span class="ideitalik">Sevgili Monty,</span></p>

  <p class="normal2">East Road’daki kapının önünde, saat onda arabada seni bekliyor olacağım. Her zaman senin,</p>

  <p class="normal2">Ellen</p>

  <p class="normal">Notu okuyan son kişi Stamm’dı. Yüzü solmuştu, notu Vance’a uzatırken elleri titriyordu. Vance, Stamm’a bakarak imzaya yeniden bir göz attı, “Ellen... Ellen...” diye mırıldandı. “Bu isim, Bay Stamm, sizin partiye davet ettiğiniz ve son anda Güney Amerika’ya gideceği için gelemeyeceğini bildiren hanıma ait değil mi?”</p>

  <p class="normal">“Evet, o,” Stamm’ın ses tonu boğuktu. “Ellen Bruett. Bana Montegue’yu tanıdığını söylemişti. Hiçbir şey anlamadım. Neden arabasında beklesin ki? Hem Montegue âşıksa bile, niçin böyle eski moda bir yöntemle kaçsın?”</p>

  <p class="normal">“Bence bu duruma uyuyor,” dedi Leland aniden. “Montegue bu kadınla olacağını söylemek yerine ortadan kayboldu. O, Bernice’e gelip başka bir kadına âşık olduğunu itiraf edip nişanı bozamayacak kadar korkak, ahlaksız bir adamdı. Ayrıca o bir aktör. Sorumluluklarından kaçmak için böyle dramatik oyunlara başvurabilecek nitelikte bir adam. Açıkçası kişisel olarak ben bu sonuca şaşırmadım.”</p>

  <p class="normal">Vance hafif bir gülümsemeyle Leland’ı dinliyordu. “Bay Leland, henüz bir sonuca ulaşmış sayılmayız değil mi?”</p>

  <p class="normal">“Fakat, nasıl...” diye karşı çıktı Leland, belirgin bir vurguyla. “Bu not bütün durumu açıklıyor.”</p>

  <p class="normal">“Bu not pek çok şey açıklıyor,” diye ekledi Vance. “Yalnız Bay Montegue’nun havuzun kenarında tek bir iz bile bırakmadan gidip, randevusuna nasıl yetiştiğini açıklamıyor.”</p>

  <p class="normal">Leland, Vance’a açıklama bekleyen gözlerle bakarak elini piposuna attı. “Hiçbir ayak izi olmadığına,” diye sordu. “Emin misiniz?”</p>

  <p class="normal">“Ah! Ayak izleri var,” diye cevap verdi Vance. “Ama Bay Montegue’ya ait olamazlar. Ayrıca, bu ayak izleri havuz ile East Road arasında bir yerde değil... Ayak izleri, Bay Leland, havuzun dibinde.”</p>

  <p class="normal">“Havuzun dibinde mi?” Leland derin bir soluk aldı, bu arada titreyen ellerinden biraz tütün döküldüğünü fark ettim. “Ne çeşit ayak izleri bunlar?”</p>

  <p class="normal">Vance sakince gözlerini tavanda gezdiriyordu. “Bunu anlamak biraz zor. Büyük, tarih öncesi bir canlının izleriymiş gibi görünüyorlar.”</p>

  <p class="normal">“Ejderhâ!” Bu kelime Leland’ın dudaklarından bir haykırış olarak fırladı. Sonra adam sinirli bir sesle gülerek, titreyen parmaklarıyla piposunu yaktı. “Tabiî Montegue’nun yok oluşunu,” diye ekledi kesik kesik, “bu ejderhâ mitolojisi açıklayamaz.”</p>

  <p class="normal">“Eminim açıklayamaz,” dedi Vance, umursamazca. “Havuzun dibinde bulduğumuz izleri de değerlendirmeye almak zorundayız, öyle değil mi?”</p>

  <p class="normal">“Sanırım şu izleri ben de görmeliydim,” dedi asık bir suratla. “Galiba çok geç kaldım.” Pencereye ilerleyerek dışarı baktı. “Su havuza dolmaya başlamış bile...”</p>

  <p class="normal">Bu sırada koridorda duyulan ayak sesleriyle birlikte Snitkin odanın kapısında belirdi. Elinde bir tomar kâğıt vardı. “Çizimler burada Çavuş,” dedektif gergin bir sesle konuşuyordu, bu onun hâlâ havuzun dibindeki maceranın etkilerini taşıdığını gösteriyordu. “Adamlara kapıları açtırdım. Aşağıdaki setin kilidi de kapatıldı. Başka bir emriniz var mı?”</p>

  <p class="normal">“İşlerin başına dönebilirsin,” dedi Heath, çizimleri alırken. “Dışarıdaki adamların işi bittiğinde onları gönder, sonra da yolun oradaki kapıya geri dön.” Snitkin tek kelime etmeden selam vererek çıktı.</p>

  <p class="normal">Vance Heath’e doğru ilerleyip, monoklünü yerleştirerek çizimleri aldı. “Çok güzel,” dedi, takdir dolu bir sesle. “Çok yetenekli adamlar değil mi... Bu adam doğuştan ressam... Buyurun Bay Leland, havuzda bulduğumuz ayak izlerinin çizimleri bunlar.”</p>

  <p class="normal">Leland, sanırım hafiften duraksayarak, Çavuş’un yanına geçip çizimlere baktı. Çizimlere bakarken dikkatle tetkik ettim ama yüzünde herhangi bir ifade değişikliği yakalayamadım. Bakması bitince, soğuk gözlerini Vance’a doğru çevirerek, “oldukça belirgin,” dedi, hissiz bir tonla, “bu kadar belirgin izleri ne bırakmış olabilir, hayal edemiyorum.”</p>
</body>
</html>
