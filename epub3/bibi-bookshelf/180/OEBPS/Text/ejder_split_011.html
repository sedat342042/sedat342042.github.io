<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">BÖLÜM 8<br class="chapter"/>
  <br class="chapter"/>
  GİZEMLİ AYAK İZLERİ</h1>

  <p class="normal2">&nbsp;</p>

  <p class="normal2">(12 Ağustos Pazar, 11.30)</p>

  <p class="normal">Ejder Havuzu’nun boşaltılmasıyla ortaya çıkan sonuç, bizi dakikalarca süren bir sessizliğe itti. Markham’a bir göz attığımda, kaşlarını çattığını fark ettim, yüzündeki ifade bana sanki bilinmeyen bir şeyle karşı karşıya kalındığında hissedilen bir korkuyu yansıtıyor gibi geldi. Heath, aklının almadığı bir olayla her karşılaşmasındaki gibi, sert sert purosunu çiğniyor, öfkeli görünüyordu. Stamm gözleri hâlâ havuzun boşaldığı sete dikili, sanki hipnotize edilmiş gibi öne doğru eğilmişti. İçimizde en sakin görünen Vance’dı. Hafifçe kaşlarını yukarıya doğru kaldırmış, soğuk gri gözlerinde alaycı bir gülümsemeyle oldukça serinkanlı bir tavırla dikiliyordu. Deminden beri Montegue’nun cesedinin ortaya çıkmasını beklemiyormuş gibi, dudaklarında durumdan son derece memnun olduğunu gösteren bir gülümseme belirmişti.</p>

  <p class="normal">İlk konuşan Stamm oldu. “Lanetlenmiş olmalıyım,” diye mırıldandı. “Bu imkânsız, böyle bir şey mümkün değil!” Elini beceriksizce spor gömleğinin cebine atıp bir paket sigara çıkararak zorlukla bir tanesini yaktı.</p>

  <p class="normal">Vance belli belirsiz omuzlarını silkerek, “işe bak...” dedi, o da bir sigara yakmak için paketine uzandı. “Artık ayak izlerini araştırmak daha önemli bir iş haline geldi Çavuş.”</p>

  <p class="normal">Heath yüzünü buruşturdu. “Belki evet, belki hayır... Şu havuza düşmüş kaya parçasına ne dersiniz? Belki adamın cesedi onun altında kalmıştır?”</p>

  <p class="normal">Vance kafasını sallayarak: “Hayır Çavuş. O kayanın havuzun dibine gömülen kısmı en fazla on santimetre derinliğindedir. Bu kadarcık bir derinlik adamın cesedini gömemez.”</p>

  <p class="normal">Stamm, sigarasını ağzında bırakarak Vance’ın bahsettiği yere baktı: “Haklısınız. Bu konuyu böyle konuşmak pek hoş değil ama gerçek şu ki, havuzun dibi bir cesedin böyle bir kaya altında kalıp gömülemeyeceği kadar sert.” Yeniden havuzun suyunun boşaldığı sete bakıp, “Montegue’nun yok oluşunu açıklamak için başka bir açıklama bulmalıyız,” dedi.</p>

  <p class="normal">Heath kızgın ve huzursuzdu. “Pekâlâ,” diye homurdandı. Sonra Vance’a dönüp, “dün gece burada tek bir ayak izi bile yoktu. En azından Snitkin’le ben hiçbir şey bulamadık.”</p>

  <p class="normal">“Bir daha araştıralım,” diye önerdi Vance. “Snitkin’i de buraya çağıralım, böylece daha sistematik bir araştırma yapabiliriz.”</p>

  <p class="normal">Heath tek kelime etmeden beton yolda ilerlemeye başladı. Yaklaşık altı yedi metre ileride East Road kapısında bekleyen Snitkin’e ıslık çalarak seslendiğini duyduk.</p>

  <p class="normal">Markham bulunduğu yerde sinirli bir şekilde gidip geliyordu. “Sizin bir fikriniz var mı Bay Stamm?” diye devam etti. “Bay Montegue’nun cesedine ne olmuş olabilir?”</p>

  <p class="normal">Stamm hâlâ kafası karışık bir ifadeyle havuzun dibine bakıyordu. Yavaşça kafasını sallayarak, “hiçbir fikrim yok,” diye cevap verdi. Biraz duraksayarak devam etti: “Tabiî eğer yürüyerek havuzun bu tarafından çıkıp gitmemişse.”</p>

  <p class="normal">Vance tuhaf bir gülümsemeyle Markham’a sırıtarak, “tabiî bir de ejderhâ olasılığı var,” dedi, eğlenen bir sesle.</p>

  <p class="normal">Stamm aniden Vance’a doğru döndü. Konuşmaya başladığında yüzü öfkeden kızarmıştı, dudakları titriyordu. “Tanrı aşkına, yeniden bu konuya başlamayın!” diye patladı. “İşin içine şu hokus-pokusları sokuşturmadan da her şey yeterince kötü. Tüm bu olanların basit, mantıklı bir açıklaması olmalı.”</p>

  <p class="normal">“Tabiî, kesinlikle doğru,” diyerek iç çekti Vance. “Mantık her şeyin üstündedir.”</p>

  <p class="normal">Bu arada üçüncü katın balkonu gözüme takıldı, Bayan Schwarz’la Doktor Holliday, Bayan Stamm’ı nazikçe içeri sokmaya çalışıyorlardı. Az sonra Heath, Snitkin ile birlikte yanımıza döndü.</p>

  <p class="normal">Havuz suyunun azami kabarma noktası ile bulunduğumuz yer arasındaki ayak izi araştırması oldukça zaman aldı. Vance, Snitkin, Heath filtrenin bulunduğu yerden sağımızdaki kayalığın eteklerine kadar tüm alanı sistematik bir şekilde araştırdılar. Bu alan yaklaşık bir buçuk metrekare genişliğinde bir bölgeydi. Bu bölgede havuz duvarının bittiği kısım topraktı, buradan Stamm, Markham ve benim bulunduğumuz yere kadar olan kısmı ise kısa otlarla kaplıydı. Uzunca bir süre sonra kayalığın dibine kadar araştırma yaparak gitmiş olan Vance, yüzünde soru dolu bir ifadeyle bizim yanımıza döndü. “Hiç iz yok,” diye belirtti. “Montegue, kesinlikle havuzun bu tarafından çıkmamış.”</p>

  <p class="normal">Ardından ciddi, sıkıntılı bir yüzle Heath geldi. “Hiçbir şey bulamayacağımızı biliyordum,” diye öfkeyle bağırdı. “Dün akşam Snitkin’le ben el fenerlerimizle bu bölgeyi dikkatli bir şekilde aramıştık.”</p>

  <p class="normal">Markham hâlâ kayalığın zirvesine bakıyordu. “Montegue tepeye tırmanıp oradan arka tarafa atlayarak gitmiş olabilir mi?” diye ortaya bir soru sordu.</p>

  <p class="normal">Vance memnuniyetsizce kafasını salladı. “Montegue iyi bir sporcu olabilir ama kanatları yoktu.”</p>

  <p class="normal">Stamm hâlâ hipnotize olmuş gibi dikiliyordu. “Eğer buradan çıkıp gitmemişse,” dedi, “havuzdan nasıl çıktığını anlayamıyorum.”</p>

  <p class="normal">“Ama çıkmış, değil mi?” diye devam etti Vance. “Bence ortalığı biraz daha araştıralım.” Önden filtrenin bulunduğu duvara doğru ilerledi. Ne yapacağımızı bilmeden tek sıra halinde takip ettik. Filtreli duvarın yanından yürürken, yaklaşık yarısını geçtikten sonra durdu, kapatılan kapıların arkasında biriken suyun seviyesine baktı. Su filtrenin yaklaşık bir buçuk metre, kapılarınsa neredeyse iki metre aşağısındaydı. Filtre galvanize edilmiş ince bir tel şeklinde, duvarın kenarına çimentoya benzer bir harçla tutturulmuştu. Bir adamın filtrenin üzerinden ona zarar vermeden tırmanıp diğer tarafa geçmesi mümkün görünmüyordu. Vance, gördüğünden memnun bir halde ilerleyerek havuzun diğer tarafındaki soyunma kabinlerine kadar yürüdü. Havuzun istinat duvarı suyun normal seviyesinin yaklaşık bir metre yukarısında sonlanıyordu.</p>

  <p class="normal">Heath gözlemini söylemeden duramadı: “Çok açık, Montegue bu duvardan çıkmış olamaz. Şu kenardaki projeksiyonlara bakın, buradan kimseye görünmeden çıkmış olması imkânsız.”</p>

  <p class="normal">“Kesinlikle haklısınız,” diyerek onayladı Stamm. “Havuzun bu tarafından kaçmış olamaz.”</p>

  <p class="normal">Suyun boşaldığı sete doğru yürüdük. Vance, dikkatlice araya asılmış ağın sağlamlığını kontrol etti, sonra havuzun dışında kalan su yatağına inip oraları da bir şey bulmak ümidiyle inceledi. “Cesedi orada aramak anlamsız,” diye seslendi Stamm, bulunduğumuz yerden. “Geçen aydan beri ölü bir kediyi sürükleyebilecek kadar bile güçlü bir akıntı olmadı.”</p>

  <p class="normal">“Ah! Peki.” Vance adamın söylediğini kabullenip tekrar bizim yanımıza tırmandı. “Aslında cesedi aramıyordum,” dedi. “Eğer güçlü bir akıntı olsaydı bile, Montegue’nun bedeninin sürüklenmesi pek mümkün görünmüyor. Eğer boğulduysa sadece cesedinin yüzeye çıkması bile yirmi dört saati bulurdu.”</p>

  <p class="normal">“O zaman ne arıyordun orada?” diye merakla sordu Markham.</p>

  <p class="normal">“Emin ol ben de bilmiyorum dostum,” diyerek yanıtladı Vance. “Sadece göz atıp, umuyordum... Hadi havuzun diğer tarafına gidelim. Hiç ayak izi bulamadığımız o küçük alan oldukça ilgi çekici.”</p>

  <p class="normal">Geri dönerek filtreli duvarın yanından geçip ilk araştırdığımız düzlüğe geldik. Markham hissedilir bir rahatsızlıkla: “Burada ne bulmayı umuyorsun Vance? Burası ayak izi için zaten arandı?”.</p>

  <p class="normal">Vance oldukça ciddi ve düşünceliydi. “Yine de hâlâ buralarda bir yerlerde ayak izleri olabilir,” dedi, ümitsizliğini gösteren bir yüz ifadesiyle. “Bu adam havuzdan uçup gitmedi ya...” Birdenbire durdu. Gözleri biraz ilerimizdeki kuru toprak zemine takılmıştı, oraya doğru ilerleyip yere diz çöktü, kısa bir süre araştırdıktan sonra ayağa kalkıp yanımıza döndü. “İşimizi kolaylaştıracak bir ayak izi bulduğumu sandım,” diye açıkladı. “Fakat sadece sağ ayak topuğunun bıraktığı bir iz olabilir, ayak izi değilmiş.”</p>

  <p class="normal">Heath homurdanarak: “Dün akşam gördüm ama o izin hiçbir anlamı yok Bay Vance. Sanki biri oraya ağır bir kutu ya da bir valiz koymuş gibi oysa o iz haftalar öncesinden kalmış olabilir. Ayrıca havuzdan neredeyse üç metre uzakta... Ayak izi bile olsa işimize yaramaz.”</p>

  <p class="normal">Stamm sigarasını fırlatıp ellerini cebine soktu. Solgun yüzünde afallamış bir ifade vardı. “Bu durum beni hayrete düşürdü beyler. Emin olun bu olanlar hiç hoşuma gitmemeye başladı. Tüm bunlar benim hakkımda bolca dedikodu yapılacak anlamına geliyor, ben zaten bu lanet havuz yüzünden yeterince skandala konu oldum.”</p>

  <p class="normal">Vance önümüzde dikilmiş, kayalığa doğru bakıyordu. “Acaba diyorum Bay Stamm, sizin fikrinize göre Montegue bu kayalığa tırmanmış olabilir mi? Basamak görevi yapabilecek bolca çıkıntı görebiliyorum.”</p>

  <p class="normal">Stamm yılgınlıkla kafasını sallayarak: “Hayır. Bu basamakları tırmanmış olamaz. Bu çıkıntılar pek sağlam sayılmaz, aralarındaki mesafe oldukça fazladır. Ben çocukken bir kez bu kayalığa tırmanmaya kalkmıştım, bir noktadan sonra ne ileriye devam edebildim ne de geri dönebildim. Beni indirmek babamın neredeyse yarım gününe malolmuştu.”</p>

  <p class="normal">“Peki, Montegue ip kullanmış olabilir mi?”</p>

  <p class="normal">“Eeeee... Aslında evet. Bu şekilde buraya tırmanılabilir. O iyi bir sporcuydu, halatı dikkatle kullanarak bu işi yapmış olabilir. Lanet olsun, böyle bir şeyi neden yapmış olsun ki?”</p>

  <p class="normal">Markham adamın sözünü keserek, “böyle bir yöntem kullanmış olabilir Vance,” dedi, hafif bir heyecanla. “Bu havuzdan çıkmasının tek yolu bu kayalığa tırmanmakmış gibi görünüyor. Ayrıca hatırlıyorsundur, Leland bize Bayan McAdam’ın nasıl büyük bir dikkatle havuzun karşı kıyısını seyrettiğinden bahsetmişti. Ayrıca, ona bu taraftan gelen sesten bahsettiğimizde güçlü bir hayal kırıklığına uğramıştı. Belki de Montegue’nun planını sezmiştir -o plan her neyse artık-.”</p>

  <p class="normal">Vance dudaklarını kemirerek: “Uzak bir ihtimal gibi görünüyor ama... Sonuçta adam ortalıktan yok oldu, değil mi? Ortaya pek çok teori atılabilir bu durumda.” Stamm’a dönerek devam etti. “Bu kayalığın tepesine nasıl çıkabiliriz?”</p>

  <p class="normal">“Bu oldukça kolay aslında,” dedi, Stamm. “East Road’a kadar gidip Clove tarafına dönerek yokuşu tırmanırız. Görüyorsunuz, bu kayalık buraların en yüksek yeri, kayalığın etekleri yokuş aşağı inildiğinde Kızılderili yerleşiminden, Clove’un ortasından geçerek Spuyten Duyvil Nehri’nin eteklerine kadar gidiyor. Denemeye değer diyorsanız, buraya geri dönmemiz en fazla on dakika sürer.”</p>

  <p class="normal">“Bu iyi bir fikir olabilir. Ayrıca kayalığa tırmanan yokuşta ayak izi var mı diye de bir göz atmış oluruz.”</p>

  <p class="normal">Stamm, East Road’a doğru giden yola doğru başı çekti, biz de onu takip ederek evin kuzeyindeki kapıya vardık. Kapının yaklaşık yüz metre kadar ilerisinden batıya doğru dönerek Clove’un eteklerinden bizim bulunduğumuz yere doğru uzanan geniş patikayı takip ederek bir daire çizmiş olduk. Yol kayalığa doğru bir yokuş şeklinde devam ediyordu. Birkaç dakika sonra kayalığın tepesinde durmuş, yaklaşık otuz metre aşağımızda önümüze serilen havuzun boş zeminini izliyorduk. Karşı tarafımızda kalan Stamm Malikânesi hemen hemen bizimle aynı yükseklikteydi. Bastığımız yerin neredeyse tamamı kayalarla kaplıydı, sadece yaklaşık üç metrekarelik bir alanda toprak zemin göze çarpıyordu. Kayalığı tırmandıktan sonra East Road’a gitmek isteyen birinin bu toprak zemini kullanmadan geçmesi imkânsız gibiydi. Maalesef Vance, Heath ve Snitkin’in tüm dikkatli araştırmalarına, bir gece önceki yoğun yağmurun oluşturduğu uygun koşullara rağmen, oradan geçen herhangi biri olduğuna dair hiçbir ayak izi bulunamadı. Benim tecrübesiz gözlerim bile bu gerçeği tüm acılığıyla fark etmişti. Markham hayal kırıklığına uğramıştı: “Çok açık,” dedi, umutsuz bir ifadeyle, “havuzdan bu yolla çıktığı teorisi çöktü.”</p>

  <p class="normal">“Evet, korkarım haklısın.” Vance, düşünceli bir ifadeyle sigarasını yaktı. “Eğer Montegue kayalığa tırmanarak havuzdan çıktıysa, buraya geldiğinde uçmuş olmalı.”</p>

  <p class="normal">Stamm hızlıca Vance’a doğru döndü, yüzü solmuştu: “Bununla ne demek istediniz bayım? Yine şu aptal ejderden mi bahsedeceksiniz?”</p>

  <p class="normal">Vance gözlerini şaşkınlıkla açarak: “Söylediğim şey hiçbir ima içermiyordu aslında. Fakat ne demek istediğinizi anlıyorum. Piasa ya da Amangemokdom’un kanatları vardı değil mi?”</p>

  <p class="normal">Stamm Vance’a dik dik bakıyordu, sonra tuhaf bir sesle güldü. “Şu ejderhâ hikâyeleri benim de sinirlerimi bozmuş olmalı,” diyerek özür diledi. “Bugün oldukça huzursuzum.” Kayalığın uç noktasına doğru ilerleyip yeni bir sigara yaktı. “Size bahsettiğim kaya şu,” diyerek uç kısmın hemen aşağısında büyük bir kaya parçasını işaret etti. “Geçen gece havuza yuvarlanan, bu kayanın bir parçası olmalı.” Eğilip kayanın kenarına dokunarak parçayı dikkatlice inceledi. Sonra bastığımız zemindeki ince bir yarığı göstererek, “ben kayanın şuradan parçalanmasından korkuyordum. Leland ile benim dün incelediğimiz, birinin başına iş açmasından korktuğumuz kaya parçası buydu. Gerçi yağmur nedeniyle oldukça gevşemiş, hâlâ aşağıya yuvarlanma riski taşıyor.”</p>

  <p class="normal">“Evet, çok ilginç.” Vance, East Road’a doğru inen yokuşu inmeye başlamıştı bile. Havuzun yanındaki beton yoldan havuza yaklaştığımızda, Vance beni şaşırtan bir şekilde yeniden havuzun kıyısındaki küçük boş alana döndü. Filtreyle kayalık arasındaki bu küçük alan onu büyülemiş gibiydi. Havuzun yanında durarak düşünceli gözlerle yeniden havuzun dibine bakmaya başladı.</p>

  <p class="normal">Hemen arkamızda, dikildiğimiz yerin biraz gerisinde sağda, taştan küçük bir yapı fark ettim. Yaklaşık üç metre genişliğinde, bir buçuk metre yüksekliğindeydi, yapının neredeyse tamamı sarmaşıklarla sarılmıştı. Bina çok fazla ilgimi çekmemişti, Vance birdenbire Stamm’a orayı sorana kadar bu yapının varlığını unutmuştum bile.</p>

  <p class="normal">“Şu mezara benzeyen küçük yapı da ne?”</p>

  <p class="normal">“Tam dediğiniz şey,” diye cevap verdi Stamm. “Eski aile mezarlığı. Büyükbabam her zaman malikânenin bahçesine gömülmek istermiş, bu nedenle kendisi ve kendisinden sonra gelenlerin gömülmesi için bu küçük mahzeni yaptırmış. Babam oraya gömülmek istemedi, cesedinin yakılmasını tercih etti, bu nedenle mezarlık benim hayatım boyunca hiç açılmadı. Annem ise öldüğünde mutlaka buraya gömülmek istediğini söylüyor.” Stamm duraksadı, sıkıntıyla devam etti: “Açıkçası bu konuda ne yapacağımı bilmiyorum. Tüm bu arazi günün birinde şehrin bir parçası haline gelecek, biliyorsunuz artık böyle eski malikânelerin pek yaşama şansı yok. Burası bu anlamda Avrupa’ya benzemiyor.”</p>

  <p class="normal">“Medeniyetin laneti de bu,” diye mırıldandı Vance. “Büyükbabanızdan başka bu mezarlıkta yatan var mı?”</p>

  <p class="normal">“Ah! Evet,” dedi Stamm, umursamazca. “Mezarlardan birinde büyükannem var, iki halam burada yatıyor, sanırım büyükbabamın en küçük kardeşi de buradaki mozolelerden birinde. Hepsi ben doğmadan ölmüşler. Soyağacımızı gösteren aile defterinde bu bilgilerin hepsi kayıtlı ama ben bu konuya pek ilgi duymadım. Açıkçası mahzenin kapısını açmak istesem herhalde demir kapıyı dinamitlemek zorunda kalırım. Buranın anahtarı nerede, hiçbir zaman bilmedim.”</p>

  <p class="normal">”Belki anneniz nerede olduğunu bilir,” dedi Vance, sıradan bir sesle.</p>

  <p class="normal">Stamm Vance’a hızlıca bakarak: “Bunu söylemeniz çok tuhaf. Annem kimse içeri girip ölüleri rahatsız etmesin diye anahtarı sakladığını bana yıllar önce söylemişti. Zaman zaman böyle tuhaf fikirleri olur. Bunların hepsi de ortalıkta anlatılan evle ilgili hikâyeler, eski aile gelenekleriyle ilgili saplantılar.”</p>

  <p class="normal">“Ejderhâyla ilgili şeyler mi?”</p>

  <p class="normal">“Lanet olsun, evet!” Stamm hırsla dişlerini gıcırdattı. “Ejderin ailemizi koruduğu, başımız derde girince bize yardım ettiği gibi aptalca bir fikir. Bilirsiniz yaşlılar böyle fikirleri asla kafalarından atamazlar.” (Sesinde durumdan duyduğu rahatsızlığın yanında hafif bir özür dileme ifadesi var gibiydi.) “Anahtara gelince, eğer gerçekten söylediği gibi saklamışsa, yüksek ihtimalle nereye koyduğunu çoktan unutmuştur.”</p>

  <p class="normal">Vance anlayışla kafasını salladı. “Emin olun hiç sorun değil. Bu arada, misafirlerden herhangi birine bu mezarlıktan bahsettiniz mi hiç?”</p>

  <p class="normal">Stamm kısa bir süre düşündükten sonra: “Hayır. Hiçbirinin malikânede böyle bir yer olduğundan haberinin olduğunu sanmıyorum, Leland hariç tabiî. Fark etmişsinizdir, şuradaki ağaçlar buranın evin bulunduğu yerden görülmesini engelliyor, ayrıca hiç kimse bu yolu kullanarak havuza gelmez.”</p>

  <p class="normal">Vance düşünceli gözlerle karşı taraftaki yaşlı malikâneye bakıyordu, ben kafasından neler geçirdiğini anlamaya çalışırken: “Aslında, şu mezarlığa bir göz atmayı çok isterdim. İnsanda romantik bir merak uyandırıyor.” Ağaçların arasındaki yolda ilerlemeye başladı. Stamm bu işi sıkıcı bulduğunu hissettiren bir havada onu takip etti.</p>

  <p class="normal">“Mezarlığa giden bir yol var mı?” diye sordu Vance.</p>

  <p class="normal">“Ah! Evet. East Road’dan mozoleye uzanan bir yol daha var ama herhalde artık çalılıklar yüzünden kullanılmaz bir hale gelmiştir.”</p>

  <p class="normal">Vance üç metre kadar ilerleyip mezarın önüne gitti, küçük taş yapıyı bir müddet inceledi. Yapının çatısı oldukça hasar görmüştü, her an çökebilir gibi görünüyordu. Ayrıca binanın her tarafı sarmaşıklarla sarılmıştı. Duvarlar Stamm Malikânesi ile aynı malzemeden yapılmıştı. Batıya doğru bakan ve çok sağlam görünen kapısı, üzerinde ince işlemeler olan ağır bir demirden yapılmış gibiydi, antika gibi görünüyordu. Kapının önündeki yolda yosunla kaplı üç kaya parçası vardı. Stamm’ın açıklamasına göre, bu mozolenin önemli bir kısmı yerin altındaydı, bu nedenle dışarıdan bakıldığında yapının en yüksek yeri yaklaşık bir buçuk metre yüksekliğindeydi.</p>

  <p class="normal">Mahzenin yanında, yığılmış keresteyle odun parçaları fark ediliyordu. Vance bu kereste yığınının yanına gidip onları incelemeye başladı. Bu arada Stamm’a sordu: “Bu keresteler ne için burada?”</p>

  <p class="normal">“Onlar havuzun filtresini yaptırdıktan sonra arta kalan parçalar.”</p>

  <p class="normal">Vance tahtalarla ilgilenmeyi bırakıp yanımıza dönmüştü bile. Stamm yanına geldiğinde: “Buranın Manhattan şehrinin sınırları içinde olduğuna inanmak ne kadar zor.”</p>

  <p class="normal">Markham bu ana kadar, sanırım Vance’ın araştırmalarının gereksizliğinden duyduğu rahatsızlığı belli etmek adına, konuyla ilgili hiçbir şey söylememişti. Sonunda dayanamayıp rahatsızlığını, sabrının tükenmekte olduğunu belli eden bir ses tonuyla konuştu: “Çok açık ki artık burada yapabileceğimiz bir şey kalmadı Vance. Montegue’nun havuzun bu tarafından çıktığını gösterecek hiçbir iz bulamamıza rağmen, onun havuzdan çıkıp gittiğini artık biliyoruz. Belki adamın kendisini bulunca bu konuyu açıklayabilir hale geleceğiz. Bence artık buradan gitsek iyi olur.” Ses tonundaki ağırlık bana, söyledikleriyle kendini de ikna etmeye çalışıyormuş gibi hissettirdi. Sesinde olayların bu aşamada olmasından hiç memnun olmadığını düşündüren bir ifade vardı.</p>

  <p class="normal">Vance ise biraz kararsızdı. “İtiraf etmeliyim ki Markham, çıkarımın son derece mantıklı,” diyerek Markham’ı onayladı. “Yine de, Montegue’nun kaybolmasıyla ilgili hoşuma gitmeyen bir şeyler var. Eğer seni çok rahatsız etmeyecekse, havuzun dibini biraz incelemenin faydalı olabileceğini düşünüyorum.” Sonra Stamm’a dönerek: “Havuzun kapalı kapıları, akıntı içeri taşmadan daha ne kadar dayanabilir dersiniz?”</p>

  <p class="normal">Stamm, filtrenin önünde biriken suyun yüksekliğine bakarak: “Sanırım yarım saat, ya da biraz fazlası,” diye cevap verdi. “Havuzun kapıları kapatılıp akıntı kesildikten sonra akıntının durumuna göre havuz en fazla iki saat boş kalır. Eğer bu süreyi uzatırsak setin diğer tarafında kalan su taşarak çevreye zarar verir.”</p>

  <p class="normal">“Yarım saat yeterli bir zaman gibi görünüyor. Senden rica etsem Çavuş, demin mezarlığın yanında gördüğümüz keresteleri getirip, buradan Montegue’nun havuza daldığı yere kadar, havuzun dibine ince bir yol şeklinde dizer misin? Böylece herhangi bir iz varsa rahatça görürüz, hem ayaklarımız da kuru kalmış olur?”</p>

  <p class="normal">Heath bu vakaya mantıklı bir açıklama getirecek herhangi bir şeyi yapmaya son derece gönüllü olarak, yanına Snitkin’i alıp keresteleri bulunduğumuz yere taşımaya başladı. Yaklaşık on dakika içinde, bulunduğumuz yerden hemen hemen havuzun ortasına kadar ince bir yol yaptılar. Bu yol ince uzun tahtaların birbirine eklenmesiyle oluşmuştu, yaklaşık otuz santim genişliğinde, havuzun dibinden beş santimetrelik bir yükseklikteydi. Havuzun dibindeki çamurun kalınlığı pek fazla olmadığı için, ayakkabılarımız çamur olmadan dibi inceleyebilecektik.</p>

  <p class="normal">Tüm bu koşuşturma esnasında Markham hiçbir şeyle ilgilenmeden, purosunun yoğun duman bulutu içinde olup biteni seyretmişti. “Tüm bunlar zaman kaybından başka bir şey değil!” diye yakındı, Vance paçalarını sıvamış ilk tahta parçasına inmeye çalışırken. “Tanrı aşkına, orada ne bulmayı umuyorsun? Havuzun dibini buradan da rahatlıkla görebiliyoruz işte.”</p>

  <p class="normal">Vance omzunun üstünden ona şakacı bir bakış atarak cevapladı: “Dürüst olmam gerekirse Markham, hiçbir şey bulmayı ummuyorum ama bu havuz beni büyülüyor. Böyle bir gizem yuvasını incelemekten kendimi alıkoyamıyorum. Hadi gel, Çavuş’un hazırladığı köprü oldukça kuru, ya da siz hukukçuların deyişiyle susuz.”</p>

  <p class="normal">Markham isteksizce takip etti. “Birşey bulmaya dair herhangi bir umudunun olmayışını söylemen beni memnun etti,” dedi alaycı bir sesle. “Yoksa bir an için ejderhâ aradığını falan düşünmeye başlamıştım.”</p>

  <p class="normal">“Hayır,” diyerek gülümsedi Vance. “Geleneklere göre, Piasa hiç kimseye görünmez ama bazı doğu mitolojilerinde ejderler insanların karşısına güzel bir kadın biçimine bürünmüş olarak çıkarlar.”</p>

  <p class="normal">Hemen önümde yürüyen Stamm duraksayarak alnını kuruladı. “Beyler çok rica ederim şu lanet ejderlerden bahsetmeyi kesin artık.” Sesi hem kızgın, hem de korkmuş gibiydi. “Sinirlerim sabah sabah bundan daha fazlasına dayanamayacak.”</p>

  <p class="normal">“Afedersiniz,” diye mırıldandı Vance. “Sizi rahatsız etmek istememiştim.” Hemen hemen köprünün ucuna gelmişti, elini gözlerine siper ederek Stamm’a bakıp konuşuyordu. Neredeyse havuzun ortasındaydık, güneş bir cehennem sıcaklığıyla ortalığı kavuruyor, havuzun buharıyla nefes almakta güçlük çekiyorduk. Vance’a baktığımda gözleriyle dikkatli bir şekilde çamurlu zemini araştırdığını gördüm. Hepimiz tek sıra halinde dizilmiştik, Vance’ın ne bulmayı umduğu konusunda hiçbir fikrim yoktu. Vance’a duyduğum tüm saygıma rağmen, Markham gibi hissetmeye başlamıştım. Bunda sıcağın, az sonra beyin kanaması geçirecekmiş gibi hissetmemin payı büyüktü.</p>

  <p class="normal">Ben bu düşüncelerle boğuşurken Vance’ın aniden dizleri üzerine çöküp tramplenin bulunduğu tarafa bakarak, “vay, şu işe bak!” diye haykırdığını duydum. “Hay Allah! Şu işe bak!” Çok tuhaf bir şey yaptı. Monoklunu düzelterek çamurlu dibe inip keşfettiği şeyi incelemek üzere yürümeye başladı.</p>

  <p class="normal">“Ne buldun Vance?” diye sabırsız bir sesle seslendi Markham. Vance elini kaldırıp anlaşılmaz bir işaret yaptı. Heyecenlı bir sesle, “bir dakika!” dedi. “Bu tarafa doğru gelmeyin!”</p>

  <p class="normal">Biz gergin bir sessizlik içinde beklerken, dümdüz yürüyüp kayalığa doğru dönerek hafif bir yarım daire çizdi. Şimdi hemen hemen bizim durduğumuz hizadaydı. Bu arada gözlerini yerden ayırmıyordu. Biz de tüm merakımızla adım adım bulunduğumuz dar yolda onu takip ediyorduk. Kayalığın eteklerine yaklaştığında eğimli alana birkaç adım kala durdu. “Çavuş!” diye emretti, “köprünün sonunu buraya uzat.” Heath hızlıca emre uydu.</p>

  <p class="normal">Köprü yerleştiğinde, Vance üstüne sıçradı. Vance’ın sesindeki alışılmadık tondan tuhaf bir şeyle karşılaşacağımızı anlamış gibiydik. O anda bile hiçbirimiz, göreceğimiz şeyin bizi, sıradan yaşamımızın gündelik bilgilerini nasıl allak bullak edeceğini hayal edemiyorduk. Vance hafiften öne eğilip havuzun çamurlu zemininde bir noktayı işaret ederek: “İşte bulduğum şey, Markham! Bu iz havuzun ortasından başlayarak, tramplene, oradan da kayalığın dibindeki bu sığ bölüme kadar uzanıyor. Tek yönlü değil, farklı yönlere doğru izler var. Bu izler havuzun merkezinde bir daire oluşturuyor.”</p>

  <p class="normal">İlk bakışta çamurlu zemin içinde Vance’ın işaret ettiği şey anlaşılmaz gibi görünüyordu. Dikkatle bakmaya devam edince, gördüğümüz şey bizde dehşet verici bir şaşkınlığa yol açtı. Önümüzde, fazla derin olmayan çamur birikintisi içinde gördüğümüz şey, tamamı yaklaşık otuz santimetre uzunluğunda, pullarının izi de belli olan bir toynak iziydi. Sağa sola doğru karışık bir şekilde devam eden aynı izlerin devamı da görünüyordu. Ama sayısız iz arasında bizim tüylerimizi ürperten, sanki bir canavara aitmiş gibi görünen bu izlerin ucundaki üç tırnaklı bir pençe görüntüsü oldu.</p>
</body>
</html>
