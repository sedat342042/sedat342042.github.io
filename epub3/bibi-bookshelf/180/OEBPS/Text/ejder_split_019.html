<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">BÖLÜM 16<br class="chapter"/>
  <br class="chapter"/>
  KAN VE GARDENYA</h1>

  <p class="normal">&nbsp;</p>

  <p class="normal2">(13 Ağustos Pazartesi, 10.15)</p>

  <p class="normal">Markham ayağa fırladı. “Ulu tanrım! Ne demek istiyorsun?”</p>

  <p class="normal">Vance cevap vermeden kapıya neredeyse varmış, biz ona yetişene kadar o ön tarafta bıraktığı arabasına yerleşmişti. Markham’la Heath sessizce takip ediyorlardı, bense biraz şaşalamış olmakla birlikte Vance’ın peşindeydim. Buzul çukurlarından bahsederken ki tavrı beni çok etkilemişti, belli belirsiz -aklımdan geçen bazı şüpheleri kafamdan atmaya çalışarak- Montegue’nun bulunduğu yeri yeniden görmek istediğini düşünüyordum, orada ne bulmayı umduğunu açıkçası çok merak ediyordum. East Road’a doğru ilerleyip kapıdan çıktık, Clove’a doğru devam ettik. Çukurların oraya geldiğimizde Vance frene basıp arabayı park etti. Daha önce Montegue’yu bulduğumuz çukurun duvarına tırmanmaya çalışırken biraz geriden izliyorduk. Tepeye tırmandığında hiçbir şey söylemeden durdu. Hemen arkasında Heath, onun arkasında da Markham’la ben vardık. Bir an derin bir sessizlik oldu. Hiçbirimiz dehşetten konuşabilecek durumda değildik.</p>

  <p class="normal">Heath çukurun ağzına doğru biraz daha eğildi, yüzündeki korkuyu, öfkeyi fark edebiliyordum.</p>

  <p class="normal">“Vay anasını!” diye mırıldanıp istavroz çıkardı. Markham, hızlıca duvardan aşağıya atladı. Gördüğümüz manzarayla bu sakin yaz sabahı arasında inanılmaz bir tezat vardı. Yine de aklımın gerisinde bir yerlerde zaten tahmin edilen bir sonuçla karşılaştığımızı hissedebiliyordum. Orada, çukurun dibinde Alex Greeff’in cesedi duruyordu. Tıpkı Montegue gibi, aşağıya fırlatıldığı cesedin tuhaf pozisyonundan belli oluyordu. Kafasının sol tarafındaki yara ile boğazındaki morluklar bizim baktığımız yerden bile fark ediliyordu. Üzerinde ceket yoktu, gömleğinin düğmeleri göğsünü ortada bırakacak şekilde açıktı. Atletinin ön kısmı tıpkı Montegue’nun mayosu gibi yırtılmıştı, göğsünün üç yerinde aynı yaralar göze çarpıyordu. Ona bakar bakmaz, Montegue ile aynı şekilde öldüğü fark ediliyordu. Bu görüntü ejder havuzu ile ilgili tüm efsaneleri yeniden aklıma getirdi, kanımı dondurdu.</p>

  <p class="normal">Markham dalgın bakışlarını Vance’a dikmişti. “Burada olduğunu nereden bildin?”</p>

  <p class="normal">Vance’ın gözleri elindeki sigarasının ucundaydı. “Bilmiyordum,” dedi yavaş bir sesle. “Fakat Stamm bize annesinin Greeff’in kaybolduğunu öğrendikten sonraki halini anlatınca, buraya bakmanın iyi olacağını düşündüm...”</p>

  <p class="normal">“Yine mi şu ejderhâ?” Markham’ın sesi öfkeli çıkmıştı ama ses tonunda hafif bir korku sezer gibi oldum. “Şu çatlak kadının söylediklerini ciddiye almamız gerektiğini söylemeye çalışmıyorsun umarım?”</p>

  <p class="normal">“Hayır, Markham,” Vance aynı yumuşak sesle devam ediyordu. “O kadın çok fazla şey biliyor, tahminleri şimdiye kadar hep doğru çıktı.”</p>

  <p class="normal">“Bu sadece bir tesadüf,” diyerek karşı çıktı Markham. “Hadi, hadi... Biraz mantıklı olalım.”</p>

  <p class="normal">“Greeff’i öldüren her kimse, son derece mantıklı, zeki olduğu kesin.”</p>

  <p class="normal">“Tanrı aşkına! Şimdi ne yapacağız?” Markham hem öfkelenmiş, hem de kafası karışmış görünüyordu. “Greeff’in öldürülmesi işleri daha da karmaşık bir hale getirdi! Şimdi bir yerine iki tuhaf cinayet vakamız var.”</p>

  <p class="normal">“Hayır, hayır Markham,” Vance yavaşça arabaya doğru ilerliyordu. “Ben böyle olmadığını düşünüyorum. Bunların hepsi tek bir problem; artık öncekinden daha kolay bir problem. Cinayetin mantığı yavaş yavaş belirmeye başlıyor, her şey yerine oturuyor. Olayı çözmek için elimizdeki en belirgin ipucu: Ejderhâ!”</p>

  <p class="normal">“Saçma sapan konuşma!” Markham, Vance’ı hafif bir sesle tersledi.</p>

  <p class="normal">“Bu saçma değil dostum.” Vance arabaya bindi. “Havuzun dibindeki izler, Montegue’nun göğsündeki pençe izleri, şimdi de Greeff... Ayrıca tüm bunların arkasında yaşlı Bayan Stamm’ın oldukça ilgi çekici kehanetleri... Tüm bunlar bize ejder teorisini kesinlikle es geçemeyeceğimizi söylüyor. Dostum, bu oldukça ilgi çekici bir vaka.”</p>

  <p class="normal">Vance arabayı çalıştırırken Markham sessizliğe gömülmüştü. Sonra sesinde belirgin bir alayla: “Herhalde bu vakayı çözebilmek için bir ejderhâ kesip biçmemiz gerekiyor.”</p>

  <p class="normal">“Bu tamamen kafandaki ejderhânın nasıl bir şey olduğuyla ilgili,” dedi Vance, arabayı East Road’dan Stamm Malikânesi’nin yoluna sokarken.</p>

  <p class="normal">Eve vardığımızda Heath hızlıca telefona koşup Doktor Doremus’u arayarak ikinci cesedi bulduğumuzu haber verdi. Telefonun ahizesini yerine koyarken Markham’a bakarak ümitsiz bir ifadeyle nefesini koyverdi. “Bu işle nasıl baş edeceğiz hiç bilmiyorum Şef.” Yüzündeki umutsuzluk sesine de yansımıştı.</p>

  <p class="normal">Markham kısa bir an ona bakarak onaylarcasına kafasını salladı: “Ne hissettiğini anlıyorum Çavuş.” Bir puro çıkarıp ucunu dikkatle keserek yaktı. “Her zamanki yöntemlerimiz bu kez işe yaramayacakmış gibi görünüyor.” Onun da kafasının karışık olduğu belliydi.</p>

  <p class="normal">Vance üst katın merdivenlerine bakarak holün ortasında duruyordu. “Hayır,” diye mırıldandı bize doğru bakmadan. “Alışıldık metotlar bu vakada işe yaramaz. Her iki cinayetin çözümü de bizim düşündüğümüzden çok daha derinlere uzanıyor. Katilin ya da katillerin birden fazla hesapla hareket ettiği, konunun kesinlikle bu evin sakinleriyle, etkileriyle tuhaf bir şekilde bağlantılı olduğu su götürmez...” Konuşmasını tamamlar tamamlamaz kafasını tekrar merdivenlere doğru çevirdi. Bu sırada Stamm’la Leland ikinci katın merdivenlerinde gözüktüler. Vance hemen onlara seslendi: “Beyler, lütfen misafir odasına iner misiniz? Size verecek yeni haberlerimiz var.”</p>

  <p class="normal">Oturma odası azıcık da olsa serindi, güneş evin henüz bu tarafına ulaşmamıştı. Vance batıya bakan pencereye gidip oradan bir süre dışarıyı seyretti. Sonra kapının girişinde dikilen Stamm’la Leland’a dönerek: “Greeff’i bulduk. Ölmüş, Montegue’nun cesedini bulduğumuz çukura onun da cesedi atılmış.”</p>

  <p class="normal">Stamm’ın rengi attı, nefesi kesildi. Oysa Leland’ın ifadesinde hiçbir değişiklik yoktu... Piposunu ağzından çıkararak: “Öldürülmüş, değil mi?”</p>

  <p class="normal">Vance cevap vermeden kafasını salladı. “Oldukça karışık bir vaka. Montegue’nun yaralarının aynısı onda da var. Açıkçası aynı teknik ikinci kez başarıyla uygulanmış gibi görünüyor.”</p>

  <p class="normal">Stamm bulunduğu yerde hafiften sallandı, sanki bayılacak gibiydi. “Ulu tanrım!” diye mırıldandı derin bir nefes alırken. Leland hemen kolundan tutup bir sandalyeye oturttu. “Otur Rudolf,” dedi, kibarca. “Greeff’in kaybolduğunu öğrendiğimizden beri sen de ben de az çok böyle bir sonuç bekliyorduk.”</p>

  <p class="normal">Stamm çöker gibi sandalyeye oturmuş, görmeyen gözlerle etrafına bakıyordu. Leland, Vance’a dönerek: “Bütün sabah çok endişeliydim. Greeff’in kendiliğinden çekip gitmediğinden şüpheleniyordum... Bir şey öğrenebildiniz mi peki?”</p>

  <p class="normal">Vance kafasını salladı. “Hayır, hiçbir şey bulamadık. Sanırım Greeff’in odasına bir göz atmamız gerekiyor. Hangisinin onun odası olduğunu biliyor musunuz?”</p>

  <p class="normal">“Evet,” diye yanıtladı Leland. “Size memnuniyetle gösteririm.”</p>

  <p class="normal">Tam odadan dışarı çıkmak üzereydik ki Stamm’ın telaşlı sesi bizi durdurdu. “Bir dakika, bir dakika!” Sandalyesinden telaşla fırlamıştı. “Size söylemem gereken bir şey var! Bunu daha önce söylemeliydim ama tanrı yardımcım olsun, korkmuştum!”</p>

  <p class="normal">Vance soru dolu bakışlarını adama dikmişti. “Neymiş o?” diye sordu, sert bir sesle.</p>

  <p class="normal">“Dün geceyle ilgili,” Stamm yeniden sandalyeye oturmuştu, elleri güç almak istercesine sandalyenin kenarlarını kavramıştı. “Ben odama çıktıktan kısa bir süre sonra, Greef kapımı çaldı. Ben de odaya aldım. Uykusunun henüz gelmediğini söyledi, birlikte birer kadeh daha bir şeyler içmeyi önerdi. Yaklaşık bir saat kadar sohbet ettik...”</p>

  <p class="normal">“Ne hakkında konuştunuz?” diyerek adamın sözünü kesti Vance.</p>

  <p class="normal">“Önemli şeyler değildi. Biraz ekonomiden bahsettik, gelecek bahara güney denizlerine yeni bir gezi yapmaktan falan söz ettik... Sonra Greeff saatine bakıp ‘gece yarısı olmuş, yatağa girmeden kısa bir yürüyüş yapsam iyi olur.’ diyerek odadan çıktı, merdivenlerden inen ayak seslerini duydum, sonra da ön kapının açılan sürgüsünün sesini... Biliyorsunuz ya, odam hemen bu merdivenlerin üstünde. O çıkınca ben de çok yorgun olduğum için hemen yatağa girdim. İşte, hepsi bu.”</p>

  <p class="normal">“Peki, bunu bize daha önce söylemekten niye korktunuz?” diye sordu Vance, soğuk bir sesle.</p>

  <p class="normal">“Bunun nedenini tam olarak ben de bilmiyorum.” Stamm biraz da olsa rahatlamış, sandalyesinin arkasına yaslanmıştı. “Dün gece bunlar olup biterken aklıma kötü bir şey gelmedi. Greeff bu sabah ortalıktan kaybolunca, dün akşam onu en son gören kişinin ben olduğumu fark ettim. Yine de bunu söylemek için bir sebep yok diye düşündüm, fakat siz az önce onu ne halde bulduğunuzu söyleyince, ben... Bilmeniz gerektiğini düşündüm...”</p>

  <p class="normal">“Sizi anlıyoruz,” dedi Vance, hafifçe yumuşamış bir sesle. “Bu koşullar altında böyle hissetmeniz son derece normal.”</p>

  <p class="normal">Stamm kafasını sallayarak müteşekkir gözlerle ona baktı. “Lütfen Trainor’a bana biraz viski getirmesini söyler misiniz?” diye sordu hafif bir sesle.</p>

  <p class="normal">“Tabiî.” Vance arkasını dönerek odadan çıktı.</p>

  <p class="normal">Uşağı Stamm’a gönderdikten sonra üst kata çıktık. Greeff’in odası koridorda, Stamm’ınkinden sonra ikinci odaydı. Kapı kilitli değildi, hep birlikte içeri girdik. Trainor’ın söylediği gibi yatak hiç bozulmamıştı, pencereler kapalıydı. Oda Montegue’nun odasının bir benzeriydi ama eşyaları diğer odaya göre biraz daha lüks sayılırdı. Birkaç tuvalet malzemesi aynalı komidinin üzerinde duruyordu, bir pijamayla sabahlık yatağın ayakucuna katlanarak konmuştu. Pencerenin yanındaki sandalyenin üzerinde Greeff’in hafifçe kırışmış takım elbisesi duruyordu. Masanın yakınlarında, yerde, Gladstone bir valiz vardı.</p>

  <p class="normal">Greeff’in eşyalarını araştırmak kısa sürdü. Vance önce gardroba bir göz attı, spor bir takım elbiseyle kahverengi bir takım daha vardı, ikisinin de ceplerinden işe yarar bir şey çıkmadı. Yemek için kullandığı takım elbiseyi araştırmak da bize pek yardımcı olmadı. Abanozdan yapılmış bir sigara ağızlığı, siyah bir sigara tabakası, iki adet büyük mendil. Banyoda ya da tuvalet eşyalarının arasında da alışılmışın dışında bir şeyle karşılaşmadık: Tıraş malzemeleri, diş fırçası, macun, tıraş sonrası kullanım için biraz da pudra. Valizin içinde de dikkate değer bir şey yoktu. Vance bu arama-tarama çalışması sırasında hiçbir şey söylememişti ancak bu işi yaparken ki hevesliliği bir şeyler bulma ümidinde olduğunu bana düşündürtmüştü.</p>

  <p class="normal">Markham da Vance için aynı şeyi hissetmiş olmalı ki: “Hadi Vance, bu odada ne bulmayı umduğunu bize de söylesene?”</p>

  <p class="normal">Vance duraksayarak bize doğru döndü. “Ben de çok emin değilim... Ama bir şeyler bulabileceğimizi düşünüyordum. Ne olduğunu sakın sorma, işe yarayacak bir şeyler çıkar diye umuyordum...” Tuhaf bir şekilde gülümseyip odadan çıktı, biz de onu takip ettik. Merdivenlere ulaştığımızda Doktor Holliday’in yukarı çıkmakta olduğunu fark ettik. Birbirimizi selamladık. Tam aşağıya doğru inmek üzereyken, Vance ani bir fikirle durdu. “Acaba, doktor,” diye sordu. “Benim de sizinle gelmemin bir sakıncası var mı? Bayan Stamm’a sormam gereken son derece önemli bir konu var da, emin olun ona fazla rahatsızlık vermeyeceğim.”</p>

  <p class="normal">“Buyurun,” dedi doktor, ifadesini hiç değiştirmeyerek üçüncü katın merdivenlerini tırmanmaya başladı.</p>

  <p class="normal">Bayan Schwarz bize kapıyı açtığında Bayan Stamm sırtı odaya dönük pencereden dışarısını izliyordu. Odaya girince gözlerini yavaşça bize doğru çevirdi. Gözlerinde neşeli sayılabilecek bir ifade vardı, fakat dudakları gülümsemekten son derece uzak, sımsıkı kapalıydı. Vance doğrudan kadına doğru ilerleyerek ona birkaç adım kalıncaya kadar devam etti. Yüzü son derece ciddi, ifadesi kararlıydı. “Bayan Stamm,” dedi sert bir sesle, “bu evde korkunç şeyler oluyor. Olmaya da devam edecek, eğer bize yardım etmezseniz. Gerçekleşeceğini düşündüğüm bu kötü şeyler, sizi de mutlu etmeyecek. Tüm sorumluluk Stammlar’ın düşmanı olmayanların üstüne kalacak, ailenizin koruyucusu olarak gördüğünüz ejderhânın bu olanlardan sorumlu tutulması mümkün değil.”</p>

  <p class="normal">Kadının gözlerine korku dolu bir bakış yerleşmişti. “Size nasıl yardım edebilirim ki ben?” Sesi neredeyse monotondu, sanki kelimeler dudaklarından iradesinin dışında dökülmüş gibiydi.</p>

  <p class="normal">“Bize söylemelisiniz,” Vance aynı ciddi ses tonuyla devam ediyordu, “aile mezarlığının anahtarını nereye sakladığınızı bilmemiz gerekiyor.”</p>

  <p class="normal">Kadının gözleri sanki Vance’ın söylediklerine fiziksel bir tepki gösteriyormuşçasına hafifçe kapandı, uzun, derin bir nefes aldı. Belki bunu sadece ben uydurmuş olabilirim ama sanki Vance’ın söyledikleri bana kadını rahatlatmış gibi geldi. Sonra kadının gözbebekleri yeniden büyüdü, üzerine ani bir soğukkanlılık gelmiş gibiydi. “Tek istediğiniz bu mu?” diye sordu.</p>

  <p class="normal">“Sadece bu madam, bunu öğrenmek bizim için çok çok önemli. Size söz veriyorum, kararınız asla ölülerinizin rahatsız edilmesine neden olmayacak.”</p>

  <p class="normal">Kadın bir müddet sessizce Vance’a baktı. Sonra yavaşça pencerenin önündeki geniş koltuğa oturdu. Sakin bir kararlılıkla elini üzerindeki sabahlığın sol cebine soktu, cebinden küçük bir aziz heykeli çıkardı. Bu heykelciğin üst kısmı açılıyordu, böylece küçük bir çanta gibi de kullanılıyordu. Kadın heykeli ters çevirip elinde salladı, avucuna küçük bir anahtar düştü. “Bayan Schwarz,” dedi hükmeden bir sesle, “bu anahtarı al, elbise dolabındaki küçük sandığın yanına git.”</p>

  <p class="normal">Bayan Schwarz uysal bir tavırla anahtarı aldı. Sağdaki duvarda bulunan beyaz kapıdan çıkarak loş ışıkta kayboldu. “Evet, Bayan Stamm,” diye seslendi kadın. “Şimdi sandığı açıp kapağını kaldır,” diyerek sonraki emrini bildirdi. “Orada gördüğün keten örtüleri dikkatlice kaldır. Sağ tarafta, arkada masa örtüsüne sarılmış eski bir mücevher kutusu var. Kutuyu buraya getir.”</p>

  <p class="normal">Vance’ın sessizce pencereden havuzu izlemesiyle geçen birkaç dakikadan sonra, Bayan Schwarz elinde leylak rengi bir kadifeyle kaplanmış güzel bir kutuyu taşıyarak içeri girdi. Kutunun kapağı oval bir görüntüye sahipti, üzerinde metal işlemeler vardı. “Onu bu beye ver,” dedi Bayan Stamm, gözleriyle Vance’ı göstererek. “Mezarlığın anahtarı onun içinde.” Vance yaklaşarak kutuyu aldı. Kutunun kapağını yavaşça açarken Markham merakla omzunun üzerinden eğilmiş kutuya bakıyordu. Kısa bir sessizlikten sonra Vance kutuyu kapattı, yeniden Bayan Schwarz’a verdi. “Yerine koyabilirsiniz,” dedi, anlayamadığım bir ifadeyle. Sonra Bayan Stamm’a dönerek başıyla selamladı: “Bize yardım ettiğiniz için çok teşekkürler. Emin olun bize güveninize layık olmaya çalışacağız.”</p>

  <p class="normal">Bayan Stamm’ın yüzünde iğneleyici bir gülümseme belirdi. “Tatmin oldunuz mu?” diye sordu. Sesinde hem kinaye hem de zafer havası vardı.</p>

  <p class="normal">“Kesinlikle.”</p>

  <p class="normal">Sonra odadan çıktık. Doktor Holliday hastasıyla kalmıştı. Yeniden koridora ulaştığımızda Bayan Schwarz kapıyı arkamızdan kapatır kapatmaz Markham, Vance’ın koluna girdi. “Buraya baksana sen!” dedi keskin bir fısıltıyla, “ne yapmaya çalışıyordun? Seni boş bir kutuyla vazgeçirdiğini sanmasına izin mi vereceksin?”</p>

  <p class="normal">“Ama vazgeçiremedi, değil mi?” dedi Vance, hafif bir sesle. “Kadın kutunun boş olduğunu bilmiyordu. Anahtarın orada olduğunu sanıyor. Neden kutunun boş olduğunu söyleyip onu üzelim ki?”</p>

  <p class="normal">“Bu anahtar ne işe yarayacak ki?” diye kızgın bir sesle sordu Markham.</p>

  <p class="normal">“Benim bulmak istediğim de bu zaten.” Markham’ın başka bir şey söylemesine izin vermeden Vance, tüm olup biteni sessiz bir şaşkınlık içinde izlemiş Leland’a dönerek, “Bize Tatum’un odasını gösterir misiniz lütfen?” diye sordu.</p>

  <p class="normal">Şimdi hemen hemen ikinci kata inmiştik bile... Leland artık kendini merakına teslim edip her zaman ki serinkanlı tavrını bırakarak, “Tatum’un odası mı?” diye tekrar etti, sanki doğru duyup duymadığını kontrol etmek istercesine. Fakat hemen kendini toparladı. “Odası bu katta, koridorun diğer ucunda. Stamm’ın ve Greeff’in odalarının ortasındaki oda.”</p>

  <p class="normal">Vance, Leland’ın gösterdiği odaya doğru ilerledi. Kapı kilitli değildi, iterek içeri girdi. Biz de şaşkın, sessiz takip ediyorduk. Markham, Vance’ın bu odayı ziyaret etmek istemesini Leland’dan daha büyük bir şaşkınlıkla karşılamıştı. Vance meraklı gözlerle bakıyor, arada bir şey söylemek ister gibi dudakları kıpırdatsa da kendini tutuyordu. Vance odanın ortasına kadar ilerledikten sonra durdu, odadaki her parça eşyayı tek tek gözleriyle incelemeye başladı. Heath’in yüzü sert, aynı zamanda kararlıydı. Bir süre Vance’ın konuşmasını bekledikten sonra, “adamın eşyalarını çıkarıp aramamı ister misiniz?” diye sordu. Vance düşünceli bir ifadeyle hafifçe kafasını salladı. “Buna gerek kalacağını sanmıyorum Çavuş. Belki de yatağın altına, elbise dolabının önüne, yere bir göz atabilirsin.”</p>

  <p class="normal">Heath el fenerini çıkararak diz çöküp yatağın altına baktı. Kısa bir araştırmadan sonra suratı asılmış bir halde ayağa kalktı. “Burada bir çift terlikten başka hiçbir şey yok.” Elbise dolabının oraya gidip oraya da bir göz attıktan sonra, “sadece birkaç çift ayakkabı,” dedi. Bu arada Vance pencerenin önündeki komidine gitmiş, çekmeceleri dikkatle araştırıyordu. Sonra aynı şeyi şifonyere de yaptı. İşi bittiğinde yüzünde belirgin bir hayal kırıklığıyla dönüp bir sigara yaktı. Gözlerini odada gezdirmeye devam ederken, en son yatağın kıyısındaki küçük sehpada durdu. “Son bir şans daha,” diye mırıldandı, hızlıca sehpanın yanına giderek tek çekmeceyi açtı. “Ah! Evet!” Çekmeceye uzanıp bizim göremediğimiz bir şeyi aldı. Sonra Leland’a doğru ilerleyerek elindekini havaya kaldırdı: “Mezarlığın anahtarı bu mu Bay Leland?”</p>

  <p class="normal">“Evet, anahtar bu,” dedi Leland, kısaca.</p>

  <p class="normal">Markham ileri atıldı, öfkeden yüzü kızarmıştı. “Anahtarın burada olduğunu nasıl anladın?” diye sordu öfkeyle. “Bu ne anlama geliyor?”</p>

  <p class="normal">“Burada olduğunu bilmiyordum eski dostum.” Vance abartılı bir sevimlilikle konuşuyordu. “Ne anlama geldiğini de bilmiyorum. Sanırım şimdi şu mezarlığa bir göz atmanın zamanı geldi, değil mi?” Odadan çıktığımızda Vance ciddi bir yüzle Leland’a dönerek: “Siz lütfen burada kalın. Kimseye ama hiç kimseye anahtarı bulduğumuzu söylemeyin.” Sesi çelik gibi sertti.</p>

  <p class="normal">Leland da onun bu halinden etkilenmiş gibiydi. Fark edilir bir uysallıkla başını sallayarak onayladı. “Tabiî ki isteğinize saygı göstereceğim.” deyip kütüphaneye doğru ilerledi.</p>

  <p class="normal">Vance hızlıca ön kapıya doğru ilerledi. Evin çevresinden kuzeye doğru dolanarak, havuzun yanındaki merdivenleri, filtreli duvarı geçip küçük beton yoldan East Road’a doğru ilerledik. Kimsenin bizi göremeyeceği kadar evden uzaklaştıktan sonra Vance, mezarlığa çıkan sarmaşıklı yola saptı. Mezarlığa vardığımızda cebinden anahtarı çıkarıp anahtar deliğine yerleştirerek çevirdi. Kapının kilidinin kolayca açıldığını görmek beni oldukça şaşırttı. Vance ağır kapıya doğru omzuyla hafiften yüklenerek kapıyı ardına kadar açtı. İçerisi oldukça karanlıktı ve tozlu görünüyordu.</p>

  <p class="normal">“Senin el fenerini kullanalım Çavuş,” dedi Vance, içeriye doğru girerken. Heath aceleyle el fenerini uzatırken hepimiz mezarlığa girmiştik. Sonra Vance dikkatlice kapıyı arkamızdan ittirdi. Elindeki feneri duvarda, yerde gezdirdi. O sıcak yaz gününde bile içeride yarı gömülü mozolelerin, sıvayla kaplanmış duvarların, yerde yıllar içinde rengini kaybetmiş mermer zeminin, tahta tabutların yarattığı atmosfer dışarıdaki hayata inat insanın tüylerini diken diken etmeye yetiyordu. Etrafa bir göz attıktan sonra Vance, yere diz çöküp zemini dikkatle incelemeye başladı. “Yakın zamanda birisi burada gezinmiş,” dedi. Feneri tabutların arasında mermer karoların üzerinde gezdirirken birden bire durdu. Yerdeki karolardan birinin üzerinde iki kara leke göze çarpıyordu. Vance bu lekeye doğru yaklaştı. Işık yaklaştıkça bu karartının aslında kırmızı olduğu ortaya çıkıyordu. En sonunda yeterince yaklaşıp durduğunda, “bu kan olmalı Markham,” dedi, kuru bir sesle. Sonra feneri bu noktanın çevresinde gezdirmeye devam etti. Artık her bir mermer karoyu sistematik bir biçimde gözden geçiriyor gibiydi. Sonra birdenbire ilerideki mozolelerden birine doğru hızlıca ilerleyip gözlerimin ışığı takip etmesine rağmen göremediğim bir şeyi eğilerek yerden aldı. “Vay canına! İşte bu çok ilgi çekici!” El fenerinin ışığında elindekini bize gösterdi. Dikkatle baktığımız şey, biraz hırpalanmış olmasına rağmen hâlâ taze görünen beyaz bir gardenyaydı.</p>

  <p class="normal">“Tahminimce bu Greef’in gardenyası.” Vance’ın sesi hafif ve ürkütücüydü. “Hatırlarsanız dün onunla konuştuğumuzda yakasına bir tane takmıştı. Bu sabah çukurun dibinde bulduğumuzda yakasında gardenyası yoktu!”</p>
</body>
</html>
