<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">BÖLÜM 19<br class="chapter"/>
  <br class="chapter"/>
  EJDERHÂNIN İZLERİ</h1>

  <p class="normal1">&nbsp;</p>

  <p class="normal2">(13 Ağustos Pazartesi, 13.00)</p>

  <p class="normal">Vance’ın apartmanına doğru yol alırken aniden bastıran bir yağmura tutulduk. Stamm Malikânesi’nden henüz ayrılmadan, bulutlar batıda toplanmaya başlamıştı ama yağmur yağacağına dair bir işaret yoktu. Broadway yoluna girdiğimizde nem dayanılmaz bir hal almıştı. Yaklaşık 13.30 gibi Vance’ın evine geldiğimizde, fırtına East River’a doğru kaymış, güneş yeniden parlamaya başlamıştı. Böylece yemeğimizi terasta yeme şansımız oldu. Yemek boyunca Vance belirgin bir şekilde vakayı konuşmaktan kaçındı, Markham da bir iki başarısız denemeden sonra zorlamaktan vazgeçti. Yemeğimizi sessizlik içinde tamamladık.</p>

  <p class="normal">Saat 14.00’ı biraz geçe, Vance masadan kalktı, bizi birkaç saat yalnız bırakmak zorunda olduğunu belirtti. Markham buna çok şaşırmıştı. “Fakat Vance,” diye karşı çıktı, “herşeyi böyle bırakamayız. Hemen bir şeyler yapmamız gerekiyor... Sen gerçekten çıkmak zorunda mısın? Nereye gidiyorsun?”</p>

  <p class="normal">Vance ilk soruyu duymazdan gelerek, “Alışveriş yapmaya gidiyorum,” dedi, kapıya doğru ilerlerken. Markham bu cevabı duyunca ayağa fırlamıştı. “Alışveriş mi? Tanrı aşkına, böyle bir zamanda ne alışverişine gidiyorsun?”</p>

  <p class="normal">Vance Markham’a dönüp garip bir gülümsemeyle, “Kıyafet, sevgili dostum,” dedi. Markham afallamıştı, yeniden ağzını açmasına fırsat kalmadan Vance atıldı: “Seni sonra ofisinden arayacağım.” Baştan savma bir el sallamayla odanın kapısından kayboldu. Markham tek bir kelime etmeden kendini bir sandalyeye bıraktı. Şarabını bitirdi, yeni bir puro daha yaktı. Sonra da bir taksi çağırıp ofisine döndü.</p>

  <p class="normal">Ben evde kalıp son zamanlarda ihmal ettiğim işlerimle uğraştıysam da bir işle uzun süre ilgilenmeyi başaramayarak kütüphaneye döndüm ve Vance’ın özel olarak yaptırdığı kısa-dalga radyosunu karıştırmaya başladım. Berlin radyosunda güzel bir Brahm senfonisi yakaladım. Akademische Fest-Ouverture’ü ve e-minör senfonisini dinledikten sonra radyoyu kapattım, Vance’ın bana havale ettiği bir satranç bulmacasını çözmek için çalışmaya başladım.</p>

  <p class="normal">Vance apartmana saat 16.00 gibi döndü. Elindeki orta büyüklükte, kahverengi bir kâğıda sarılmış paketi ortadaki masanın üzerine bıraktı. Bana selam verirken son derece ciddi görünüyordu. Vance’ın geldiğini duyan Currie bastonuyla şapkasını aldığında: “Onları buraya bırak. Az sonra yeniden çıkacağım. Ama şu masanın üzerindeki paketi benim için küçük bir çantaya koyarsan sevinirim.” Currie masanın üzerindeki paketi alarak yatak odasına gitti.</p>

  <p class="normal">Vance pencerenin önündeki en sevdiği koltuğa rahatça yerleşirken bir sigara yaktı. “Markham ortalıkta yok sanırım, ha?” diye mırıldandı kendi kendine. “Burada benimle 16.00’da buluşması için onu Whitehall Caddesi’nden aramıştım hâlbuki.” Saatine baktı. “Bana biraz kızgındı. Umarım gelir. Bu çok önemli.” Ayağa kalkıp odada gezinmeye başladı. Anladığım kadarıyla kafası çok meşguldü.</p>

  <p class="normal">Currie elinde küçük bir çantayla döndü. Çantayı yere bırakıp emirleri beklemeye başladı. “Çantayı arabanın bagajına koy lütfen,” dedi Vance, dalgın gözlerle. Currie yukarı çıktıktan kısa bir süre sonra kapı zili çaldı. Vance canlandı. “Bu Markham olmalı.”</p>

  <p class="normal">Birkaç dakika sonra Markham kütüphaneye girdi. “Evet, işte buradayım,” dedi, bizi selamlamak için tek bir kelime bile etmeden. “Senin tuhaflıklarına niye boyun eğiyorum, tanrı bilir.”</p>

  <p class="normal">“Hadi ama huysuzluk yapmak istememiştim,” dedi Vance, yatıştırmaya çalışarak.</p>

  <p class="normal">“Eee, istediğin kıyafeti alabildin mi bari?” diye sordu Markham alaycı bir sesle.</p>

  <p class="normal">Vance kafasını salladı. “Oh! Evet. Fakat tüm aldıklarımı kendim getiremedim. Sadece ayakkabılar, eldivenler. Onları da arabaya koydurdum zaten.”</p>

  <p class="normal">Markham hiçbirşey söylemeden durdu. Vance’ın bu cümleleri söyleyiş şeklinde bir tuhaflık vardı. “Aslında Markham, düşündüm ki, biz bu son iki gündür olup biten tuhaflıkların makul bir açıklamasını bulabiliriz.”</p>

  <p class="normal">“Kılık kıyafet düzerek mi?” diye sordu Markham, iğneleyici bir ses tonuyla.</p>

  <p class="normal">Vance heyecanlı bir şekilde kafasını salladı. “Evet, evet, öyle... Tam söylediğin gibi, yeni bir kıyafetle... Eğer haklıysam, bu olayın gizemi bu sözlerin arkasında yatıyor. Zaten başka bir açıklaması olamaz. Bilimsel bakış açısıyla bu işin başka türlü bir açıklaması olamaz. Ayrıca kanıtlamak gerek, benim bakış açıma göre teorim bütün bildiklerimizle uyuşuyor.”</p>

  <p class="normal">Markham kütüphane masasına dayanarak dikkatli gözlerle Vance’a baktı. “Teori nedir? Kanıtlaman gereken gerçekler neler?”</p>

  <p class="normal">Vance hafifçe kafasını salladı. “Teorim bekleyebilir,” dedi, Markham’a bakmadan. “Kanıtları da burada bulamayız.” Birden canlandı, sigarasını şömineye atarak şapkasını giydi, bastonunu aldı. “Hadi, araba bizi bekliyor dostum,” diyerek devam etti canlı bir sesle. “Inwood’a gidiyoruz. Ayrıca yol boyunca bana bu konuyla ilgili hiçbir şey sormazsan sana minnettar olacağım.”</p>

  <p class="normal">O öğleden sonra Stamm Malikânesi’ne gidişimizi hiçbir zaman unutmayacağım. Yolda son olup bitenlere dair hiçbir şey konuşulmadı. Beni de Markham gibi garip bir gerginlik sarmıştı. Yol boyunca çevremizden akan manzarayı ikimizin de gözü görmedi. Hava da bu ortama uyumlu bir şekilde, son derece dayanılmazdı. Vance’ın evine giderken bizi yolda yakalayan fırtına havada hiçbir serinleme yaratmamıştı. Tam tersine, buharlaşmadan kaynaklı sıcaklık nefes aldırmaz bir hale gelmişti. Stammların evine vardığımızda, bizi Dedektif Burke karşıladı. Koridorda ilerlerken, Heath koşturarak arkamızdan yetişti. “Greeff’in cesedini götürdüler,” diyerek başladı. “Çocuklar rutin işleri hallettiler. Size verecek yeni bir haber yok maalesef. Bana sorarsanız hâlâ aynı kör kuyudayız.”</p>

  <p class="normal">Vance dikkatle Heath’e baktı. “Söyleyecek başka bir şeyin yok mu Çavuş?”</p>

  <p class="normal">Heath hafifçe yutkunarak kafasını salladı. “Son bir şey... Sormanızı bekliyordum... Bir el arabası bulduk.”</p>

  <p class="normal">“İşte bu!”</p>

  <p class="normal">“Buzul çukurunun yaklaşık on metre yakınında, East Road civarında bir çalılığın içindeydi. Geri döndüğümde Hennesey bu çalılıktan söz edince gidip göz atmak istedim. Bird Refuge ile Clove arasındaki kumlu açık alanı biliyorsunuz, aklınızdan neler geçtiğini anladığım için o alanı tekrar araştırdım. Küçük bir el arabasıyla ayak izlerine benzeyen pek çok iz buldum. Sanırım tahmininiz doğru çıktı efendim.”</p>

  <p class="normal">Markham’ın gözleri Heath ile Vance arasında gidip geliyordu. “Ne tahmini?” diye sordu, öfkeli bir sesle.</p>

  <p class="normal">“Greeff’in ölümüyle ilgili önemli detaylardan biri,” diyerek yanıtladı Vance. “Daha fazla açıklama için ben şu el arabasını inceleyene kadar beklemen gerekiyor.” Bu sırada Leland yanında Bernice Stamm ile birlikte misafir odasının kapısında belirdi. Biraz utanmış görünüyordu. “Bayan Stamm’la ben gürültüye dayanamadık,” diye açıkladı. “Bu yüzden diğerlerini kütüphanede bırakıp buraya geldik. Dışarısı çok boğucu, evin içi nispeten daha serin.”</p>

  <p class="normal">Vance adamın açıklamasını pek önemsememiş gibiydi. “Herkes hâlâ kütüphanede mi?” diye sordu.</p>

  <p class="normal">“Stamm hariç herkes. Öğleden sonrasının çoğunu havuzun diğer tarafına bir çıkrık yerleştirmeye çalışarak geçirdi. Havuza düşen kayayı çıkarmaya niyetli. Aslında benden de yardım istedi ama hava çok sıcak. Açıkçası ben de bu tip şeylerle uğraşabilecek bir ruh halinde değilim bu ara.”</p>

  <p class="normal">“Stamm şu anda nerede?”</p>

  <p class="normal">“Sanırım çıkrığı çalıştıracak bir iki adam bulmak için yola kadar gitti.”</p>

  <p class="normal">Bu arada Bernice Stamm merdivenlere doğru ilerledi. “Sanırım odama gidip biraz dinlensem iyi olacak,” dedi. Ses tonu biraz tuhaftı. Kızın merdivenden çıkışını izleyen Leland’ın gözleri endişeliydi. Sonra Vance’a dönerek, “ben de izninizi rica edebilir miyim?” dedi. “Aslında Stamm’a şu kayayı çıkarmakla ilgili yardım etmem gerekirdi ama Bayan Stamm’la konuşmam gereken bazı şeyler vardı. Kendine bile itiraf etmiyor ama bu olup bitenler onu dışarıya yansıttığından çok daha fazla yıprattı. Her an bir sinir krizi geçirebilir, ben de mümkün oldukça yanında olmaya çalışıyorum.”</p>

  <p class="normal">“Tabiî, haklısınız,” dedi Vance, adama dikkatli gözlerle bakarken. “Bayan Stamm’ı bu hale getiren yeni bir şey mi oldu?”</p>

  <p class="normal">Leland hafifçe afalladı. Sonra: “Yemekten sonra annesi beni görmek istediğini söylemiş. Meğer kadın Stamm’ın havuza girdiğini görmüş, benden onu havuzdan çıkarmamı istedi. Bunu neden istediğini açıklayamadı; sanırım yine şu ejderhâ halüsinasyonunu hatırladı. Durumu kötüleşince Bayan Schwarz’la konuşup Doktor Holliday’e telefon ettim. Doktor şimdi yukarıda, onunla birlikte...”</p>

  <p class="normal">Vance hiçbir şey söylemeden aynı bakışlarla Leland’a bakıyordu. Sonunda, “Sizden bir müddet daha buralarda olmanızı istemek zorundayız,” dedi.</p>

  <p class="normal">Leland, Vance’la göz göze geldi. “Üst kattaki kuzeye bakan terasta olacağım, eğer bana ihtiyacınız olursa lütfen bildirin.” Derin bir nefes alıp, hızlıca merdivenlere doğru ilerledi. Leland’ın uzaklaşmasından sonra Vance, Burke’e dönüp: “Biz dönene kadar buralarda ol,” dedi. “Kimsenin de havuzun ötesine geçmesine izin verme.” Burke selam verip evin kapısına doğru ilerledi.</p>

  <p class="normal">“Snitkin nerede Çavuş?”</p>

  <p class="normal">“Greeff’in cesedini yolladıktan sonra onu East Road girişine yolladım.”</p>

  <p class="normal">Vance ön kapıya doğru ilerledi. “Tamamdır, şimdi arabaya atlayıp şu beton zeminin olabildiğince uzağına giderek araştırmamıza başlayalım.” Markham şaşırmış görünüyordu, fakat bir şey söylemedi; birlikte Vance’ı takip ettik.</p>

  <p class="normal">East Road’un girişine kadar gidip Snitkin’i aldıktan sonra, havuzun ilerisindeki beton yola geldik. Vance arabayı durdurdu. Arabadan inince bagaja gidip küçük çantayı çıkardı. Sonra o önde biz arkada biraz yürüyüp havuzun güneydoğu köşesine ulaştık. Sol tarafımıza, filtreli duvarın yakınına büyük, yuvarlak, ahşaptan bir çıkrık yerleştirilmişti. Ön tarafında kalın bir halat sallanıyordu. Neyse ki Stamm henüz ortalıkta görünmüyordu.</p>

  <p class="normal">“Stamm akıllı adam,” dedi Vance, çıkrığa bakarak. “Bu çıkrıkla iyi iş çıkarmış. Tabiî o kayayı yerinden çıkarmak için biraz uğraşacak ama öte yandan bu onun için iyi bir spor olacak.” Markham sabırsızlanmaya başlamıştı. “Bu kadar yolu bana,” diye devam etti, “spor yapmanın faydalarını anlatmak için mi teptirdin?”</p>

  <p class="normal">“Sevgili Markham!” dedi Vance, yumuşak bir sesle. Sonra hafiften sıkkın bir sesle devam etti. “Aslında seni buraya bundan daha aptalca bir şey için de getirmiş olabilirim. Henüz bilmiyorum...”</p>

  <p class="normal">Beton yolun ucunda dikiliyorduk. Vance havuzun kenarını araya alarak bizden üç dört metre kadar uzaklaşmıştı. “Lütfen biraz orada kalın,” diye rica etti. “Küçük bir deney yapmak istiyorum.” Çimlerin üzerinden çamurlu zemine atladı. Havuzun dibinde kalan suya doğru biraz yaklaşarak elindeki çantayı yere koydu. Sırtı bize dönük olduğu için ne yaptığını tam olarak göremiyorduk. Öğlenki sağanaktan sonra her zamankinden daha da nemli olan bu yerde dikilip kalmıştık. Bulunduğum yerden Vance’ın önündeki çantayı açtığını görebiliyordum. İçinden bir şey çıkardı. Sonra nemli zemine doğru iyice eğildi. Yaklaşık bir dakika sonra doğrulduğunda yeniden çantaya uzandığını gördüm. Tekrar eğildiğinde iki eliyle birden zeminde bir şeyler yaptı.</p>

  <p class="normal">Markham, Vance’ın ne yaptığını görmek için biraz kıpırdandı; başarılı olamayınca derin bir iç çekip öfkeli bir tavırla ellerini ceplerine soktu. Heath’le Snitkin ise sabırla bekliyorlardı. Sonunda çantanın kapanma sesini duydum. Vance sanki havuzun zeminini inceliyormuş gibi bir müddet daha iki büklüm kaldı. En sonunda doğrulup çantayı yan tarafa koydu. Elini cebine atıp bir sigara çıkararak yaktı. Sonra yavaşça bize doğru dönüp gelin işareti yaptı.</p>

  <p class="normal">Yanına gittiğimizde çamurlu zemini işaret ederek sordu: “Ne görüyorsunuz?”</p>

  <p class="normal">Gösterdiği yere doğru eğildik, orada, çamurun üzerinde bize çok tanıdık gelen izleri gördük. Belirgin bir toynak izi, bir pençeden çıkmış gibi görünen başka bir iz daha. Markham merakla öne doğru biraz daha eğildi: “Tanrı aşkına! Vance, bunun anlamı nedir? Bunlar daha önce gördüğümüz izlerin neredeyse aynısı!”</p>

  <p class="normal">Heath’in serinkanlılığı bir an bozulur gibi olduysa da, gözlerini Vance’dan ayırmadan bakmaya devam etti ama hiçbir şey söylemedi. Snitkin ise çoktan diz çökmüş, yerdeki izleri yakından incelemeye başlamıştı.</p>

  <p class="normal">“Eee, bu izler hakkında ne düşünüyorsunuz?” Snitkin hemen cevap vermedi. Her iki izi de dikkatle incelemeye devam etti. Sonra yavaşça doğrulup düşünceli bir tavırla kafasını salladı.</p>

  <p class="normal">“Bunlar benim kopyasını çıkardığım izlerin aynısı. Yanılmadığımdan eminim, efendim.” Şimdi Heath’e doğru bakıyordu. “Önceki çizimleri yaparken bu izleri burada görmemiştim.”</p>

  <p class="normal">“O zaman burada değillerdi,” dedi Vance. “Onları size de göstermek istedim -diğerleriyle aynı olup olmadıklarından emin olmak için-. Bunları az önce kendim yaptım.”</p>

  <p class="normal">“Nasıl yaptın? Neyle?” Markham öfkeli bir sesle sormuştu.</p>

  <p class="normal">“Bugün satın aldığım kıyafetlerin bir parçasıyla,” diyerek yanıtladı Vance. “Anlıyorsun ya, yeni bir çift eldiven, bir çift ayakkabıyla.” Bu sözleri söylerken gülümsemesine rağmen bakışları sertti. Çantayı eline alıp beton zemine doğru ilerledi. “Gel, Markham,” diye seslendi, “ne demek istediğimi sana göstereceğim ama şimdi arabaya dönsek iyi olur. Burası çok bunaltıcı...”</p>

  <p class="normal">Arabaya yerleşti, biz de merakla onu izledik. Snitkin arabanın açık olan kapısının önünde, dışarıda kalmıştı. Vance elindeki çantayı açarak içinden şimdiye kadar gördüğüm en garip eldiveni çıkardı. Bilekten sonraki uzunluğu yaklaşık on beş santimetre olan, lastikten yapılmış sert bir cisim; daha da garibi başparmak yerinden hariç kalan dört parmak için sadece iki bölüm vardı. Bu haliyle bir yaratığın üç parmaklı toynağına benziyordu. “Bu eldivenler Markham,” diye açıkladı Vance, “teknik olarak iki parmaklı dalış eldiveni olarak bilinirler. Amerikan donanması standartlarında yapılmış, su altında parmakların kullanılması gereken koşullara uygun olarak tasarlanmışlardır. Sualtı çalışmalarına yardımcı olmak için üretilirler. Az önce gördüğünüz izlerden birini bu eldivenle yaptım.”</p>

  <p class="normal">Markham bir müddet nutku tutulmuş gibi konuşmadı, sonra büyülenmiş gözlerini eldivenden alıp Vance’a bakarak: “Yani havuzun dibinde bulduğumuz izlerin böyle bir eldivenle yapıldığını mı söylemeye çalışıyorsun!”</p>

  <p class="normal">Vance başını sallayarak eldiveni yeniden çantaya koydu. “Evet, bu eldivenler ejderhâ pençesine benzeyen o izleri açıklıyor... Şimdi de havuzun dibindeki ayak izlerini neyin yapmış olabileceğine bakalım.” Yeniden çantaya uzanarak, bu defa tuhaf görünüşlü, ayaklar için yapıldığı belli olan bir çift ekipman çıkardı. Tabanı kalın deriden yapılmış, küçük ince metal parçalarıyla; giriş ile topuk için olan kısmıysa enli şerit kopçalarla tutturulmuştu. “Dalış ayakkabıları, Markham,” dedi Vance. “Standart bir dalış malzemesi... Şu metal tabandaki kıvrımlara bak, kaymayı engellemesi için yapılmışlar.” Ayakkabının altını çevirdi, altı olukluydu, sanki bir otomobil lastiğine benziyordu.</p>

  <p class="normal">Uzun bir sessizlik oldu. Vance’ın bu keşfi hepimizi derin düşüncelere salmıştı. Heath’in yüzü katı, donuktu. Snitkin hâlâ merakla ayakkabılara bakmaya devam ediyordu. Kendini ilk toplayan Markham oldu. “Yüce tanrım!” dedi, kendi kendine konuşur gibi, “anlamaya başlıyorum...” Sonra Vance’a baktı. “Peki, ya kıyafet?”</p>

  <p class="normal">“Kıyafeti, ayakkabılarla eldiveni alırken gördüm ama satın almaya gerek olmadığını düşündüm; işlevini bana açıkladılar. Teorimin ispatını yapabilmek için eldivenlerle ayakkabılara ihtiyacım vardı.”</p>

  <p class="normal">Markham anlamış gibi kafasını salladıysa da gözlerinde hâlâ şüphe vardı. “Ne demek istediğini anlıyorum...” diye mırıldandı. “Buralarda bir yerlerde bir dalış kıyafeti, senin getirdiklerine benzer bir çift eldiven ve ayakkabı olmalı...”</p>

  <p class="normal">“Evet, evet. Buralarda bir yerlerde. Tabiî bir de dalış tüpü...” sesi hafifledi, gözleri donuklaştı. “El altında bir yerlerde olmalı,” diyerek ekledi. “Buraya yakın bir yerlerde.”</p>

  <p class="normal">“Bir ejderhâ kostümü!” diye mırıldandı Markham düşünceli bir sesle.</p>

  <p class="normal">“Evet, kesinlikle,” Vance sigarasını camdan dışarı fırlattı. “Bu kıyafet havuzun yakınlarında bir yerlerde olmalı. Taşıyacak zaman yoktu. Ayrıca yeniden eve götürülmüş de olmaz, bu çok tehlikeli olurdu. Ayrıca kolayca bulunabilecek bir yere de bırakılmamış... Görüyorsun ya, burada işlenen suçta pek çok ince hesap yapılmış, her şey çok dikkatlice hazırlanmış... Hiçbir şey gelişigüzel değil, şansa bırakılmamış...” birdenbire susup hızlıca arabadan fırladı.</p>

  <p class="normal">“Hadi Markham! Hâlâ bir şansımız var!” sesi çok heyecanlıydı. “Ulu tanrım! Tek bir şans! Ekipman orada bir yerde olmalı, başka bir yerde olamaz! Bu anlatılamayacak kadar iğrenç bir fikir! Ama olası... Olası...”</p>
</body>
</html>
