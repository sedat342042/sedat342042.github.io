<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">BÖLÜM 15<br class="chapter"/>
  <br class="chapter"/>
  GECE GELEN SESLER</h1>

  <p class="normal2">&nbsp;</p>

  <p class="normal2">(13 Ağustos Pazartesi, 09.30)</p>

  <p class="normal">Stamm Malikânesi’ne geldiğimizde saat henüz 10.00 olmamıştı. Markham, Vance’ı aradıktan hemen sonra hızla 38. Cadde’ye gelip bizi almıştı. Montegue cinayeti, Greeff’in ortadan kaybolduğu haberiyle birlikte Markham için son derece önemli hale gelmişti. Arabayla eve gelirken bize anlattığına göre, bu yeni gelişme ona göre bu davanın en somut gelişmesiydi, şu an için bundan daha önemli hiçbir işi yoktu. “Benim tüm şüphelerim öncelikli olarak Greeff üzerindeydi. O adamda uğursuz bir şeyler vardı, bana hep Montegue’nun öldürülmesiyle bir ilgisi var gibi gelmişti. Şimdi de kaçtığına göre onun üzerinden soruşturmaya kesin bir yön kazandırabiliriz.” dedi.</p>

  <p class="normal">Vance, “Ben bu kadar emin değilim,” diyerek sözlerine karşı çıktı. Düşünceli bir şekilde sigarasını içiyordu. “Bence bu vaka gittikçe daha karışık bir hal alıyor. Neden Greeff evi terk ederek bütün şüpheleri kendi üzerine çekmeyi istesin ki? Elimizde onun aleyhine bir kanıt yoktu. Ayrıca şehirde polisin kendisini arayacağını da bilmesi gerekir. Bu çok büyük bir aptallık Markham, rahatsız edici derecede büyük bir aptallık. Bence Greeff kesinlikle bu kadar aptal bir adam değil.”</p>

  <p class="normal">“Korku,” diye başladı Markham.</p>

  <p class="normal">“O adam korkmuyordu,” diye böldü Vance. “Eğer başka biri gitmiş olsaydı bu belki mantıklı olabilirdi... Yine de bu durum, çok kafa karıştırıcı.”</p>

  <p class="normal">“Gerçek şu ki adam gitmiş,” diyerek tersledi Markham. “Her neyse, eve varınca daha çok şey öğreneceğiz.”</p>

  <p class="normal">“Ah! Evet.” Vance, sessizliğe gömüldü.</p>

  <p class="normal">Eve vardığımızda Heath bizi keyifsiz bir şekilde girişte karşıladı. “Aman ne güzel, değil mi?” diye yakındı. “Gözlerimi üzerinden ayırmadığım tek adam evden tüyüverdi.”</p>

  <p class="normal">“Vah, vah!” diye iç çekti Vance. “Ama lütfen kendini topla da bize hikâyeyi anlat Çavuş.” Heath önde biz arkada misafir odasına gittik, Heath şöminenin önündeki yerine yerleşip anlatmaya başladı. “Önce, en iyisi,” dedi, Markham’a bakarak: “Dün öğleden sonradan başlayarak raporumu vereyim. Elimizden gelenin en iyisini yapmaya çalışarak şu Bruett denilen kadından bir iz bulmaya çalıştık fakat hiçbir şey elde edemedik. Ayrıca son dört gündür Güney Amerika’ya giden hiçbir gemi kalkmamış. Galiba Stamm’a anlattığı hikâye baştan aşağı uydurmaydı. Tüm otelleri kontrol ettik, yine bir sonuç alamadık. Daha da komiği, kadının ismi son iki haftadır Avrupa’dan ülkeye giriş yapanlar içinde de yok. Sanırım yapılacak başka bir şey yok. O kadınla ilgili bir sürü tuhaflık var, adamlarım onu bulunca bize büyük bir açıklama yapması gerekecek.”</p>

  <p class="normal">Vance anlayışlı bir ifadeyle gülümsedi. “Hevesini kaçırmak istemem ama Çavuş, bence o genç hanımı hiçbir zaman bulamayacaksınız. O kadın bir kurgu.”</p>

  <p class="normal">“Ne demek istiyorsun?” diye parladı Markham. “Notta belirtilen East Road’daki otomobil...”</p>

  <p class="normal">“Sence de gerçekten,” dedi yumuşak bir sesle Vance, “bu kadının var olmama ihtimali yok mu? Ciddiyim Çavuş, yerinde olsam o kadını bulmak için kendimi yıpratmazdım.”</p>

  <p class="normal">“O kadını arıyorum, aramaya da devam edeceğim,” dedi Çavuş, sinirli bir sesle. Sonra Markham’a dönerek: “Şimdiye kadar bildiklerimiz dışında Montegue hakkında bir şey öğrenemedik. Adamın çevresinde hep kadınlar olmuş ama yakışıklı bir aktör için bu çok normal sayılmaz mı? Her zaman parası varmış -gayet yüksek standartlarda yaşıyormuş, bol para harcıyormuş- oysa ortada görünür olarak yaptığı bir iş yok, bu kadar parayı nerden bulduğunu kimse bilmiyor.”</p>

  <p class="normal">“Peki, Cumartesi akşamı East Road’daki araba?” diye sordu Markham.</p>

  <p class="normal">“Hiçbir şey yok,” Heath hayal kırıklığına uğramıştı. “Inwood’da o arabayı gören ya da duyan hiç kimse bulamadık. Ayrıca o gece Payson Caddesi’nde görevli olan memur saat 09.00’dan sonra Inwood tarafına geçen hiçbir araba görmediğini söylüyor. Saat sekizde nöbeti devralmış, tepeden geçen her arabayı görebilecek durumdaymış. Yakınlarda bir yerde akşam olmasını beklemiş olabilir.”</p>

  <p class="normal">“Ya da,” dedi Vance, anlaşılmaz bir ifadeyle, “Inwood’dan hiç ayrılmamış olabilir.”</p>

  <p class="normal">Markham hızlıca Vance’a bir göz attı. “Ne demek istiyorsun?”</p>

  <p class="normal">Vance hafif bir el işareti yaparak omuz silkti. “Ah! Ne dedim ki? Niye her söylediğimin altında başka bir şey arıyorsun? Ben sadece şu bulunamayan araçla ilgili tahminde bulunuyorum.”</p>

  <p class="normal">Markham yutkundu. “Başka bir şey var mı Çavuş?”</p>

  <p class="normal">“Evet, bütün hizmetlileri sorgudan geçirdik, o pasta suratlı uşak da dâhil.” Heath yüzünü buruşturdu. “Yeni hiçbir şey öğrenemedik. Hiçbir şey bilmiyorlar, bu yüzden onları listeden çıkardık.”</p>

  <p class="normal">“Uşak,” diye konuşmaya dâhil oldu Vance, “liste dışı kalamaz Çavuş. Hiçbir şey bilmiyor olabilir ama onun gibi gözleri olan bir kişi her türlü şüpheyi üzerine çeker.”</p>

  <p class="normal">Heath, Vance’a dikkatli bir şekilde gözlerini kısarak baktı. “Sanırım bir şey ima ettiniz Bay Vance. Söylediğiniz şeyi anlamadım ama o adam yardım etmek istemezse bir şey söyleyebilecek biri değil.”</p>

  <p class="normal">“Senin bu soruşturmayı çözmek için adamı iğnelediğini ima etmek istememiştim Çavuş,” diye düzeltti Vance. “Fakat balık-seven Trainor’un kafası fikirlerle dolu... Her neyse... Alex Greeff’in yok olmasıyla ilgili ne diyordun? Onun havaya karışması beni çok şaşırttı.”</p>

  <p class="normal">Heath derin bir nefes alarak hafifçe kıpırdandı: “Gecenin bir yarısı ortadan kaybolmuş. Bunu kimseye fark ettirmemiş. Gece saat 23.00’a kadar, herkesin odasına çekilmesine kadar yani, ben buradaydım. Sonra görevi Snitkin’e bırakarak evime gittim. Evin ön kapısında, doğu kapısında adamlarım vardı. Hennesey evin güney tarafına göz kulak oluyordu, bürodan başka bir memur ise Bulton yolu tarafındaydı. Bu sabah 08.30’da buraya döndüğümde, Greeff gitmişti. Eviyle ofisini araştırdık, orada da değil. Sanki gerçekten ortadan yok olmuş...”</p>

  <p class="normal">“Peki, sana,” diye sordu Vance, “onun evde olmadığını kim haber verdi?”</p>

  <p class="normal">“Uşak. Beni kapıda karşıladı...”</p>

  <p class="normal">“Ah! Uşak mı?” Vance bir an düşündü. Ne dersiniz, onu buraya çağırıp bir kez de bize anlatmasını isteyelim mi?”</p>

  <p class="normal">“Bana uyar.” Heath odadan çıktı. Bir iki dakika sonra yanında Trainor’la geri döndü. Adam bir gece önce pek uyumamış gibiydi, gözlerinin altı gölgeliydi ama sanki yüzüne bir maske takmış gibi hissiz görünüyordu.</p>

  <p class="normal">“Bay Greef’in yokluğunu fark eden ilk sen miydin Trainor?” diye sordu Vance.</p>

  <p class="normal">“Evet, sanırım bendim efendim.” (Adam Vance’ın gözlerine doğrudan bakmıyordu.) “Bay Greeff kahvaltıya inmeyince, Bay Stamm onu çağırmak için beni yolladı...”</p>

  <p class="normal">“Saat kaçtı?”</p>

  <p class="normal">“Heme hemen 08.30’du, efendim.”</p>

  <p class="normal">“O saatte uyanık olan başkaları da var mıydı?”</p>

  <p class="normal">“Herkes kalkmıştı, efendim. Hepsi yemek odasındaydılar. Saat henüz çok erkendi -anlıyorsunuz değil mi- bence geçen gece kimse pek iyi uyuyamamıştı efendim. Bay Leland ile Bayan Stamm saat 07.00’dan önce aşağıya indiler, diğerleri de kısa bir süre sonra. Bay Greeff dışında, herkes efendim.”</p>

  <p class="normal">“Peki, dün gece hepsi odalarına erken mi çıkmışlardı?”</p>

  <p class="normal">“Evet, efendim, oldukça erken. Alt katın ışıklarını hemen hemen on bir gibi söndürdüm.”</p>

  <p class="normal">“En son kim kalmıştı?”</p>

  <p class="normal">“Bay Stamm, efendim. Yine oldukça fazla içmişti. Böyle söylediğim için beni affedin efendim. Fakat şu an kibarlık gösterecek zaman değil, değil mi efendim?”</p>

  <p class="normal">“Haklısın Trainor,” Vance adamı dikkatle izliyordu. “Şu an en küçük bir ayrıntı bile bizim için hayati olabilir. Eminim Bay Stamm bunun için seni sadakatsizlikle suçlamayacaktır.”</p>

  <p class="normal">Adam biraz rahatlamıştı. “Teşekkür ederim, efendim.”</p>

  <p class="normal">“Devam edelim, Trainor,” dedi Vance. “Bize bu sabahı anlatıyordun. Saat 08.30’da Bay Stamm sana seslenip Bay Greeff’i çağırmanı istedi. Sonra?”</p>

  <p class="normal">“Odasına gittim, efendim. -Bay Stamm’ın hemen yanındaki odada kalıyordu- Kapısını çaldım. İçeriden ses gelmedi, yeniden çaldım. Uzun süre kapıyı çaldıktan sonra ses gelmeyince endişelendim -bu aralar tuhaf şeyler oluyor, biliyorsunuz efendim-.”</p>

  <p class="normal">“Evet, evet. Çok tuhaf şeyler, Trainor. Devam et. Sonra ne yaptın?”</p>

  <p class="normal">“Ben, ben kapıyı açmaya çalıştım efendim.” Adamın gözleri büyümüştü ama hâlâ hiçbirimize bakmıyordu. “Kapı kilitli değildi, açtım, içeriye göz attım... Yatakta hiç yatılmamış olduğunu fark ettim. Çok heyecanlandım.”</p>

  <p class="normal">“Şimdilik tespitlerini boşver.” Vance sabırsızlanmaya başlamıştı. “Ne yaptığını anlat.”</p>

  <p class="normal">“Odaya girdim efendim, Bay Greeff’in orada olmadığından emin oldum. Sonra yemek odasına geri dönüp Bay Stamm’a onunla yalnız konuşmak istediğimi söyledim. Benimle birlikte hole geldiğinde, Bay Greeff’in odasında olmadığını bildirdim.”</p>

  <p class="normal">“Bay Stamm ne dedi?”</p>

  <p class="normal">“Hiçbir şey söylemedi, efendim. Ama yüzüne çok tuhaf bir ifade yerleşti. Merdiven sahanlığında öylece dikiliyordu. Birkaç dakika sonra beni itip hızlıca üst kata koşturdu. Ben yemek odasına dönüp servise devam ettim.”</p>

  <p class="normal">Heath burada hikâyeye dâhil oldu. “Stamm aşağıya inerken ben ön kapıdaydım. Gerçekten de tuhaf görünüyordu. Beni gördüğünde yanıma gelip Greeff’in gittiğini söyledi. Ben biraz ortalığa bakındım, gece görevde olan memurlarla konuştum. Onlar da evden çıkan hiç kimseyi görmediklerini söylediler. Sonra da Bay Markham’a telefon ettim.”</p>

  <p class="normal">Vance, nedense, oldukça şaşırmış görünüyordu. “Çok ilginç,” diye mırıldandı, kendine yeni bir sigara yakmakla meşgulken. Sigarasını yakınca uşağa dönüp, “Bay Greeff dün gece odasına gittiğinde saat kaçtı?” diye sordu.</p>

  <p class="normal">“Tam olarak bilmiyorum, efendim.” Adamın çok gergin olduğu belli oluyordu. “Bay Greeff sona kalanlardan biriydi.”</p>

  <p class="normal">“Peki, sen saat kaçta kendi işlerinle uğraşmaya başladın?”</p>

  <p class="normal">Uşak sarsıldı, zorlukla yutkunarak cevap verdi: “23.00’ı biraz geçe efendim. Bu bey –Heath’i gösterek- evden çıkar çıkmaz kapıları kapattım, sonra da odama gittim...”</p>

  <p class="normal">“Senin odan nerede?”</p>

  <p class="normal">“Bu katta efendim, mutfağın bitişiğindeki oda.” Adamın sesindeki tonlama beni şaşırtmıştı. Vance sandalyesine daha da gömülerek bacak bacak üstüne attı. “Peki, Trainor,” dedi ağır ağır, “söyle bakalım, dün gece odana gittikten sonra neler duydun?”</p>

  <p class="normal">Uşak parmaklarıyla oynamaya başlayarak hızlı hızlı nefes aldı. Cevap vermesi için bir süre beklememiz gerekti. “Ben,” sesi neredeyse mekanikti. “Birinin yan kapıdan yavaşça çıktığını duydum.”</p>

  <p class="normal">“Havuzun bulunduğu tarafa açılan kapıdan mı?”</p>

  <p class="normal">“Evet, efendim.”</p>

  <p class="normal">“Başka bir şey duydun mu? Herhangi bir ayak sesi?”</p>

  <p class="normal">Trainor kafasını salladı. “Hayır efendim, hiçbir şey.” Adamın gözleri amaçsızca odada geziniyordu. “Hiçbir şey, ta ki bir saat ya da daha sonrasına kadar...”</p>

  <p class="normal">“Ah! Demek sonra bir şey duydun?”</p>

  <p class="normal">“Bir sürgü sesi duydum...”</p>

  <p class="normal">“Başka?” Vance ayağa kalkmış adama çelik gibi bakışlarını dikmişti.</p>

  <p class="normal">Trainor parmaklarıyla daha da heyecanlı oynamaya başlayarak yerinde kıpırdandı. “Birinin yukarı çıktığını duydum, çok yavaş adımlarla.”</p>

  <p class="normal">“Hangi odaya?”</p>

  <p class="normal">“Ben, ben anlayamadım efendim.”</p>

  <p class="normal">Vance bir süre daha adama aynı bakışlarla baktı, sonra sandalyesinin arkasına doğru yürüdü. “Sence kim olabilir?” diye sordu tembel bir sesle.</p>

  <p class="normal">“Bana Bay Stamm kısa bir yürüyüş için dışarı çıkmış gibi geldi.”</p>

  <p class="normal">Vance anlayışla gülümsedi. “Bence Trainor, eğer gerçekten Bay Stamm olduğunu düşünseydin bu kadar üzülmezdin.”</p>

  <p class="normal">“Başka kim olabilir ki efendim?” diyerek zayıf bir sesle karşı çıktı adam.</p>

  <p class="normal">Vance bir süre sessiz kaldı. “Hepsi bu kadar, Trainor,” dedi sonunda. “Bay Leland’a onu burada beklediğimizi söyle.”</p>

  <p class="normal">“Peki, efendim.”</p>

  <p class="normal">Trainor sorgusunun bitmesinden son derece rahatlamış bir halde odadan çıktı, kısa bir süre sonra Leland misafir odasına girdi. Sakince piposunu tüttürüyordu. Bizi bir önceki günden daha az mesafeli bir tavırla selamladı.</p>

  <p class="normal">“Sizin de bildiğiniz gibi Bay Leland,” diye söze başladı Vance, “Bay Greeff bu sabahtan beri ortada yok. Sizin bununla ilgili bir fikriniz var mı?”</p>

  <p class="normal">Leland endişeli bir tavırla sandalyesine oturdu. “Hayır. Buradan böyle kaçması için bir neden göremiyorum.”</p>

  <p class="normal">“Ben de böyle düşünüyorum. Evdeki herhangi biriyle bu konu hakkında konuştunuz mu?”</p>

  <p class="normal">Leland yavaşça başını salladı. “Evet, kahvaltıda ve sonrasında bunu konuştuk. Herkes şaşırmış görünüyordu.”</p>

  <p class="normal">“Dün akşam evden gittiğini size düşündürecek herhangi bir şey duydunuz mu?”</p>

  <p class="normal">Leland soruyu yanıtlamadan önce hafifçe duraksadı. “Evet,” dedi sonunda. “Ama aynı zamanda dışarı çıkanın Greeff olmadığını düşündüren sesler de duydum.”</p>

  <p class="normal">“Evin yan tarafındaki kapının sürgüsünün açılmasını, yaklaşık bir saat sonra yeniden sürgülenmesini duyduğunuzu mu söylemek istiyorsunuz?”</p>

  <p class="normal">Leland şaşırmıştı. “Evet, bunu söyleyecektim. Gece yarısından biraz sonra evin yan kapısından biri dışarı çıktı fakat bir süre sonra yeniden eve girdi. Ben henüz uyuyamamıştım, kulaklarım oldukça keskindir...”</p>

  <p class="normal">“Trainor da dün gece evden birinin çıktığını, yeniden girdiğini duymuş. Ama bu gece yarısı gezgininin hangi odadan olduğunu bize söyleyemedi. Belki siz bizim için bu noktayı aydınlığa kavuşturabilirsiniz?”</p>

  <p class="normal">Leland hafiften duraksadı, kafasını salladı. “Hayır, korkarım yardımcı olamayacağım. Benim odam üçüncü kattadır, alt katımda bir sürü kişi kalıyor. Sadece şu kadarını söyleyebilirim, her kimse gürültü yapmamak için oldukça çabaladı.”</p>

  <p class="normal">Vance sorgu boyunca Leland’dan gözlerini ayırmamıştı, bu cevapla ayağa kalktı, odada gezinmeye başladı. “Sizin kaldığınız oda,” diye sordu, “havuzun bulunduğu tarafa mı bakıyor?”</p>

  <p class="normal">Leland piposunu ağzından çıkardı. Rahatsız olmuşçasına yerinde kıpırdandı. “Evet, Bayan Stamm’ın odasının manzarasıyla aynı.”</p>

  <p class="normal">“Gece yarısı evin kapısı açıldıktan sonra dışarıdan gelen herhangi bir ses duydunuz mu?”</p>

  <p class="normal">“Evet, duydum.” Leland sandalyesinde dimdik oturmuş, dikkatlice piposunu dolduruyordu. “Bazı sesler duydum, sanki iki kişi alçak bir sesle konuşuyormuş gibiydi. Sadece belli belirsiz bir mırıldanmaydı, bu nedenle kim olduklarını ya da ne konuşulduğunu anlayamadım.”</p>

  <p class="normal">“Peki, konuşanın kadın mı yoksa erkek mi olduğunu ayırt edebildiniz mi?”</p>

  <p class="normal">“Hayır. Bana kimsenin duymaması için özellikle fısıltıyla konuşuluyormuş gibi geldi.”</p>

  <p class="normal">“Bu fısıltılar ne kadar sürdü?”</p>

  <p class="normal">“Sadece birkaç saniye. Sonra sesler uzaklaştı.”</p>

  <p class="normal">“Sanki iki kişi evden konuşarak uzaklaşıyormuş gibi miydi?”</p>

  <p class="normal">“Evet, tam olarak.”</p>

  <p class="normal">Vance hızlıca ilerleyerek Leland’la yüz yüze geldi. “Dün akşam başka neye kulak misafiri oldunuz, Bay Leland?”</p>

  <p class="normal">Leland yeniden duraksadı, kendini pipo doldurma işine verdi. “Emin değilim ama,” dedi gönülsüzce, “havuzun uzak kıyısından, East Road tarafından sanki bir şeyler kazılıyormuş gibi bir ses geldi.”</p>

  <p class="normal">“Çok ilginç,” dedi Vance, adamdan gözlerini ayırmadan. “Tam olarak nasıl bir ses duyduğunuzu olabildiğince tarif eder misiniz?”</p>

  <p class="normal">Leland yere bakarak, bir süre dumana boğuldu. “Önce,” dedi, “çok hafif bir gıcırtı duydum, sanki bir metal parçası diğerinden ayrılıyor gibi, en azından ben öyle düşündüm. Sonra bir süre sessizlik oldu, arkasından aynı ses tekrarlandı. Bir süre sonra sanki ağır bir şey kumlu bir yüzeye sürtünüyormuş gibi çok hafif bir ses geldi. Ses gittikçe azaldı, azaldı, en sonunda duyulmaz oldu. Hemen hemen bir yarım saat kadar başka bir ses duymadım. En son olarak eve birinin yeniden girişiyle yeniden sürülen kapı sesini duydum.”</p>

  <p class="normal">“Bu sesler sizde belirgin bir fikir uyandırdı mı?”</p>

  <p class="normal">“Hayır, böyle bir şey söyleyemem. Hepimize evden ayrılmamamız gerektiği söylendi. Sürgü sesini duyduğumda birinin hava almak için dışarı çıktığını düşündüm. Havuzun diğer tarafından gelen seslerse oldukça belirsizdi, pek çok açıklaması olabilir. Evin doğu kapısında bir memurun görevlendirildiğini biliyordum, bu nedenle bahçeye dışarıdan birinin girmiş olabileceğini düşünmedim. Bu nedenle havuzun diğer tarafından gelen seslerin bu memurdan gelmiş olabileceğini düşündüm. Bu sabah Greeff’in gittiğini öğreninceye kadar bu seslere özel bir anlam yüklemek aklıma gelmemişti.”</p>

  <p class="normal">“Peki, Bay Greeff’in gidişinden sonra bu seslerin ne anlama gelebileceğini bulabildiniz mi?”</p>

  <p class="normal">“Hayır, bulamadım,” Leland bir süre düşündü. “Sesler pek tanıdık değildi, o metalik sesi duyduğum sırada belki de Greeff bahçe kapılarından birini açıyordu, diğer seste ise yavaşça yolda yürüyordu. Aslında ses eve bahçe kapısından daha yakın bir yerden geliyor gibiydi. Her durumda, bahçe kapısında bir polis vardı, Greeff’in oradan kolaylıkla çıkması mümkün değildi. Yine de gitmek isteyen biri için, bu evden gidişin pek çok farklı yolu bulunabilir.”</p>

  <p class="normal">Vance tatmin olmuş gibi kafasını salladı, yeniden pencereye doğru ilerledi. “Peki, ” dedi umursamaz bir sesle, “dün akşam herhangi bir araba sesi duydunuz mu?”</p>

  <p class="normal">“Hayır,” dedi, kesin bir ifadeyle Leland. “Sizi temin ederim dün akşam benim uyanık olduğum süre boyunca East Road’dan hiç araba geçmedi, yani hemen hemen sabah saat 02.00’a kadar.”</p>

  <p class="normal">Vance pencerenin önünde odaya doğru dönerek, “Bay Greeff,” diye devam etti, “size evden kaçacağını düşündürtecek herhangi bir şey söyledi ya da yaptı mı?”</p>

  <p class="normal">“Tam tersine,” dedi Leland. “Buradan gidemediği için biraz kızgındı, sabah için ofisinde halletmesi gereken bazı işleri varmış ama sonradan kalmasının gerekli olduğuna ikna olmuş gibiydi.”</p>

  <p class="normal">“Dün akşam herhangi biriyle ilgili bir şey söyledi mi?”</p>

  <p class="normal">“Hayır, hatta alışılmadık şekilde neşeliydi. Her zamankinden biraz fazla içti, yemekten sonra zamanının çoğunu Stamm’la finansal meseleleri konuşarak geçirdi.”</p>

  <p class="normal">Vance, Leland’ın önüne doğru ilerledi. “Peki, ya diğer konuklar? Onlar yemekten sonra neler yaptılar?”</p>

  <p class="normal">“Çoğu terasa çıktı. Bayan Stamm’la ben havuza doğru bir yürüyüş yaptık fakat hemen döndük -oraya kasvetli bir hava çökmüştü-. Eve geri döndüğümüzde Bayan McAdam’la Bayan Steele genç Tatum’la birlikte terasın basamaklarında oturuyorlar, Trainor’ın onlara hazırladığı pançı içiyorlardı.”</p>

  <p class="normal">“Greeff ve Stamm neredeydiler?”</p>

  <p class="normal">“Onlar hâlâ kütüphanedeydiler. Sanırım dışarıya hiç çıkmamışlardı.”</p>

  <p class="normal">Vance düşünceli bir şekilde sigarasını çekiştirdi, sonra yeniden sandalyesine oturarak, “çok teşekkürler,” dedi. “Şimdilik bu kadar yeterli.”</p>

  <p class="normal">Leland kalktı. “Eğer bir yardımım olduysa...” diye başladı, piposuna baktı. Cümlesini tamamlamadan odadan çıktı. Yalnız kaldığımızda Markham şaşkın bir ifadeyle Vance’a bakarak, “nereye varmaya çalışıyorsun Vance?” diye sordu.</p>

  <p class="normal">“Bu durumdan hiç hoşlanmadım,” dedi Vance, gözleri tavanda. “Bu tarih öncesi yerde bir sürü tuhaf şey oluyor. Gece yarısı yürüyüşe çıkan kişi bana hiç de Greef’miş gibi gelmiyor...”</p>

  <p class="normal">Bu arada dışarıdaki merdivenlerde bir koşturmaca oldu. Stamm’ın Doktor Holliday’i aradığını duyduk. Sinirli bir sesle, “ne kadar çabuk gelirseniz o kadar iyi olur,” diyordu. Sonra kısa bir an durakladıktan sonra ahizenin yerine koyulduğunu duyduk.</p>

  <p class="normal">Vance yerinden kalkıp kapıya doğru yürüdü. “Sizinle bir dakika konuşabilir miyiz, Bay Stamm?” Sesinde bir ricadan çok bir emir vardı. Stamm hızlıca holü geçerek misafir odasına geldi. Büyük bir heyecan içinde olduğu belliydi. Yüzündeki kaslar seğiriyor, gözleri hızlı hızlı oradan oraya geziniyordu. Konuşmaya başlamadan önce Vance: “Doktorla konuşmanızı duyduk. Bayan Stamm yeniden mi rahatsızlandı?”</p>

  <p class="normal">“Aynı mesele. Sanırım bu kez benim yüzümden. Az önce yanına gittiğimde, Greeff’in kayıp olduğunu söyledim. Yine o ejderhâ halüsinasyonu başladı. Greeff kayıpmış çünkü onu da ejder götürmüş. Dün gece ejderhâyı havuzdan çıkıp Spuyten Duyvil’e inerken görmüş.”</p>

  <p class="normal">“Çok ilginç,” dedi Vance, ortadaki sehpaya yaslanmış yarı kapalı gözlerle Stamm’a bakarken. “Sizin Greeff’in kayboluşuyla ilgili daha gerçekçi bir teoriniz var mı?”</p>

  <p class="normal">“Ben bunu anlayamıyorum,” diye kafası karışık bir halde cevapladı. “Dün gece Greeff’le ben, o odasına çıkıncaya kadar kütüphanede sohbet ettik. Ben arkasından son bir içki alıp hemen yatağıma gittim.”</p>

  <p class="normal">“Dün gece yarısından sonra,” diye hafif bir sesle devam etti Vance. “Birisi evden dışarı çıkmış.”</p>

  <p class="normal">“Ulu tanrım! Greeff çıkıp gitmiş olmalı!”</p>

  <p class="normal">“Ama aynı kişi yaklaşık bir saat sonra eve geri dönmüş gibi görünüyor.”</p>

  <p class="normal">Stamm şaşkın gözlerle baktı, alt dudağı titriyordu. “Siz, siz emin misiniz?” diye kekeledi.</p>

  <p class="normal">“Hem Trainor hem de Leland evin yan kapısının açılıp kapandığını duymuşlar,” diye devam etti Vance.</p>

  <p class="normal">“Leland mı duymuş?”</p>

  <p class="normal">“Birkaç dakika önce bize böyle söyledi.”</p>

  <p class="normal">Stamm’ın tavrı birdenbire değişti, kendini zorlayarak yüzüne rahat bir ifade vermeye çalışıp: “Muhtemelen biri hava almaya çıkmıştır.”</p>

  <p class="normal">Vance onaylarcasına başını salladı. “Bu mümkün... Sizi rahatsız ettiğimiz için üzgünüz. İstediğiniz an annenizin yanına dönebilirsiniz.”</p>

  <p class="normal">Stamm teşekkür edercesine kafa salladı. “Sizin için sakıncası yoksa Doktor Holliday birkaç dakikaya burada olacak. Eğer bana ihtiyacınız olursa üst katta olacağım,” diyerek hızlıca odadan çıktı. Adamın ayak sesleri koridorda duyulmaz olunca Vance ayağa fırladı, sigarasını ezdi. “Hadi Markham,” dedi, kapıya doğru ilerlerken.</p>

  <p class="normal">“Şimdi nereye gidiyorsun?”</p>

  <p class="normal">Vance kapının perdelerini açtı. Gözleri sert, soğuktu. “Buzul çukurlarına” dedi, kısaca.</p>
</body>
</html>
