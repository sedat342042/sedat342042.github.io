<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">BÖLÜM 20<br class="chapter"/>
  <br class="chapter"/>
  FİNAL</h1>

  <p class="normal1">&nbsp;</p>

  <p class="normal2">(13 Ağustos Pazartesi, 17.00)</p>

  <p class="normal">Vance, hepimiz peşinde, beton yoldan geri dönerek havuzun kıyısınca ilerledi. Onu takip etmemize rağmen nereye gittiğimize dair bir fikrimiz yoktu. Oysa ses tonu, birdenbire canlanması hepimize tesir etmişti. Sanırım Heath ile Markham da benim gibi olayın sonuna yaklaştığımızı hissediyordu, Vance ise işin çözümüne dair yakaladığını düşündüğü ipucunun peşine heyecanla takılmıştı. Bir müddet ilerledikten sonra Vance bize dönüp onu takip etmemizi başıyla işaret etti. “Evden görünmemeye dikkat edin,” dedi, başıyla mozoleyi işaret ederken.</p>

  <p class="normal">Büyük demir kapının önüne vardığında çevresine dikkatle bakınıp, cebinden anahtarı çıkardı. Kilidi çevirip ses çıkarmaması için kapıyı yavaşça itti. O gün ikinci kez Stamm mezarlığına girmiştik, Vance arkamızdan kapıyı yavaşça kapattı. Heath’in el feneri karanlığı deldi, Vance uzanıp el fenerini Çavuş’tan aldı. “Şuna biraz ihtiyacım var,” diye açıkladı, tabutların arasında ilerlerken. Vance yavaşça ilerlerken, bir taraftan da feneri çevredeki tabutların üzerinde gezdiriyordu. Gayet düzenli çalışıyordu, önce eliyle tabutun üzerindeki tozu siliyor, sonra da üzerinde yazılı olan ismi okuyordu. Bir sonraki sıraya ulaştığımızda eski, meşeden yapılmış bir tabutun önünde durup eğildi, “Slyvanus Anthony Stamm, 1790-1871” diyerek tabutun üzerindeki yazıyı okudu. Işığı tabutun üzerinde gezdirerek tabutun kapağına dokundu. “Sanırım bu...” diye mırıldandı, “üzerinde diğerlerinden daha az toz var, buradaki en eski tabut bu. Cesedin çürümüş olması ve kemiklerin ufalanmasıyla içeride oldukça boş yer olmalı.” Heath’e dönerek: “Çavuş, Snitkin’le birlikte bu tabutu yere indirin. İçine bakmak istiyorum.”</p>

  <p class="normal">Gölgeler içinde bir kenarda bekleyen Markham öne doğru fırladı. “Bunu yapamazsın Vance!” diye itiraz etti. “Özel mülkiyetteki bir tabutu böyle açamazsın. Bu yasalara aykırı...”</p>

  <p class="normal">“Bu prosedürler için zamanımız yok Markham,” dedi Vance, iğneleyici, ağır bir sesle... “Hadi Çavuş, istediğimi yapacak mısın?”</p>

  <p class="normal">Heath tereddütle öne doğru bir adım attı. “Peki, efendim,” dedi, tereddüdünü yenerek, “galiba içinde ne bulacağımızı biliyorum.”</p>

  <p class="normal">Markham Vance’a dik dik baktı, sonra hafifçe geri çekilip bize arkasını döndü. Markham gibi kurallara titizlik derecesinde bağlı bir adamın bu sözsüz onayı beni çok etkiledi, ona bir kez daha hayran olduğumu hissettim.</p>

  <p class="normal">Tabut kaidesinden kaldırılarak yere konduğunda Vance yanına yaklaşarak dizlerinin üstüne eğildi. “Ah! Vidaları sökülmüş.” Üstteki yarım kapağı kaldırmak için tuttu, fakat kapak oldukça ağırdı. Çavuş’un da yardımıyla üstteki kapak kaldırıldı. Onun altında tabutun gerçek kapağı vardı. Bu kapak yerinden daha kolay kalktı. Tabut tamamen açıldığında Vance el fenerini alarak içinde dolandırdı.</p>

  <p class="normal">İlk bakışta Martians illüstrasyonlarından birine benzeyen gerçek dışı bir yaratık gördüğümü sandım. Derin bir nefes aldım. Hem şaşırmış, hem de korkmuştum. Karşımdaki sanki bir canavardı. İlk hissim içgüdülerime boyun eğerek bu korkunç manzaradan dışarıdaki temiz havaya çılgın bir kaçma isteği oldu.</p>

  <p class="normal">“Bu, bugün gördüğüm balık adam kıyafetinin bir eşi, Markham,” dedi Vance, son derece sakin, durum tespiti yapar gibi bir sesle. Işığı kıyafetin üzerinde gezdiriyordu. “Sığ sularda kullanmak için bir yüzücü elbisesi; daha çok inci avcılığı için kullanılanlara benziyor. Yüz kısmında üç ayrı delik var... Donanma standartlarına uygun olarak kauçuktan yapılmış.” Eğilerek gri cisme dokundu. “Evet, tabiî. Ön kısmı kesilmiş. Böylece başlıkla bacak kısımlarının bağlarıyla uğraşmadan kolayca sıyrılarak çıkarılabiliyor.” Elini tabuttaki kıyafetin yanlarında gezdirerek bir çift eldivenle bir paleti de dışarı çıkardı. “Bunlar da bugün yanımda getirdiğim eldivenle deniz ayakkabısının bir eşi.” (Her iki ekipman da çamurla kaplıydı.) “Bunlar havuzun dibinde gördüğümüz ejderhâ izlerinin nasıl meydana geldiğini açıkça anlatıyor.”</p>

  <p class="normal">Markham dehşete düşmüş gözlerle tabutun içine bakıyordu. “Biri onları bu tabuta saklamış!” diye mırıldandı, sanki kendi kendine konuşur gibi.</p>

  <p class="normal">“Bu evdeki en güvenli yere,” diyerek onayladı Vance. “Üstelik bu tabut özellikle seçilmiş. Çok eski olduğundan çok az kemik kalmış, yıllar içinde iskeletin çoğu çürümüş, bolca boş yer kalmış.” Vance kısa bir an durarak devam etti, “Bu çeşit bir kıyafetin hava pompasına, hortum bağlantısına ihtiyacı yok. Oksijen tüpü direk göğüsten bağlanabilir, başlıkla bağı kurulabilir. Şunu görüyor musunuz?” diyerek tabutun içinde bir yeri parmağıyla gösterdi. O an ilk kez tabutun dibindeki yaklaşık kırk santim uzunluğundaki metal silindiri fark ettim. Oksijen tüpünü dışarı çıkarırken, metalik bir ses duyuldu. Sanki tüp başka bir metalik nesneye çarpmış gibiydi. Vance’ın yüzü bir anda allak bullak oldu.</p>

  <p class="normal">“Ah! Sanırım bu...” tüpü bir kenara doğru iterek eski tabutun içine doğru iyice eğildi. Doğrulduğunda elinde yaklaşık altmış santim uzunluğunda metal bir çubuk vardı. Bu çubuğun ucundaki üç dişli çatal tüyler ürperticiydi. İlk anda bu keşfin ne anlama geldiğini çözemedim; Vance bu sivri uçları iyice görmemiz için yaklaştırdığında sivri demirlerin kanlı olduğunu fark ettim. Ensemdeki tüylerin ürperdiğini hissettim. Elindeki metal çubuğu Markham’a uzatırken, sert bir sesle: “İşte ejderin toynakları,” dedi. “Montegue ile Greeff’in göğsünde gördüğümüz yaraların açıklaması.”</p>

  <p class="normal">Markham büyülenmiş gözlerle elindeki alete bakıyordu. “Hâlâ anlayamıyorum...”</p>

  <p class="normal">“Bu çatal gizemli vakamızın eksik parçalarından biriydi,” diyerek sözünü kesti Vance. “Bunu bulamasaydık sorunu tam olarak aydınlatamayacaktık. Dalış takımı havuzda bulduğumuz gizemli izleri açıklıyor; bu da yaraları...”</p>

  <p class="normal">Demir çubuğu da diğer bulduklarımızla birlikte yeniden tabuta koydu, kapağı kapattı. Vance’dan gelen işaretle Heath ile Snitkin tabutu eski yerine yerleştirdiler. “Artık buradan çıkalım.” Vance’ın önerisiyle hepimiz dışarıya çıkınca, kapıyı kilitleyip anahtarı cebine koydu. “Şimdi hep birlikte eve gidebiliriz, artık bu cinayetin çözümünü biliyoruz...”</p>

  <p class="normal">Sigarasını yakmak için durdu, sonra dalgın bakışlarını eyalet savcısına dikerek, “görüyorsun ya Markham,” dedi, “bu davada başından itibaren bir ejderhâ vardı -şeytani ve becerikli bir ejderhâ- Kalbi intikam, nefret, gaddarlık doluydu. Su altında nefes alabiliyordu. Kurbanlarının göğsünü deşebileceği çelikten pençeleri vardı. Bunların da ötesinde insanoğlunun sinsi zekâsıyla hareket ediyordu. Öyle bir zekâ ki kötüye kullanıldığında yeryüzündeki tüm canlılardan daha zalim, daha sapkın olabiliyor.”</p>

  <p class="normal">Markham düşünceli bir şekilde kafasını salladı. “Anlamaya başlıyorum. Fakat hâlâ bana göre açıklanması gereken çok şey var.”</p>

  <p class="normal">“Sanırım ben her şeyi açıklayabilirim,” diye cevapladı Vance. “Artık konu benim için tamamen aydınlandı.”</p>

  <p class="normal">Heath kaşlarını çatmış Vance’a hayranlıkla kuşku karışımı gözlerle bakıyordu. “Eğer sakıncası yoksa Bay Vance,” dedi, özür diler gibi, “bana bir şeyi daha açıklamanızı rica edeceğim. Balık adam kıyafetli katil havuzdan nasıl hiçbir ayak izi bırakmadan çıktı? Bana bu adamın bir de kanatları olduğunu söylemeyeceksiniz değil mi?”</p>

  <p class="normal">“Hayır, Çavuş,” Vance eliyle mozolenin yanında yığılı keresteleri işaret etti. “İşte cevap. Bu soru bugüne dek benim de kafamı çok meşgul etti; havuzdan sadece yürüyerek çıkabileceğini düşündükçe, ayak izi bulamamamızın basit, mantıklı bir açıklaması olması gerektiğini düşündüm -özellikle ıslanınca iyice ağırlaşan o dalış kıyafetlerini göz önüne alırsak-. Az önce mozoleye vardığımızda, gerçek birdenbire gözümün önünde belirdi.” Hafiften gülümseyerek devam etti: “Aslında bu sorunun cevabını uzun zaman önce bulmuştuk, çünkü aynı yöntemi biz de kullandık. Katil keresteleri uç uca ekleyerek çimento yoldan havuza kadar ince bir yol yaptı. Havuzdaki işini bitirip çıkınca da keresteleri tek tek toplayıp yerine koydu.”</p>

  <p class="normal">“Tabiî ya!” Heath utanmış bir ifadeyle onayladı. “Bu bizim çimenlikte bulduğumuz valiz izine benzer izi de açıklıyor.”</p>

  <p class="normal">“Haklısın,” diyerek onayladı Vance. “O iz dalış takımlı katilimizin daha da ağırlaşmasıyla kerestenin bıraktığı izdi...”</p>

  <p class="normal">Dikkatle konuşmayı takip eden Markham araya girerek: “Olayın teknik detaylarını çok iyi açıkladın Vance, peki, ya bu şeytani planı yapan kim? Bunu da biran önce bilmemiz gerekiyor!”</p>

  <p class="normal">Vance üzgün gözlerle ona bakıp kafasını salladı. “Hayır, Markham, hayır... Bu o kadar acil değil,” dedi. “Bu olay çok karışık ve gizemli. Hâlâ açığa kavuşması gereken pek çok şey var. Henüz katili yakalamış değiliz ve birini tutuklamaktan uzak durmalıyız. Yoksa tüm planlarımız altüst olur. Katilin kim olduğunu biliyoruz, suçun nasıl işlendiği de açık ama önemli olan bu katilin suçunu ispatlayabilmek.”</p>

  <p class="normal">“Peki, bunu nasıl yapacağız?”</p>

  <p class="normal">Vance cevap vermeden önce biraz düşündü. “Bu nazik bir konu. Belki sabır, üstü kapalı tehditlerle gizli dokundurmalar bize ihtiyacımız olan itirafı sağlar. Fakat kesinlikle doğrudan saldırıya geçmemeliyiz. Karar vermeden önce konuyu bir kez daha gözden geçirmeliyiz. Hava kararana kadar vaktimiz var.” Saatine göz attı. “Şimdi en iyisi eve gitmek. Orada konuşup nasıl hareket etmemiz gerektiğine karar veririz.”</p>

  <p class="normal">Markham başıyla onayladığına dair kısa bir işaret yapınca hep birlikte arabalara doğru ilerledik.</p>

  <p class="normal">East Road’a çıktığımızda yanında işçi görünümlü iki adamla Stamm’a rastladık. Bize, “Yeni bir şey var mı?” diye sordu. Sonra da cevabımızı beklemeden, “Havuza yuvarlanan kayayı çıkaracağım,” dedi.</p>

  <p class="normal">“Yeni haberlerimiz var,” dedi Vance. “Ama burada olmaz. İşiniz bittiğinde eve gelin. Orada olacağız.”</p>

  <p class="normal">Stamm hafifçe gözlerini kırparak: “Oh! Tabiî. Bu iş en fazla bir iki saatimi alır.” Sonra peşinde onu takip eden adamlarla ilerledi. Arabayla yolumuza devam ettik. Vance ön kapıyı kullanmak yerine, havuza bakan terastaki kapıyı kullanarak oraya doğru ilerledi.</p>

  <p class="normal">Leland terasta hasırdan yapılmış geniş bir koltuğa oturmuş, piposunu tüttürerek karşıdaki tepeleri izliyordu. Yanına vardığımızda dalgınlığından sıyrılarak hepimizi selamladı. Vance yeni bir sigara yakarak karşısındaki koltuğa yerleşti. “Oyun bitti, Leland,” dedi, sıradan bir ses tonuyla. “Gerçeği biliyoruz.”</p>

  <p class="normal">Leland’ın yüzünde hiçbir değişiklik olmadı. “Ne gerçeği?” diye sordu. Sesinde merak yoktu.</p>

  <p class="normal">“Montegue ile Greeff’in öldürülmesiyle ilgili gerçeği.”</p>

  <p class="normal">“Bunu bulacağınızdan pek şüphem yoktu,” dedi, soğukkanlı bir sesle. (Adamın kendini bu derece kontrol edebilmesi beni çok şaşırtmıştı.) “Sizi havuzda bir şeyler yaparken gördüm. Sanırım orada ne yaptığınızı anladım da... Mezarlığa da gittiniz mi?”</p>

  <p class="normal">“Evet,” dedi Vance. “Sylvanus Anthony Stamm’ın tabutunu da inceledik. İçinde dalış kıyafetleriyle üç dişli çatalı da bulduk.”</p>

  <p class="normal">“Ya oksijen tüpü?” diye sordu Leland, gözlerini karşıki tepelerden ayırmadan.</p>

  <p class="normal">Vance kafasını salladı. “Evet, onu da bulduk. Artık bizim için her şey ortada. Sanırım bu cinayetle ilgili her şey aydınlandı.”</p>

  <p class="normal">Leland başını eğerek titreyen parmaklarla piposunu temizlemeye başladı. “Açıkçası, memnun oldum,” dedi, kısık bir sesle. “Belki de bu herkes için en iyisidir.”</p>

  <p class="normal">Vance gözlerinde acımaya benzer bir bakışla adama bakıyordu. “Tam olarak anlayamadığım bir şey var, Bay Leland,” dedi bir süre sonra. “Montegue’nun kaybolmasından sonra Cinayet Büro’ya niçin telefon ettiniz? Eğer siz bu hareketinizle bu cinayet oyununa parmağınızı sokmasaydınız, tüm bu olanlar kayıtlara bir kaza olarak geçecekti.”</p>

  <p class="normal">Leland başını yavaşça yana doğru eğerek doğrudan Vance’ın gözlerinin içine baktı. Sonra umutsuzca kafasını sallayıp, “bunu neden yaptığımı tam olarak ben de bilmiyorum,” diye cevap verdi.</p>

  <p class="normal">Vance’ın insanın içine işleyen bakışları bir müddet adamın yüzünden ayrılmadı. Sonunda, “Peki, şimdi ne yapacaksınız Bay Leland?” diye sordu.</p>

  <p class="normal">Leland gözleri piposunda bir müddet cevap vermeden durdu, sonra ayağa kalkarak, “Eğer sizin için bir sakıncası yoksa üst kata, Bayan Stamm’ın yanına çıkmak istiyorum. Ona bunu söyleyen kişi ben olmalıyım.” Vance başını sallayarak onayladı. “Galiba haklısınız.”</p>

  <p class="normal">Leland eve girip kapıyı kapattığında Markham arkasından fırlayacak gibi bir hamle yaptıysa da Vance hızlı davranarak ondan önce kalkıp elini savcının omzuna koydu. “Burada kal Markham,” dedi, buyurganlıkla ısrar karışımı bir ses tonuyla.</p>

  <p class="normal">“Bunu yapamazsın Vance!” diyerek karşı çıktı Markham, omzundaki elden kurtulmaya çalışarak. “Adaleti böyle uygulayamazsın! Bunu daha önce de yaptın ve sonucu çok acımasız oldu!”<sup class="calibre3"><a href="../Text/ejder_split_044.html#footnote-203-18" id="footnote-203-18-backlink">18</a></sup></p>

  <p class="normal">“Lütfen bana güven Markham!” dedi Vance, sert bir sesle.” Doğrusu bu!” Sonra birden gözleri büyüdü, şaşkın bir bakışla, “Oh! Tanrım!” dedi, “sen anlamamışsın... Bekle-bekle.” Markham’ı yarı zorla sandalyesine oturttu.</p>

  <p class="normal">Az sonra Stamm üzerinde mayosuyla yüzme kabinlerinden birinden çıkıp aceleyle havuza doğru ilerledi. Spuyten Duyvil’den getirdiği iki adam çıkrığın kollarının başına geçmişler ondan gelecek emirleri bekliyorlardı. Stamm çıkrığın ucundan sarkan ipi alıp omzuna doğru sararak havuzun sığ sularında önceki akşam yuvarlanan kayaya doğru ilerledi. Onun ipi kayanın çevresine dolayıp düğümlemesini hep beraber, hiç konuşmadan izledik. Sonra adamlar çıkrık yardımıyla kayayı çekmeye çalıştılar.</p>

  <p class="normal">İp iki kez gevşedi, Stamm yeniden sardı. Adamlar yeniden kayayı çekmeye çalışırken Leland yavaşça yeniden terasa geldi, yanımıza oturdu. Yüzü oldukça solgun görünüyordu, gözlerinde büyük bir acı vardı. Leland’ı görünce hafifçe sarsılan Markham, şimdi adama merakla bakıyordu. Leland’ın gözleri kayayı çeken iple Stamm arasında gidip geliyordu.</p>

  <p class="normal">“Bernice bu gerçekten uzun zamandır şüpheleniyordu,” dedi Leland, neredeyse fısıltıya benzer bir sesle. “Sanırım, her şeye rağmen,” diyerek devam etti, “şu an kendini daha iyi hissediyor, çünkü siz artık her şeyi biliyorsunuz... O oldukça cesur bir kız...”</p>

  <p class="normal">Tam bu sırada Ejderhâ Havuzu’nun uğursuz suyunun üzerinden bir gürültü geldi, keskin, sanki gök gürültüsüne benzer bir çatırdama sesi. Bakışlarımı hızlıca havuzun kıyısındaki tepeye çevirdiğimde, daha önce oraya çıktığımızda incelediğimiz sivri kaya parçasının kopup yuvarlanarak Stamm’ın havuzda dikilmekte olduğu yere doğru düştüğünü, onu suların derinliklerine gömdüğünü gördüm. Her şey o kadar hızlı olup bitmişti ki, bu gün bile hatırladığımda olayın detaylarını tam olarak çıkaramıyorum. Fakat o gün öğle saatlerinde bastıran sağanak yağmur, yerinde gevşekçe duran kaya parçasını daha da gevşetmiş, bu korkunç faciaya yol açmış olmalı. Etrafında irili ufaklı taşlarla yuvarlanan kaya Stamm’ın üzerine yağmaya başladığında Stamm havuzdan çıkmaya fırsat bulamadı. Omuzlarına doladığı halat hareket kabiliyetini oldukça sınırladığı için kendini koruyamadı. Yuvarlanan kayalara bakan yüzündeki panik ifadesini bir an gördüğümü hatırlıyorum, arkasından yağmur gibi inen kaya parçaları onu suyun dibine itti.</p>

  <p class="normal">Suya gömülen kayaların çıkardığı gürültüye üst kattaki balkondan gelen korkunç bir çığlık eşlik etti. Anladım ki, yaşlı Bayan Stamm bu trajediye şahit olmuştu. Hepimiz bir süre boyunca donup kalmış gibi sessizce durduk. Sonra Leland’ın yumuşak sesini duydum, “acısız bir ölüm,” demişti.</p>

  <p class="normal">Vance sigarasından uzun, derin bir nefes çekerek, “hızlı ve adil,” dedi.</p>

  <p class="normal">Çıkrığın başındaki iki adam suya girerek Stamm’ın gömüldüğü yere ulaşmaya çalıştılar, oysa çabaları beyhudeydi. Büyük kaya parçası Stamm’ı savunmasız yakalamıştı, kurtulma şansı hiç yoktu. Olayın ilk şokunu atlatınca hepimiz aynı anda ayağa kalktık. Tam bu sırada Doktor Holliday üzgün, rengi atmış bir yüzle terasa çıktı.</p>

  <p class="normal">“Oh! Buradasınız Bay Leland,” Sonra nasıl söyleyeceğini bilemiyormuş gibi duraksadı. “Bayan Stamm öldü. Ani bir şok. Olup biteni gördü. Bu haberi kızına siz verseniz iyi olur.”</p>
</body>
</html>
