<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">BÖLÜM 5<br class="chapter"/>
  <br class="chapter"/>
  SU CANAVARI&nbsp;</h1>

  <p class="normal2">&nbsp;</p>

  <p class="normal2">(12 Ağustos Pazar, 02.00)</p>

  <p class="normal">Saniyeler süren bir gerginlik oldu. Sonra Heath elini silahının bulunduğu cebine atarak yerinden fırlayıp kapıya doğru seyirtti. Tam kapıdan çıkmak üzereydi ki Leland arkasından yetişip onu durdurmak için omzundan yakaladı. “Sakin olun,” dedi. “Her şey yolunda.”</p>

  <p class="normal">“Hay lanet!” Heath adama kısaca bir bakış atıp, omzundaki elden kurtularak odadan çıkıp hole doğru ilerledi.</p>

  <p class="normal">Koridordan duyulan çığlık sonrası odalarından fırlayan misafirlerin sesleri geliyordu. Fakat Heath’in son derece ciddi, mekanik bir sesle odalarına dönmelerini emretmesinden sonra, duyulan kapı seslerinden konukların çekildiklerini anladık. Çavuş ne yapacağını bilmez bir halde yeniden odaya dönüp hâlâ kapının önünde dikilen Leland’a bakarak, “o çığlık da neydi öyle?” diye sordu. “Nereden geldi o ses?”</p>

  <p class="normal">Leland henüz cevap vermeden, Stamm yattığı yerden hafifçe doğrularak Vance’a bakıp, “tanrı aşkına!” dedi. Durumdan pek hoşlanmadığı sesinden anlaşılıyordu. “Beyler lütfen artık buradan gidin! Dışarı çıkın diyorum size! Çıkın dışarı!” Sonra doktora dönerek devam etti. “Doktor, lütfen yukarı çıkıp anneme bir bakın, onu sakinleştirecek bir şeyler verin! Evin içinde olup bitenler yüzünden bir atak geçiriyor olmalı!”</p>

  <p class="normal">Odadan çıkan doktorun, üst kata çıkan merdivenlerdeki ayak seslerini duyduk. Vance, tüm olup bitenden hiç etkilenmemiş gibi duruyordu. Dikildiği yerde sakince sigarasını tüttürüp, yataktaki adama dalgın gözlerle bakıyordu. “Sizi ve ev halkını rahatsız ettiğimiz için son derece üzgünüz Bay Stamm,” diye mırıldandı. “Herkesin sinirleri oldukça gergin, öyle değil mi? Umarım yarına kadar daha iyi olursunuz... Biz de yavaş yavaş aşağıya inelim, ne dersin Markham?”</p>

  <p class="normal">Leland şükran dolu bakışlarla Vance’a bakıp onaylarcasına kafasını salladı. “Bu durumda en iyi şeyi yapmış olursunuz,” diyerek kapıya doğru ilerleyip yolu gösterdi. Odadan çıkıp merdivenleri indik. Heath, merdivenlerin ortasında durup üçüncü kata bakmaya çalışmayı ihmal etmiyordu.</p>

  <p class="normal">“Hadi Çavuş,” dedi Vance. “Sen de bu gece çok yoruldun.” Heath sonunda elini silahının bulunduğu cepten çekip gönülsüzce bizi takip etti.</p>

  <p class="normal">Yeniden oturma odasına döndüğümüzde, Vance bir sandalyeye yerleşip açıklama bekleyen bakışlarını ısrarcı bir şekilde Leland’a dikti. Leland bu arada piposunu çıkarmış, yavaş hareketlerle tütün dolduruyordu. “O çığlık sesi Matilda Stamm’dan geldi, Stamm’ın annesi,” dedi işine devam ederken. “Evin üçüncü katında gözetim altında yaşıyor. Hafif dengesiz bir kadın.” Eliyle kafasını işaret ederek belli belirsiz ama anlaşılır bir işaret yaptı. “Tehlikeli bir kadın olmasa da gördüğü halüsünasyonlar nedeniyle biraz dengesizdir. Ara ara tuhaf ataklar geçirir, anlaşılmayan şeyler söyler.”</p>

  <p class="normal">“Sanırım paranoyak,” diye mırıldandı Vance. “Bazı gizli korkuları var galiba.”</p>

  <p class="normal">“Benim tahminime göre de böyle,” dedi Leland. “Yıllar önce bir psikiyatrist kliniğe yatırılmasını önermişti ama Stamm bunu aklına bile getirmek istemedi. Bunun yerine üçüncü katı tamamen kadına ayırıp, yanına bir hemşire yerleştirdi. Kadının fiziksel sağlığı son derece yerinde, genellikle zihinsel olarak da bir sıkıntısı yok. Sadece dışarı çıkmasına izin verilmiyor. Çok iyi bakılıyor, üçüncü katın balkon manzarası iyi vakit geçirmesini sağlıyor. Zamanının çoğunu nadir bitkiler yetiştirerek geçiriyor.”</p>

  <p class="normal">“Ne sıklıkta atak geçiriyor?”</p>

  <p class="normal">“Kafası her zaman tuhaf fikirlerle dolu olmasına rağmen, sanırım yılda iki ya da üç kez. Neyse ki, çok şiddetli krizler değil.”</p>

  <p class="normal">“Nasıl krizler bunlar?”</p>

  <p class="normal">“Her defasında farklı olabiliyor. Kimi zaman hayali insanlarla konuşuyor veya kavga ediyor. Bazen ise gençliğinde ya da çocukluğunda yaşadığı kimi olayları sayıklıyor. Ya da birdenbire sevmediği insanlara kötü davranmaya başlayıp, onlara tehditler savurabiliyor.”</p>

  <p class="normal">Vance kafasını salladı. “Evet, tipik bir paranoya hastası.” Sonra uzunca bir süre sigarasından derin nefesler çekti, Leland’a umursamaz bir ses tonuyla, “Bayan Stamm’ın balkonuyla odası evin ne tarafına bakıyor?” diye sordu.</p>

  <p class="normal">Leland’ın gözleri hızlıca Vance’ın yüzünde gezdi, havuz tarafını kafasıyla işaret ederek: “Kuzeydoğu yönüne.” Kısa bir duraklama anından sonra devam etti: “Havuz onun eğlence merkezi. Pek çok halüsünasyonu havuzla ilgili. Bazen hiç kıpırdamadan saatlerce oturup havuzu izler, ona bakan Alman hemşire -oldukça yetenekli bir kadın, ismi Schwarz- bana havuzu seyretmeden asla yatağa girmediğini söylemişti.”</p>

  <p class="normal">“Çok ilginç... Bu arada Bay Leland, bu havuzun ne zaman yapıldığını biliyor musunuz?”</p>

  <p class="normal">Leland’ın alnı düşünceli bir ifadeyle kırıştı. “Tam olarak değil. Stamm’ın büyükbabası zamanında yapıldığını hatırlıyorum, akıntının ağzını genişletmek için bir set yaptırmış. Sanırım tek amacı evin manzarasını güzelleştirmekti. Stamm’ın babası, Joshua Stamm, suyun evin temeline zarar vermesini engellemek için havuzun ev kıyısındaki istinat duvarını yaptırmış. Evin önünden geçen suyu havuz olarak değerlendirme düşüncesi ise Stamm’a ait. Suyun geçtiği kapıları, filtreleri taktıran, havuz olarak ilk kullanan Stamm. Su aslında akıntının taşıdığı pisliklerin tamamından arınamıyor ama duvardaki filtre suyu önemli oranda temizliyor, alt duvara takılan kapılar sayesinde su havuzun içinde kalıyor, ayrıca bu kapılar havuz temizlenmek istendiğinde açılıyor, böylece havuz kurutuluyor.”</p>

  <p class="normal">“Havuz bu ismi nereden almış?” diye sordu Vance, sıradan bir sesle.</p>

  <p class="normal">Leland hafiften omuzlarını silkti. “Tanrı bilir. Muhtemelen eski bir Kızılderili geleneğinden. Aslında bu yörenin Kızılderilileri bu havuzu pek çok farklı, orijinal isimle anarlar: <span class="ideitalik">Amangaming, Amangemokdom Wikit</span> ya da bazen <span class="ideitalik">Amangemokdomipek;</span> fakat genellikle daha kolay gelen <span class="ideitalik">Amangaming</span> kullanılır. Bu kelime Algonkianların Lenape lehçesinde “su canavarının yuvası” anlamına gelir.<sup class="calibre3"><a href="../Text/ejder_split_031.html#footnote-203-5" id="footnote-203-5-backlink">5</a></sup> Ben küçük bir çocukken, annem bana daima bu havuzla ilgili hikâyeler anlatırdı, o zamanlarda bile bu havuzdan Kızılderili dilinden birebir çevirilmiş ‘Ejder Havuzu’ diye bahsedilirdi. Bu havuz pek çok efsanenin, batıl inancın kaynağı olmuştur. Su canavarı –<span class="ideitalik">Amangemokdom</span><sup class="calibre3"><a href="../Text/ejder_split_032.html#footnote-203-6" id="footnote-203-6-backlink">6</a></sup> ya da kimi zaman <span class="ideitalik">Amangegach</span>- çocukları korkutmak, uslandırmak için kullanılırdı...”</p>

  <p class="normal">Bu sırada Markham ayağa fırlayıp saatine baktı. “Saat çok geç oldu,” diye yakındı.” Mitoloji tartışmak için çok geç bir saat.”</p>

  <p class="normal">“Vah, vah; demek sıkıldın dostum,” diyerek hafiften dalga geçti Vance. “Hâlbuki bu etnolojik bilgiler çok keyiflidir. Bu akşam ilk kez birazcık konuya yaklaştığımızı hissetmeye başlamıştım. Yavaş yavaş bu evdeki herkesin niye bu kadar şüphe ve kaygıyla dolu olduklarını anlıyorum.” Sevimli bir şekilde gülümseyerek dikkatini yeniden Leland’a yöneltti. “Bu arada,” diyerek devam etti. “Bayan Stamm rahatsızlandığı zamanlarda bu akşamki gibi ürkütücü çığlıklar mı atar?”</p>

  <p class="normal">Leland yeniden biraz duraladı, sonunda cevap verdi: “Genellikle, evet.”</p>

  <p class="normal">“Bu çığlıklar genellikle havuzla ilgili sanrılarından kaynaklanır, öyle mi?”</p>

  <p class="normal">Leland kafasıyla onaylayarak, “evet, daima. Fakat asla bu kaygısının sebebini söylemez. Stamm nedenini öğrenmek için onunla konuşurken ben de yanındaydım, kadın anlaşılır bir açıklama yapamadı. Sanki olacak bir şeyden korkmuş gibiydi de, bunu anlatamıyordu. Anlattıkları mantıkla ilgisi olmayan, birbiriyle bağlantısız şeyle...”</p>

  <p class="normal">Tam bu anda kapının perdeleri açıldı, eşikte bir sorun olduğunu belli eden yüzüyle Doktor Holliday belirdi. “Burada olmanıza çok sevindim beyler,” dedi. “Bayan Stamm yeni bir atak geçiriyor, sizinle görüşmek istiyor. Her zaman geçirdiği nöbetlerden biri ama bu kez son derece heyecanlı, kendisine bir sakinleştirici yapmama izin vermiyor. Sizinle bunları konuşmak istemezdim ancak bu koşullarda...”</p>

  <p class="normal">“Ben beylere Bayan Stamm’ın durumundan bahsettim doktor,” dedi Leland, sakince.</p>

  <p class="normal">Doktor biraz rahatladı. “Açıkçası bu kez,” diyerek devam etti. “Biraz endişeli olduğumu söylemeliyim. Söylediğim gibi polisleri görmek konusunda ısrar ediyor.” Pek emin değilmiş gibi duraksadı. “Eğer sizin için sakıncası yoksa sizinle görüşmek ona iyi gelebilir. Sizinle yapacağı konuşma muhtemelen rahatlatacaktır; yine de sizi uyarıyorum, sanrılar görüyor, bu nedenle onunla konuşurken...”</p>

  <p class="normal">Vance ayağa kalkmıştı bile. “Ne demek istediğinizi anlıyoruz doktor.” Sonra üzerine basarak: “Belki hep birlikte gitmemiz daha iyi olur,” dedi.</p>

  <p class="normal">Loş ışıklı merdivenleri tırmanarak, üçüncü kata çıktık. Önden yolu gösteren doktorun ardından geniş bir antreye çıktık, koridorun ucunda altından hafif bir sarı ışık sızan kapı görünüyordu. İçeri girdiğimizde odanın oldukça büyük, Viktoryan stili döşenmiş olduğunu fark ettim. Yere tüm zemini kaplayan, büyük yeşil bir halı serilmişti, duvarlarda yeşil duvar kâğıdı fark ediliyordu. Koltukların üzerinde yine bir zamanlar yeşil beyaz olduğunu düşündüğüm, artık oldukça yıpranmış saten örtüler seriliydi. Oldukça büyük, geniş bir yatak odanın sağ tarafına konmuştu. Üzerinde solmuş, işlemeli pembe bir örtü seriliydi. Penceredeki işlemeli perdeler yatak örtüsüyle uyum içindeydi ama onlar da zamanla solmuşlardı. Yatağın tam karşısında şömine vardı, rafının üzerine bir sürü ıvır zıvırla birlikte bir deniz kabuğu koleksiyonu göze çarpıyordu.</p>

  <p class="normal">İçeri girdiğimizde, uzun boylu, güçlü kuvvetli, önlük giymiş bir kadın bizi karşılamak için kapıya doğru geldi. Biz ilerlerken doktor, “siz de burada kalsanız iyi olur Bayan Schwarz,” dedi.</p>

  <p class="normal">Bayan Stamm odanın kapıya uzak tarafında, pencerenin yakınında ayaktaydı, beni ürperten bakışları üzerimdeydi. Eliyle önündeki sandalyenin arkasına tutunmuş, kafasını ürkütücü bir beklentiyle havaya dikmişti. Odanın parlak ışığının altında bile, gözlerindeki acayip ışık fark ediliyordu. Ufak tefek, zayıf bir kadın olmasına rağmen son derece enerjik, güçlü biriymiş etkisi yaratıyordu, vücudunun her parçası çelik bir yay gibi gergindi, sandalyenin arkasını kavramış iri kemikli elleri bir kadından ziyade erkek eline benziyordu. (Bunu sandalyeyi büyük bir kolaylıkla kaldırıp yanına koyunca düşündüm.) Burnu oldukça düzgün ve küçüktü, dudakları alaycı bir gülümsemeyle incelmişti. Çoğu beyazlamış saçları küçük kulaklarının arkasına doğru taranarak geriden toplanmıştı. Üzerinde yere kadar uzanan kırmızı bir kimano vardı.</p>

  <p class="normal">Doktor Holliday bizim kim olduğumuza dair kısa bir açıklama yaparken kadının dinleyip dinlemediği belli değildi. Sadece kendisinin bildiği bir şeyi saklayan çarpık bir gülümsemeyle bizi süzüyordu. Dakikalar sonra dudaklarındaki gülümseme kayboldu, yüzüne korkutucu derecede sert bir ifade yerleşti. Dudakları hafifçe ayrıldı, gözlerindeki parlaklık daha da belirginleşti. İlk sözleri, “ejderhâ yaptı!” oldu. “Size söylüyorum, her şeyi ejderhâ yaptı! Artık onun için yapabileceğiniz bir şey yok!”</p>

  <p class="normal">“Ne ejderhâsı, Bayan Stamm?” diyerek hafif bir sesle sordu Vance.</p>

  <p class="normal">“Ne ejderhâsı mı?” kadın korkunç bir kahkaha attı. “Penceremin önündeki havuzda yaşayan ejder, tabiî ki!” eliyle belirsiz bir işaret yaparak, “sizce niye buraya Ejder Havuzu diyorlar? Ben size söyleyeyim. Çünkü burası onun evi, bu yaşlı su ejderi Stamm ailesinin yaşamını, servetini koruyor. Ne zaman ailem tehdit altında olsa, ejderhâ ortaya çıkarak üzerine düşeni yapar.”</p>

  <p class="normal">“Peki, size,” Vance’ın sesi yumuşak, anlayışlıydı. “Bu akşam ejderin güçlerini kullandığını düşündürten ne?”</p>

  <p class="normal">“Ben biliyorum, biliyorum!” kadının gözlerinde bu kez fanatik bir ışık yerleşmişti, dudakları yine ürkütücü bir gülümseyişle kıvrılmıştı. “Ben yıllardır bu odada yalnız yaşarım ama her şeyi görür, bilirim. Onlar benden olup biteni saklamaya çalışsalar da bunu başaramazlar. Son iki gündür olanları da biliyorum, evimde olup biten hiçbir şey benden gizli kalamaz. Bu nedenle bir süre önce aşağıdan tuhaf sesler duyunca, merdivenlerin başına gidip, aşağıyı dinledim. Zavallı oğlumun söylediklerini duydum. Sanford Montegue havuza atlamış, bir daha dışarıya çıkmamış! Dışarıya çıkamamış, asla bir daha çıkamayacak! Çünkü ejder onu öldürdü, suyun altında yakalayıp öldürdü!”</p>

  <p class="normal">“Bay Montegue düşman değildi ki?” dedi, aynı yumuşak ses tonuyla Vance. “Niçin ailenizin koruyucu gücü onu öldürsün?”</p>

  <p class="normal">“Bay Montegue düşmandı!” dedi kadın, yandaki sandalyeyi biraz daha itip ilerlerken. “Küçük kızımı etkileyip onunla evlenmeyi planlıyordu. Yalanlar söyleyip, kızım arkasını döndüğünde başka kadınlarla aldatıyordu. Ben bu iki gün içinde her şeye tanık oldum!”</p>

  <p class="normal">“Ne demek istediğinizi anlıyorum,” diyerek kafa salladı Vance. “Yine de, şu ejderhânın sadece bir efsane olma ihtimali yok mu?”</p>

  <p class="normal">“Efsane mi?” Kadın samimi bir inançla konuşuyordu. “Hayır, o bir efsane değil. Ben pek çok defa gördüm. Çocukken de gördüm. Henüz genç bir kızken onu görmüş pek çok kişiyle konuştum. Köydeki yaşlı Kızılderililer de gördü. Onları ziyarete gittiğimde bana ejderhâyla ilgili hikâyeler anlatırlardı. Uzun yaz gecelerinde, ay ışığının altında karşıdaki tepeliğin üzerine oturup havuzdan çıkmasını beklerdim, çünkü su ejderleri her zaman güneş battıktan sonra ortaya çıkarlar. Bazen, tepelerin gölgeleri uzayıp nehrin üzerine hafif bir sis indikten sonra, o havuzdan kanatlarını açarak çıkar, kuzeye doğru uçarak kaybolurdu. Havuzda olmadığı geceler, dadım benim uyuduğumu sanırken, ben penceremin önünde tüm gece oturup dönüşünü beklerdim. Bilirdim ki o benim dostum ve beni koruyor, bu yüzden o buradaki yuvasına dönmeden uyumaktan korkardım. Bazen tepede dönüşünü beklerken, o havuzdan hiç çıkmamış olurdu, bana orada olduğunu anlatmak için suyun yüzeyine küçük işaretler gönderirdi. Böyle gecelerde onun gelişini beklemeden rahatça yatağıma yatar, uyurdum.” Bayan Stamm’ın sesi, bu hayal ürünü hikâyesini anlatırken son derece duyguluydu. Önümüzde dikilmiş, elleri sakince iki yanına bırakılmış, bakışları sanki bizden ötelere bakıyormuşçasına dalgındı.</p>

  <p class="normal">“Bu anlattıklarınız son derece ilginç şeyler,” diye mırıldandı Vance kibarca, yarı kapalı göz kapaklarının altından kadının tek bir hareketini kaçırmamak için onu dikkatle izlediğini fark ettim. “Peki, tüm bu anlattıklarınız, bir çocuğun romantik hayal gücünün esintileri olamaz mı? Çünkü biliyorsunuz, günümüz modern bilimi ejderhâlârın var olduklarına dair hiçbir veriye sahip değil.”</p>

  <p class="normal">“Modern bilim mi? Peh!” Kadın suçlayan gözlerini Vance’a dikerek acı bir sesle devam etti. “Bilim-bilim! İnsanoğlunun cahilliğini örtbas etmek için çok büyüleyici bir kelime! İnsanoğlu doğmayla büyüme, yaşamla ölüm hakkında ne kadarcık şey biliyor ki? Suyun altındaki yaşamı hangi insanoğlu biliyor? Dünyanın çok büyük bir kısmı su, dipsiz derinliklerdeki gerçekleri kim biliyor? Oğlum nehir ağızlarından, sığ akıntılardan birkaç ilginç balık türü topluyor da o büyük okyanusların derinlikleri hakkında ne biliyor? Herhangi biriniz bu suların derinliklerinde hiçbir canavarın yaşamadığını söyleyebilir misiniz? Yakaladığı birkaç yeni balık türü bile oğlumu şaşkınlığa düşürüyor. Ne sizler, ne de herhangi bir balık koleksiyoncusu suların derinliklerinde yatan gerçekler hakkında bir şey biliyor! Bu yüzden bana bilimden bahsetme genç adam. Ben yaşlı gözlerimin görüp geçirdiklerine inanıyorum!”</p>

  <p class="normal">“Tüm bu söyledikleriniz gerçekten doğru,” diyerek kadının sözlerini kabul etti Vance. “Havuzda ara ara ortaya çıkan dev bir balık türünün yaşadığını kabullensek bile, siz onun akıllı bir yaratık olduğunu söylüyorsunuz; sizi, evinizi koruyacak kadar zeki bir yaratık?”</p>

  <p class="normal">“Siz,” dedi kadın sesinde bir horlamayla, “hiç kimsenin bilmediği bir yaratığın zekâsı hakkında nasıl fikir sahibi olabiliyorsunuz peki? İnsanoğlu kendisinden başka hiçbir canlının kendisi kadar zeki olamayacağı bilgisiyle şişirip durur egosunu.”</p>

  <p class="normal">Vance hafiften gülümsedi. “Siz pek insan sever sayılmazsınız sanırım?”</p>

  <p class="normal">“İnsanlardan nefret ederim,” dedi kadın, iğneleyici bir sesle. “Bence insanın olmadığı bir dünya kesinlikle daha güzel bir yer olurdu.”</p>

  <p class="normal">“Peki, sizi anlıyorum.” Vance’ın ses tonu aniden değişmişti, kararlı bir tonda devam etti. “Farkındasınızdır ki saat epeyce geç oldu. Bizi görmek için niçin ısrar ettiniz?”</p>

  <p class="normal">Kadın hafifçe duraksadı, sonra yeniden yürümeye başladı. Ellerini göğsünde birleştirmiş, gözlerine o çılgın bakış yeniden oturmuştu. “Siz polissiniz, değil mi? Ne olup bittiğini öğrenmek için buradasınız. Size Montegue’nun öldüğünü söylemek istedim. Beni dinleyin! Ejder Montegue’yu öldürdü, anlıyor musunuz? Onu ejder öldürdü! Bu evdeki hiç kimse artık geri getiremez! Hiç kimse! Size söylemek istediğim buydu!” Sesi konuşurken oldukça yükselmişti, sözcüklerinde insanı ürperten bir tını vardı.</p>

  <p class="normal">Vance’ın bakışları kadının üzerinden ayrılmıyordu. “İyi de niçin Bayan Stamm? Niçin bizim Montegue’nun ölümüyle ilgili, birini suçlayacağımızı düşündünüz?”</p>

  <p class="normal">“Eğer böyle olmasaydı, burada olmazdınız!” dedi kadın, sert bakışlarla.</p>

  <p class="normal">“Merdivenlerde çığlık atmadan önce aşağıyı dinlerken, oğlunuzun olay hakkında anlattığı şeyler, olup bitenle ilgili ilk duyduğunuz şeyler miydi?”</p>

  <p class="normal">“Evet!” cevabı bir feryat halinde çıkmıştı ama sonra sakin bir sesle devam etti. “Birkaç gündür bu evin çevresinde kötü bir şeylerin gezindiğini biliyordum.”</p>

  <p class="normal">“O zaman neden çığlık attınız Bayan Stamm?”</p>

  <p class="normal">“Ejderhânın yaptığı şeyi duyunca şaşırdım, biraz da korktum.”</p>

  <p class="normal">“Peki, ejderhânın suyun altında Montegue’yu öldürdüğünü nasıl bilebiliyorsunuz?”</p>

  <p class="normal">Kadın yeniden alaycı bir tavırla gülümsedi. “Bu akşam gördüklerimle duyduklarım sayesinde.”</p>

  <p class="normal">“Ah! Demek öyle!”</p>

  <p class="normal">“Tabiî ki! Yaklaşık bir saat önce, uyuyamadığım için yataktan çıktım, pencerenin önüne geldim. Birdenbire gökyüzünde tanıdığım kanatları fark ettim, buraya doğru yaklaştı, yaklaştı... Sonra ejderhânın karşıdaki tepeliğe doğru alçaldığını gördüm, büyük bir gürültüyle suya daldı, havaya sıçrattığı suyun köpüklerini gördüm... Sonra yeniden bir sessizlik oldu, ejderhânın yuvasına dönmüş olduğunu anladım.”</p>

  <p class="normal">Vance pencereye doğru ilerleyip aşağıya baktı. “Dışarısı oldukça karanlık. Ben buradan ne tepeliği ne de suyu görebiliyorum.”</p>

  <p class="normal">“Ben görebiliyorum, görebiliyorum,” kadın sert bir şekilde Vance’a karşı çıktı, parmağını ona doğru çevirerek: “Ben başka insanların göremedikleri pek çok şeyi görebilirim. Sana ejderin geri döndüğünü söy...”</p>

  <p class="normal">“Geri döndüğünü mü?” diye tekrar etti Vance, kadını süzerken, “nereden geri döndü?”</p>

  <p class="normal">Kadın gizemli bir şekilde gülümsedi. “Bunu size söylemeyeceğim, size ejderin sırrını açıklamayacağım... Şu kadarını söyleyebilirim ki, cesedi saklamak için gitmişti.”</p>

  <p class="normal">“Bay Montegue’nun cesedini mi?”</p>

  <p class="normal">“Tabiî ki. Kurbanlarının cesetlerini asla havuzda bırakmaz...”</p>

  <p class="normal">“Yani başka kurbanlar da var?”</p>

  <p class="normal">“Bir sürü.” Dümdüz, duygusuz bir sesle konuşuyordu. “Onları her zaman saklar.”</p>

  <p class="normal">“Bu durumda Bayan Stamm,” dedi Vance, kadını işaret ederek, “Bay Montegue’nun cesedini havuzda bulursak, teoriniz çökecek.”</p>

  <p class="normal">Kadın omuzlarını silkerek ürkütücü bir bakış yolladı. “Cesedini mi bulacaksınız? Cesedi havuzda bulacaksınız? Bulamazsınız. Çünkü orada değil!”</p>

  <p class="normal">Vance bir dakika kadar konuşmadan bekledi. Sonra kadını selamlayarak: “Yardımlarınız için çok teşekkür ederiz Bayan Stamm. Umarım bu olay size daha fazla rahatsızlık vermez.”</p>

  <p class="normal">Hepimiz onu takip ederken kapıya doğru ilerledik. Hole çıktığımızda Doktor Holliday durdu.</p>

  <p class="normal">“Ben biraz daha burada kalmalıyım,” dedi Vance’a, “sanırım artık uyumasını sağlayabilirim... Tanrı aşkına, bu akşam anlattığı hiçbir şeyi ciddiye almayın. Ara ara böyle ufak halüsinasyonlar görüyor. Hakkında çok fazla endişelenmeye gerek yok.”</p>

  <p class="normal">“Sizi anlıyorum Doktor,” dedi Vance, adamın elini sıkarken.</p>
</body>
</html>
