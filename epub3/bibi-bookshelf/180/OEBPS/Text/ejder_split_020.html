<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">BÖLÜM 17<br class="chapter"/>
  <br class="chapter"/>
  KOPYALANMIŞ CİNAYET</h1>

  <p class="normal1">&nbsp;</p>

  <p class="normal2">( 13 Ağustos Pazartesi, 11.15)</p>

  <p class="normal">O insanın kanını donduran karanlık mezarlıktan tekrar sıcak gün ışığına çıktığımızda, dışarıdaki her şey önceki kadar olağan, huzurlu görünüyordu. “Sanırım şimdilik bu kadar,” dedi Vance, kapıyı kapatıp anahtarı yeniden cebine koyarken. Alnında düşünceli zamanlarında oluşan kalın çizgiler vardı. Yeniden eve doğru yürümeye başladık. “Kan lekeleri, gardenya! Tanrım!”</p>

  <p class="normal">“Fakat Vance,” diye karşı çıktı Markham, “Greeff’in göğsündeki şu izler... -Greeff’in dün gece havuzda olmadığı kesin. Adamı bulduğumuzda kıyafetleri tamamen kuruydu, daha önce ıslak olduğuna dair de herhangi bir iz-”</p>

  <p class="normal">“Aklından neler geçtiğini anlıyorum,” diyerek sözünü kesti Vance. “Tamamen haklısın. Greeff mozolede öldürülmüş olsa bile, Montegue olayıyla aynı olduğunu söylemek imkânsız. Bu işin kafa karıştırıcı kısmı... Yine de fikir yürütmeden önce birazcık düşünelim.” Sessizliğe ihtiyacı olduğunu gösteren hafif bir işaret yaptı, filtrenin bulunduğu duvarı geçerek yola devam etti. Havuzun güney tarafına geldiğimizde, eve çıkan merdivenlere doğru adım atmak üzereyken eve bir göz attım. Üçüncü katın balkonunda Bayan Stamm dirseklerini balkon demirlerine dayamış, başı omuzlarının arasında duruyordu. Bayan Schwarz biraz arkada ona göz kulak oluyordu.</p>

  <p class="normal">Tam bu anda kütüphanenin penceresinden dönemin meşhur dans şarkısı ‘Fortissimo’nun piyanodan çalındığını belli eden gürültüsü gelmeye başladı, sanırım Tatum, eski evin insanın içini sıkan havasını dağıtmak için piyanonun başına geçmişti. Ancak müzik sesi başladığı gibi aniden kesildi, bu arada önümüz sıra merdivenleri çıkan Vance, zor bir meseleyle ilgili son kararını vermiş bir ses tonuyla konuştu: “Evdekilere mozoleye yaptığımız ziyaretten bahsetmemek en iyisi olacak. Henüz bunun için doğru zaman değil.” Gözleri hepimizin üzerinde gezinerek Markham’ın üstünde durdu. “Henüz tüm parçaları bir araya getiremedim. Burada korkunç bir şeyler oluyor, bildiklerimizin duyulmasıyla neler olabileceğiniyse henüz kestiremiyorum.” Başka bir karar daha vermeye çalışıyormuş gibi gözlerini elindeki sigarasına dikti. “Belki de en iyisi, olup biten hakkında Leland’la konuşmak. Mozolenin anahtarını bulduğumuzu zaten biliyor... Evet, evet Leland’a söyleyelim. O her zaman bize işimize yarayacak bir şeyler söyledi.”</p>

  <p class="normal">İçeri girdiğimizde Leland ön tarafta, merdivenlerin yakınında dikiliyordu. Huzursuzca yanımıza doğru geldi. “Kütüphaneden çıkmak zorunda kaldım,” diye özür dilermişçesine bir açıklama yaptı. “Tatum piyanonun başına geçti. Korkarım ona biraz sert çıkıştım.”</p>

  <p class="normal">“Sanırım bununla baş edebilir,” diye mırıldandı Vance. “Neyse, sizi burada gördüğüme sevindim. Size Tatum’la ilgili birkaç şey sormak istiyorum.” Bu arada misafir odasına doğru ilerliyorduk. “Acaba Tatum, bir şekilde,” yerine yerleşirken devam etti, “Stamm’a herhangi bir tropik gezisinde ya da hazine bulma serüveninde eşlik etti mi?”</p>

  <p class="normal">Leland yavaşça Vance’a doğru başını çevirdi, bu arada göz bebekleri şaşkınlıkla hafifçe büyümüştü. “Bunu sormanız çok komik.” Sesi her zamankinden biraz yüksekti. “Doğrusu, Tatum, Cocos adalarına yaptığımız bir gezide bize eşlik etti, sanırım amcası bunu finanse etti. Bu gezi pek ona göre değildi. Oranın ölümcül iklimi, sanırım bol alkol tüketimi Tatum’a pek iyi gelmedi. Bir süre onunla deniz altında çalışmayı denedik ama olmadı. Bize sadece köstek oluyordu. Sonunda bir tekne kiralayıp onu Kosta Rika’ya gönderdik, oradan Amerika’ya döndü.”</p>

  <p class="normal">Vance anlaşılmaz bir ifadeyle kafasını salladı, başka bir şey sormadı. Cebinden çıkardığı paketinden bir sigara daha yaktıktan sonra, “Stamm mezarlığındaydık Bay Leland,” dedi, adama doğru bakmadan.</p>

  <p class="normal">Leland, Vance’dan tarafa bakarak ağzından piposunu çıkarıp: “Tahmin etmiştim. Ben oranın içinde hiç bulunmadım ama sıradan bir yer öyle değil mi?”</p>

  <p class="normal">“Oldukça,” dedi, Vance. Sigarasından birkaç nefes daha çektikten sonra: “Bir iki ilginç noktanın dışında tabiî; yerdeki kan lekesiyle dün Greeff’in yakasına taktığı gardenya. Bunların dışında her şey çok sıradandı.”</p>

  <p class="normal">Leland oturduğu sandalyede şaşkınlıktan irkildi, ayağa fırladı; bu haberin onu çok şaşırttığı belliydi. Uzunca bir süre ayakta gözleri yere dikili, durdu. “Başka tuhaf bir şey bulamadınız mı?”</p>

  <p class="normal">“Hayır,” dedi Vance. “Başka bir şey yoktu. Bir şeyleri gözden kaçırdığımızı mı düşünüyorsunuz? Orada pek öyle kuytu köşe yoktu ama...”</p>

  <p class="normal">Leland birden dalgınlığından sıyrıldı, hızlıca kafasını sallayarak: “Hayır, hayır. Sorumun özel bir anlamı yoktu. Sadece bana söylediğiniz şeyin şaşkınlığındaydım. Bulduğunuz şeyin ne anlama geldiğini çözemiyorum.”</p>

  <p class="normal">“Hiçbir fikriniz yok mu?” Vance sakince sormuştu. “Herhangi bir fikir çok işimize yarardı doğrusu.”</p>

  <p class="normal">Leland irkilmişti. “Hiçbir fikrim yok,” dedi, ifadesiz bir sesle. “Ben... Aslında...” cümlesini tamamlamadan susarak olasılıkları düşünüyormuş gibi gözlerini yeniden yere dikti.</p>

  <p class="normal">“Bu arada,” diye devam etti Vance, “sizin dün akşam duyduğunuz gıcırtı, -sanki bir parça metal diğerine sürtünüyormuş gibi diye tarif etmiştiniz yanılmıyorsam- bu ses mozolenin demir kapısının açılma sesi olabilir mi?”</p>

  <p class="normal">“Oldukça mümkün,” diye yanıtladı Leland, gözlerini halıdan ayırmadan. “Ses tam olarak o taraftan geliyor gibiydi.”</p>

  <p class="normal">Vance konuşmadan bir süre adamın yüzünü inceledi. “Çok teşekkürler... Artık Tatum’la biraz konuşsam iyi olacak sanırım. Sakıncası yoksa buraya gönderir misiniz? Ah! Lütfen ona konuştuklarımızdan bahsetmeyin -ona ya da bir başkasına- şimdilik...”</p>

  <p class="normal">Leland hafifçe kıpırdandı, sonra Vance’ın yüzüne bakarak: “Nasıl isterseniz,” diye cevap verdi. Duraksadı. “Mozolenin anahtarını Tatum’un odasında buldunuz, acaba dün gece mezarlıkta olan kişinin o olduğunu mu düşünüyorsunuz?”</p>

  <p class="normal">“Gerçekten bunu söyleyemem,” dedi Vance, soğuk bir sesle. Leland döndü, kapıya doğru ilerledi, çıkışa geldiğinde yeniden durarak, “rica etsem,” dedi, “mozolenin kapısını kilitleyip kilitlemediğinizi öğrenebilir miyim?”</p>

  <p class="normal">“Yeniden kilitledim,” dedi Vance, bir an önce çıkmasını isteyen bir tavırla. Kısa bir süre durduktan sonra devam etti. “Anahtar cebimde. Bu vaka hepimizi tatmin edecek bir şekilde sonlanıncaya kadar da cebimden çıkarmayı düşünmüyorum.”</p>

  <p class="normal">Leland sessizce Vance’a baktı. Sonra hafifçe başını sallayarak: “Bunu duyduğuma sevindim. Sanırım bu kadarı yeterli.” Kütüphaneye doğru ilerledi.</p>

  <p class="normal">Tatum odaya girdiğinde son derece asık suratlı, savunma modundaydı. Hiçbirimizi selamlamadan kapının eşiğinde durup, alaycı gözlerini üzerimizde gezdirdi. Adam odaya girdiğinde Vance ayağa kalkıp odanın ortasında duran masaya doğru ilerledi; bir işaretle adamı masanın yanına çağırdı. Geldiğinde, Vance hiçbir şey söylemeden cebinden anahtarı çıkarıp masanın üzerine koydu. “Bu anahtarı hiç gördün mü?” diye sordu. Tatum yapmacık bir gülümsemeyle anahtara baktı, bir süre inceledikten sonra omuzlarını silkerek, “hayır, daha önce hiç görmedim,” dedi, umursamaz bir sesle. “Bununla ilgili bir gizem mi var?”</p>

  <p class="normal">“Evet, önemli bir gizem,” dedi Vance, anahtarı alıp yerine yerleşirken. “Bu sabah senin odanda bulduk.”</p>

  <p class="normal">“Belki de evin anahtarlarından biridir.” Tatum yarı kapalı soğuk gözleriyle küçümsercesine konuşmuştu.</p>

  <p class="normal">“Evet, tabiî...” Vance hafifçe gülümsedi. “Ama söylediğim gibi, senin kaldığın odada bulduk.” Adam konuşmadan bir müddet sigarasını içti. Sonra ağzındaki sigarayı eline alarak (bu arada adamın parmaklarının hiç titremediğini fark etmiştim) “Ne çıkar bundan?” diye sordu, umursamaz bir sesle. “Bu eski evin odalarında gereğinden fazla çöple karşılaşacağınıza eminim.” Gülmesini bastırmaya çalışan bir ifadeyle Vance’a doğru dönerek: “Biliyorsunuz, ben burada yaşamıyorum, sadece misafirim. Odamda paslı bir anahtar buldunuz diye korkmam ya da sinir krizi mi geçirmem gerekiyor yani?”</p>

  <p class="normal">“Ah, hayır, kesinlikle...” Vance adama neşeli bir sesle yanıt verdi. “Kendinize son derece hâkim olduğunuz belli.”</p>

  <p class="normal">“Peki, o halde nereye varmaya çalışıyorsunuz?” Tatum’un sesi aşağılayıcıydı.</p>

  <p class="normal">“Açık konuşalım, mezarlığa gittik.” Vance’ın ses tonu alışılmadık bir şekilde yumuşaktı.</p>

  <p class="normal">Tatum şaşırmış görünüyordu: “Ne mezarlığı?”</p>

  <p class="normal">“Stammlar’ın aile mezarlığının bulunduğu mozole.”</p>

  <p class="normal">“Nerede ki?”</p>

  <p class="normal">“Havuzun diğer tarafında, küçük beton yolun yakınında, ağaçların arasında.” Tatum’un gözleri yeniden küçüldü. Yüzü yeniden sert savunma maskesinin arkasına saklandı. “Benimle kafa mı buluyorsunuz siz?” diye sordu metalik bir sesle.</p>

  <p class="normal">“Hayır, hayır,” diye yatıştırmaya çalıştı Vance. “Sadece sorunuza cevap vermeye çalışıyordum... Gerçekten, mezarlık hakkında bir şey bilmiyor musunuz?”</p>

  <p class="normal">Tatum gözlerini devirip sırıttı. “Orayı ne gördüm ne de duydum.” Aniden bulunduğu yerde döndü, sigarasını söndürdü, yeniden Vance’a bakarak, “mesele nedir?” dedi. (Sinirleri iyice gerilmiş gibiydi.) Hangi pis işi üzerime atmaya çalışıyorsunuz?”</p>

  <p class="normal">Vance adama bakmaya devam etti, kafasını salladı: “Yapmayın... Üzerinize bir gardenya bile atmaya çalışmıyorum.”</p>

  <p class="normal">Tatum’un gözleri öfkeyle büyüdü. “Bununla ne demek istediğinizi anladım!” Yüzü kızarmış, uzun düz parmakları öfkeyle kıvrılmaya başlamıştı. “Geçen gece Greeff yakasına bir gardenya takmıştı, değil mi? Belki de az sonra bana odamda bir de gardenya bulduğunuzu söyleyeceksiniz!”</p>

  <p class="normal">Adamın sözleriyle Vance’ın yüzü bir an karıştı fakat aynı anda düzeldi. “Hayır, gardenya odanızda değildi. Aslında, Greeff’in bir buket çiçeğinin sizin odanızda bulunması o kadar da üzücü olmazdı değil mi, tabiî eğer biri Greeff’e tuzak kurmadıysa.”</p>

  <p class="normal">Tatum’un yüzünde ironi dolu bir gülümseme daha oluştu. “Greeff de kendisine kurulan tuzakla tanıştı, tıpkı Montegue gibi. Greeff hiçbir yere kaçmadı. Burada onu yerde sürünürken görmekten mutluluk duyacak bir sürü kişi var.”</p>

  <p class="normal">“Siz de onlardan birisiniz değil mi?” diye sordu Vance, hafifçe.</p>

  <p class="normal">“Kesinlikle öyleyim,” Tatum’un gözleri kin doluydu. “yine de bu benim yaptığımı göstermez.”</p>

  <p class="normal">“Haklısınız, göstermez.” Vance ayağa kalktı. Karşısındakini serbest bıraktığını gösteren bir ifadeyle: “Şimdilik bu kadar yeterli. Ben sizin yerinizde olsam, müzik tutkumu biraz kontrol etmeyi denerdim. Leland sırf bu yüzden ölmeyi hak ettiğinizi düşünebilir.”</p>

  <p class="normal">Tatum hırçın bir sesle tısladı: “Şu kırma!” hiçbir şey söylemeden odadan çıktı.</p>

  <p class="normal">“Belalı bir herif,” dedi Markham, duyamayacağı kadar uzaklaşınca.</p>

  <p class="normal">“Doğru,” diye onayladı Vance. “Üstelik uyanık da...”</p>

  <p class="normal">“Bana öyle geliyor ki,” dedi Markham, yerinden kalkıp sinirli sinirli odayı arşınlarken, “eğer mezarlığın anahtarını Bayan Stamm’ın sandığından kimin aldığını bulabilseydik, dün gece burada ne olup bittiğine dair daha fazla şey öğrenebilirdik.”</p>

  <p class="normal">Vance kafasını salladı. “Anahtarın daha önce de orada olup olmadığından emin değilim Markham. Hatta belki de oraya hiç konmamıştır. Anahtarı saklamak, tüm bu gizem, belki de tüm bunlar Bayan Stamm’ın ejder halüsinasyonlarının bir parçası...”</p>

  <p class="normal">“Tanrı aşkına, neden anahtar Tatum’un odasındaydı? Tatum’un anahtarı daha önce hiç görmediğini söylerkenki hali bana gerçekmiş gibi geldi.”</p>

  <p class="normal">Vance, Markham’a doğru kısa, meraklı bir bakış attı. “Adam gerçekten de ikna ediciydi...” Markham durdu ve Vance’a baktı. “Bu vakada elle tutulur bir nokta göremiyorum,” dedi, hayal kırıklığı yüklü bir sesle. “Dokunmaya çalıştığımız her ipucu sanki bizi kördüğüme sürüklüyor. Ucundan tutulacak bir ipucu... Olayın kendisi bile üzerine teori geliştirmeye engel.”</p>

  <p class="normal">“Hadi, cesaretini kaybetme dostum,” Vance, yatıştırmaya çalıştı. “Göründüğü gibi bir karakutu değil. Tüm sorun bizim bu vakaya sıradan, çok mantıklı bir gözle yaklaşmamızda. Bu olayın derinliklerine inmek için şimdiye kadar kullandıklarımızdan daha farklı, daha sinsi bir yöntem kullanmamız gerekiyor. Bu vakada bazı sıradışı şeyler var ki...”</p>

  <p class="normal">“Lanet olsun, Vance!” Markham bir hırsla bağırmıştı. “Umarım yine şu ejderhâ teorine dönmüyorsundur!”</p>

  <p class="normal">Vance daha cevap vermemişti ki, dışarıdan gelen bir araba sesi duyduk. Yaklaşık bir dakika sonra Snitkin’in açtığı kapıdan giren Doktor Doremus misafir odasına geldi. “Başka bir ceset daha, ha?” diye gürledi herkesi genel bir el hareketiyle selamlarken. “Bütün cesetleri bir anda bulamaz mısın, Çavuş? Evet, nerede? Tüm bu telaşın nedeni nedir?” Heath alaycı bir sesle “Yine şu senin ejderhâ mı yoksa?” diyerek takıldı.</p>

  <p class="normal">Vance ayağa kalktı. “Öyle görünüyor,” dedi, yavaşça.</p>

  <p class="normal">“Ne!” Doremus şaşırmıştı. “Pekâlâ, yeni kurban nerede?”</p>

  <p class="normal">“Aynı çukurda.” Vance şapkasını almış, hole çıkmıştı. Doremus afallamış bir şekilde, tek kelime etmeden onu takip etti. Çavuş, Snitkin’den bize katılmasını istedi. Bir kez daha arabayla East Road’un oradan kıvrıldık. Buzul çukurunun orada beklerken Doremus duvara tırmanıp aşağıdaki cesede bir göz attı. Yanımıza döndüğünde yüzünde tuhaf bir ifade vardı. Bütün alaycılığını, neşesini kaybetmişti. “Ulu tanrım, ulu tanrım!” diye tekrarladı. “Bu nasıl bir vaka böyle?” Dudaklarını kemirirken Heath’e doğru başıyla bir işaret yapıp, “Cesedi oradan çıkarın,” dedi.</p>

  <p class="normal">Snitkin ile Çavuş, Greef’in cesedini çukurdan çıkarıp yere yatırdılar. Kısa bir incelemeden sonra Doremus ayağa kalkarak Markham’a döndü. “Dünkü vakanın aynısı,” dedi. “Yaralar tamamen aynı. Aynı kafatası kırığı, göğüsteki delikler, boynundaki morarmalar. Boğazı sıkılmış, kafasının sol tarafına vurulmuş, buraya fırlatılmış... Sadece,” diye ekledi, “diğeri kadar uzun zamandır ölü değil.” Heath’e doğru yüzünü buruşturarak “Senin bilmek istediğin de bu, öyle değil mi?”</p>

  <p class="normal">“Dün gece saat 00.00 desek, uygun olur mu?”</p>

  <p class="normal">“Geceyarısı, ha?” Doremus yeniden eğilip cesedi kontrol etti. “Bu durumda hemen hemen on iki saat yapar... Evet.” Ayağa kalkıp defterinden boş bir sayfa açtı. Karaladığı kâğıdı Çavuş’a teslim ederken: “Dünkü cesedin otopsisinde size söylediğimden farklı bir şey çıkmadı; fakat siz yine de bunu bir an önce morga ulaştırmaya bakın. Bu defa otopsiyi ben yapacağım.” (Doremus’u hiç bu kadar ciddi görmemiştim.) “Ben yine Payson Avenue üzerinden döneceğim. Şu senin ejderhâya ben de inanmaya başlıyorum galiba, Çavuş... Ne tuhaf iş,” diye mırıldandı arabasına doğru giderken. “Bir adamı böyle öldürmek yeterince zor. Burada iki tane var! Sabah gazetelerindeki Ejderbalığı safsatasını görmüştüm.<sup class="calibre3"><a href="../Text/ejder_split_043.html#footnote-203-17" id="footnote-203-17-backlink">17</a></sup> Ulu tanrım, ne hikâye ama!” Arabasına binerken hâlâ konuşuyordu, motoru çalıştırdı, Spuyten Duyvil’e doğru ilerledi.</p>

  <p class="normal">Snitkin’i Greeff’in cesedine göz kulak olması için bırakarak eve döndük. “Evet, yapacak ne kaldı?” Markham, ön kapıdan girdiğimizde bu soruyu umutsuzca sordu. “Oh! Ama bu çok belli, değil mi dostum?” diye yanıtladı Vance. “Ben Stamm’ın balık koleksiyonuna bir göz atmaya gideceğim. Bence sen de gelsen iyi olur. Tropik canlılar büyüleyicidir Markham.” Kapıda Snitkin’in yerini almış olan Trainor’a dönerek “Bay Stamm’a onu görmek istediğimi söyle.” Trainor korku dolu gözlerle Vance’a baktı, sonra saygıyla eğilip hole doğru seğirtti.</p>

  <p class="normal">“Buraya bak Vance!” dedi Markham, rahatsızlığını gösteren bir sesle. “Şimdi bunu yapmandaki amaç ne? Yapmamız gereken ciddi bir iş varken, sen kalkmış balık koleksiyonundan söz ediyorsun! İki adam öldürüldü...”</p>

  <p class="normal">“Emin ol,” diyerek onun sözünü kesti Vance, “balık koleksiyonunu son derece eğitici bulacaksın.” Tam bu sırada Stamm kütüphaneden çıkıp yanımıza doğru ilerledi. “Bize sizin büyük akvaryumunuzu gezerken rehberlik ederek bir iyilikte bulunmanızı isteyebilir miyiz?” Stamm’ın şaşırdığı belli oluyordu. “Neden olmasın, tabiî,” dedi, sesine zorlama bir ev sahibi havası katarak. “Tabiî, tabiî. Çok memnun olurum. Lütfen bu taraftan...” Dönüp kütüphaneye doğru ilerlemeye başladı.</p>
</body>
</html>
