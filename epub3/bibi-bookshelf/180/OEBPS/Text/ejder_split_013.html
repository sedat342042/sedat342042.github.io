<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">BÖLÜM 10<br class="chapter"/>
  <br class="chapter"/>
  KAYBOLAN ADAM</h1>

  <p class="normal1">&nbsp;</p>

  <p class="normal2">(12 Ağustos Pazar, 13.00)</p>

  <p class="normal">Saat 13.00 olmuştu. Stamm yemeğe kalmamız için çok ısrar edince, kabul ettik. Trainor öğle yemeğimizi misafir odasına hazırladı. Stamm ile Leland diğer misafirlerle yemek için yemek salonuna gittiler. En sonunda baş başa kalabilmiştik. Markham soru dolu bakışlarını Vance’a çevirerek: “Tüm bunlar ne demek oluyor? Havuzun dibindeki izlerden hiçbir şey anlayamıyorum. O izler, o izler açıkçası ürkütücü.”</p>

  <p class="normal">Vance umutsuzca kafasını salladı, onun durumunun da Markham’dan pek farklı olduğu söylenemezdi. “Hiç sevmedim, bu işten hiç hoşlanmadım.” Sesinde bir yılgınlık hissediliyordu. “Bu vakada uğursuz bir şeyler var; bu şey öyle bir şey ki bizim günlük, sıradan olayları kavrayışımızı aşıyor.”</p>

  <p class="normal">“Eğer Stamm Malikânesi’nin sınırları içerisinde bir ejder yuvası yoksa,” dedi Markham, “belki de bu izler havuzun suyu boşalırken suyun çekilmesiyle birlikte deforme olmuş, büyümüş izlerdir ve belki biz bunu fark edememişizdir.”</p>

  <p class="normal">Vance yorgun bir ifadeyle gülümsedi. “Tabiî, bu açıklamayı kabul etsek bile kesinlikle bilimsel olmaz. İzlerden bazıları akıntının yönünü gösterirken bir kısmı tam tersi tarafı işaret ediyordu. İzlerdeki ağırlık çukurları hiçbir deformasyona uğratmamıştı. Ayrıca havuzun suyu çok yavaş boşaldı, zemin ise üzerindeki izleri kolayca bırakmayacak kadar sıkı, bu kadarcık bir akıntı öyle bir zeminde hiçbir izi yok edemez. Hem, hadi büyük izlerin açıklamasını bulduk diyelim, pençeye benzeyen izleri nasıl açıklayacağız?”</p>

  <p class="normal">Vance birdenbire yerinden fırlayıp kapıya doğru giderek perdeleri araladı. Açılan perdenin önünde Trainor yuvarlak şaşkın suratıyla, bir elinde Vance’ın ayakkabıları, dikiliyordu. Vance hiçbir şey söylemeden adama alaycı gözlerle bakarken, adam yakalanmanın verdiği telaşla şişman bedeninden beklenmeyecek bir hızla içeri girmek için bir hamle yaptı. “Ben-ben çok özür dilerim efendim,” diye aceleyle konuşmaya başladı. “Sohbet ettiğinizi duydum, sizi rahatsız etmek istemedim... Bu nedenle, bekledim efendim. Ben... Ayakkabılarınızı getirmiştim efendim.”</p>

  <p class="normal">“Sorun değil Trainor,” dedi Vance, yeniden sandalyesine dönerken. “Birinin perdelerin arkasında kıpırdadığını hissedince birdenbire çok meraklandım... Ayakkabılar için teşekkürler.” Uşak yaltaklanarak içeriye doğru ilerledi, Vance’ın önünde diz çökerek ayağındaki terlikleri çıkarıp ayakkabılarını giydirdi. Bağcıkları bağlarken ellerinin titrediğini fark edebiliyordum. Adam boşalan tabakları alıp odadan çıkarken Heath, arkasından adama öldürecek gibi bakıyordu. “Bu herif burada ne arıyordu dersiniz?” diye tısladı. “Kesin kafasında bir şeyler var.”</p>

  <p class="normal">“Oh! Şüphesiz,” diyerek gülümsedi Vance. “Hatta ben ne olduğunu söyleyebilirim: Ejderhâ.”</p>

  <p class="normal">“Buraya bak Vance,” Markham ters bir sesle konuşuyordu. “Şu ejder saçmalığını bir kenara koyalım artık.” Sesi çok kesindi. “Montegue’nun cebinde bulduğumuz not için ne düşünüyorsun, sence ne anlama geliyor?”</p>

  <p class="normal">“Of! Markham. Ben kâhin değilim.” Vance arkasına yaslanarak Regie sigarasından birini daha yaktı. “Bulduklarımız Montegue’nun kendi sıkışmışlığından kurtulmak için böyle dramatik bir yöntemle ortadan kaybolmayı tercih ettiğini gösteriyor; yine de adamın tek bir iz bile bırakmadan havuzdan nasıl çıkıp gittiğine dair bir açıklamamız yok. Görüyorsun ya, bu olayda çok fazla gizem var.”</p>

  <p class="normal">“Lanet olsun!” Çavuş dayanamayıp konuşmaya girdi. “Sonuçta kuş yuvadan kaçmış değil mi Bay Vance? Eğer biz bir kanıt bulamazsak, o bizi kafeslemiş olacak.”</p>

  <p class="normal">“Cık cık, bu hiç olmadı Çavuş. Sen de fazla kötümsersin, eminim olayın açıklaması son derece basit ama ben ispat etmenin çok zor olacağını düşünüyorum.”</p>

  <p class="normal">“Hiç olmazsa,” diyerek tartışmaya katıldı Markham. “Şu Bruett denilen kadının bıraktığı not ile Montegue’nun yok oluşu arasında çok açık bir bağlantı olduğunu biliyoruz.”</p>

  <p class="normal">“Kesinlikle,” diyerek onayladı Vance. “Hatta çok fazla açık bir bağlantı diyebiliriz. Yine de havuzda izler bulmamız, aynı kıyıdaki bankın çevresinde hiç iz bulamamamız birbiriyle çelişen iki gerçek olarak karşımızda duruyor.” Ayağa kalktı, odanın içinde yürümeye başladı. “Bir de içinde şu gizemli kadının beklediği bir araba var... Önerim Markham, Bayan Stamm ile kısa bir görüşme yapmak. Gizemin birazını olsun aydınlatmaya yarayabilir... Şu titrek uşağı çağırabilir misin Çavuş?”</p>

  <p class="normal">Heath odadan fırladı. Trainor geldiğinde Vance ona Bayan Stamm’ı misafir odasında beklediğimizi söyledi. Birkaç dakika sonra genç kız yanımıza gelmişti. Bernice Stamm tam anlamıyla çok güzel bir kız sayılmasa da kesinlikle çok etkileyici bir havası vardı. Onu görüp de ne kadar sakin olduğunu fark edince, bir gece önceki halini duyduğum için biraz şaşırdım. Çin ipeğinden yapılmış kolsuz, beyaz bir tenis elbisesi giymişti. Bacakları çıplaktı, ayak bileklerinden kıvrılmış turuncu çorap giymişti, ayağında güderi sandaletler göze çarpıyordu. Pek atletik yapılı biri olmamasına rağmen, abisindeki canlılık ve güç onda da hissediliyordu. Vance oturması için ona bir sandalye gösterdi. Kız nazik bir şekilde bu teklifi reddederek ayakta durmayı yeğlediğini söyledi.</p>

  <p class="normal">“Belki bir sigara içersiniz,” diyerek Vance kıza sigara paketini uzattı. Kız bir sigara alınca kibar bir tavırla yaktı. Kız sanki burada değilmiş gibiydi, bu halde görünce Çavuş’un onunla ilgili şikâyetini hatırladım; kızın sanki evde yaşanan olayla direk değil dolaylı bir şekilde ilgili olduğundan bahsetmişti. Belki Vance da aynı izlenimi edinmiş olduğu için, ilk sorusu, “geçen akşam burada yaşanan olayla ilgili ne hissediyorsunuz Bayan Stamm?” oldu.</p>

  <p class="normal">“Açıkçası ne söyleyeceğimi bilemiyorum,” dedi kız, belirgin bir açıklıkla.</p>

  <p class="normal">“Herhalde bu meseleyle derinden alakadarsınızdır. Sonuçta, anladığım kadarıyla Bay Montegue ile nişanlıydınız.”</p>

  <p class="normal">Kız efkârlı bir ifadeyle kafa salladı. “Evet, ama bu büyük bir hataydı. Bunu şimdi fark edebiliyorum... Eğer bu bir hata olmasaydı,” diyerek devam etti, “herhalde şimdi olup biteni daha derinden hissediyor olurdum.”</p>

  <p class="normal">“Sizce bu olay bir görünmez kaza mı?” diye ani bir açık sözlülükle konuya girdi Vance.</p>

  <p class="normal">“Tabiî ki öyle!” Kızın gözleri parlamaya başlamıştı. “Başka hiçbir şey olamaz. Ne demek istediğinizi anlıyorum -bu evin içinde dönen saçma dedikodulardan haberdarım- ancak Montegue’nun ölümüne bir kazadan başka bir şeyin neden olması imkânsız.”</p>

  <p class="normal">“Sanırım şu havuz çevresinde dönen ejderhâ efsanesini hiç umursamıyorsunuz?”</p>

  <p class="normal">Kız zeki bir ifadeyle güldü. “Hayır, ben peri masallarına inanmam; ya siz?”</p>

  <p class="normal">“Aslında ben hâlâ şu yakışıklı prense inanıyorum,” dedi Vance, eğlenen bir sesle. “Gerçi her zaman ondan çok şüphelenmişimdir. Bence gerçek olamayacak kadar iyi.”</p>

  <p class="normal">Kız sakince birkaç dakika kadar Vance’ın gözlerine baktı. Sonra: “Demek istediğinizden hiçbir şey anlamadım.”</p>

  <p class="normal">“Hiç önemli değil,” diyerek devam etti Vance. “Dün akşam havuza dalan şu genç adamın cesedini bulamamamız bizi biraz kaygılandırdı.”</p>

  <p class="normal">“Demek istediğiniz...”</p>

  <p class="normal">“Evet, Bay Montegue tamamen ortadan yok olmuş.”</p>

  <p class="normal">“Ama ağabeyim öğle yemeğinde... Bunu bana söylemedi. Montegue’nun yok olduğundan emin misiniz?”</p>

  <p class="normal">“Ah! Evet, ne yazık ki... Biliyorsunuz havuzu boşalttık.” Vance durdu, kıza hafifçe gülümseyerek, “tek bulduğumuz bazı tuhaf ayak izleri oldu,” dedi.</p>

  <p class="normal">Kızın gözbebekleri büyüdü. “Nasıl ayak izleri?” diye sordu, gergin bir fısıltıyla.</p>

  <p class="normal">“Daha önce böyle bir şey görmemiştim,” diye devam etti Vance. “Eğer gizemli sualtı canavarlarına inanıyor olsaydım, bu izlerin bu tür bir yaratık tarafından bırakıldığını düşünürdüm.”</p>

  <p class="normal">Bernice Stamm kapının perdelerine yakın ayaktaydı, Vance’ın cümlesini duyunca farkında olmaksızın sanki düşmemek için perdeye elini atıp tutundu ama bu şok hali sadece bir an sürdü. Kendini zorlayarak gülümsedi ve odanın ortasına doğru ilerleyerek şöminenin duvarına yaslandı. “Korkarım,” -konuşmak için kendini zorladığı açıkça belli oluyordu- “burada bir ejderhâ olduğunu gösteren kanıtlardan ürkmek için biraz fazla gerçekçi bir insanım.”</p>

  <p class="normal">“Öyle olduğunuza eminim, Bayan Stamm,” dedi Vance, kibarca. “Böyle gerçekçi bir insan olduğunuz için, bu küçük tezkere sizi ilgilendirebilir diye düşündüm.” Cebinden Montegue’nun cüzdanında bulduğumuz mavi, kokulu notu çıkararak kıza uzattı. Kız ifadesiz bir yüzle notu okudu, Vance’a geri verirken sanki rahatlamış gibi derin bir nefes aldığını fark ettim.</p>

  <p class="normal">“Bu not bahsettiğiniz ayak izlerinden daha açıklayıcı görünüyor.”</p>

  <p class="normal">“Notun kendisi gerçekten son derece açıklayıcı,” diyerek kızın söylediğini kabul etti Vance. Yine de bu notu mantıksız hale getiren bazı küçük ayrıntılar var. İlk olarak, şu Ellen’in içinde beklediği araba. Inwood’un gece karanlığında, böyle bir araba sesinin metrelerce uzaktan duyulması gerekirdi.”</p>

  <p class="normal">“Evet, duyuldu!” diye haykırdı kız. “Ben duydum!” yanakları kızarmıştı, parlayan gözlerle konuşmasına devam etti. “Bu ana kadar anlayamamıştım. Bay Leland diğerleriyle birlikte Monty’i ararken -dalışından yaklaşık on dakika sonra- bir arabanın çalıştığını, motorunun sanki gaza basılmış gibi homurtusunu duydum. Sesi anlıyorsunuz değil mi? Bu ses East Road tarafından geliyordu...”</p>

  <p class="normal">“Evden uzaklaşan bir araba sesi mi?”</p>

  <p class="normal">“Evet-evet! Sanki Spuyten Duyvil’e gidiyor gibiydi... Her şeyi şimdi anlıyorum. Orada, havuzun kıyısında korkudan, şaşkınlıktan dizlerimin üzerine çöküp kalmıştım. Sonra suyun sesine karışmış bir halde şu arabanın gürültüsünü duydum. Fakat bunun bir araba sesi olabileceğini o an düşünemedim -açıkçası o ses bana çok önemsiz görünmüştü- özellikle o birkaç dakika içinde... Anlıyorsunuz değil mi? Siz aklıma getirinceye kadar o sesin bir araba sesi olabileceğini düşünmemiştim bile.”</p>

  <p class="normal">“Ah! Sizi çok iyi anlıyorum,” diyerek yatıştırdı. “İnanın bu araba sesini hatırlamanız bize çok yardımcı oldu.” Vance tüm konuşma boyunca ortadaki masaya yaslanmış duruyordu, son cümlelerini söyleyince kızın yanına gidip anlayışlı bir ifadeyle elini tuttu. Kız şükran dolu bir yüzle kısa bir an elini Vance’ın avuçlarına bıraktı, sonra da Vance kızı kapıya kadar geçirdi. “Sizi şimdilik daha fazla rahatsız etmeyeceğiz,” dedi kibarca. “Bize son bir iyilik yapıp Bay Leland’a buraya gelmesini söyler misiniz?” Kız kütüphaneye doğru ilerlerken başını salladı.</p>

  <p class="normal">“Sence araba hakkında doğruyu mu söylüyor?” diye sordu Markham.</p>

  <p class="normal">“Ah! Şüphesiz.” Vance yeniden ortadaki masaya doğru yürüyüp bir sigara yaktı, yüzünde düşünceli bir ifade vardı. “Oldukça ilginç bir kız. Montegue’nun arabayla kaçtığını düşündüğünü sanmıyorum ama kesinlikle uzaklaşan bir arabanın sesini duymuş. Sanırım... Belki de birini korumaya çalışıyor, ne dersin Markham?”</p>

  <p class="normal">“Sence kız bir şeyler mi biliyor, ya da birinden mi şüpheleniyor?”</p>

  <p class="normal">“Bir şeyler bildiğini sanmıyorum...” Vance yakınındaki bir sandalyeye çöktü. “Ama bir şeylerden şüphelendiği kesin...”</p>

  <p class="normal">Tam bu sırada Leland misafir odasının kapısında belirdi. Piposunu çekiştirerek neşeli görünmeye çalışan bir ifadeyle, “Bayan Stamm beni görmek istediğinizi söyledi,” dedi, şöminenin önünde dikilirken. “Umarım onu üzecek şeyler söylememişsinizdir.”</p>

  <p class="normal">Vance bir an dikkatli bir bakışla gözlerini dikerek, “Bayan Stamm,” diyerek devam etti. “Montegue’nun bu muhiti terk etmesinden pek rahatsız olmuşa benzemiyordu açıkçası.”</p>

  <p class="normal">“Belki de olup bitenin farkına yeni varmaya başlamıştır,” diye başladı Leland, birdenbire durup yeniden piposunu doldurmakla meşgulken, “ona notu gösterdiniz mi?” diye sordu. “O not bana bir şeyler hatırlattı,” diyerek devam etti. “Şu otomobilden bahsediyorum. Notu bulduğumuzdan beri düşünüp, Montegue’nun suya dalışından sonra olup biteni hatırlamaya çalışıyorum. Kendimi iyice zorladığımda, Montegue’yu ararken nefes almak için suyun yüzeyine çıktığım anlardan birinde, East Road tarafından gelen bir araba sesi duyduğumu anımsadım. Tabiî o an duyduğum sese bir anlam verememiştim, fakat notu bulduktan sonra her şey yerine oturdu.”</p>

  <p class="normal">“Bayan Stamm da bir araba sesi hatırlıyor,” diye ekledi Vance. “Bu arada, Montegue’nun suya dalışıyla duyduğunuz ses arasındaki süreyi hatırlayabiliyor musunuz?”</p>

  <p class="normal">Leland kısa bir an düşündü. “Sanırım on dakika falan,” diyerek ekledi. “Tabiî öyle bir durumdayken bu süreden asla emin olamayacağımı anlamalısınız.”</p>

  <p class="normal">“Haklısınız,” diye mırıldandı Vance. “Yine de bir iki dakika kadar bir süre olmadığına emin misiniz?”</p>

  <p class="normal">“Bu kadar kısa bir süre olması mümkün değil,” dedi Leland, sözcüklerini hafiften vurgulayarak. “Zaten adam suya dalıp ortaya çıkmayınca bir süre bekledik, yani araba sesini duymadan önce suya atlayıp Montegue’yu aramaya başlamıştık bile.”</p>

  <p class="normal">“Bu durumda,” diyerek olayı özetledi Vance, “ortaya hiç çıkmamış Ellen’in bulunduğu arabanın sesiyle olayı bağlamak oldukça zor; çünkü Montegue’nun kendisini arabada bekleyen Jülyet’ine kavuşması havuzdan çıktıktan sonra en fazla birkaç dakikasını alırdı, tabiî eğer yolda oyalanmadıysa veya nazlanmak için gizli sevgilisini bekletmek istemediyse.”</p>

  <p class="normal">“Anlıyorum,” diyerek düşünceli bir yüzle kafasını salladı Leland. “Ayrıca oyalanmak istemediği için kıyafetlerini de önceden hazırlamış olması gerekirdi.”</p>

  <p class="normal">“Haklısınız. Görüyorsunuz ya, düşündükçe olasılıklar artıyor...”</p>

  <p class="normal">Konuşma Doktor Holliday ile Stamm’ın merdivende belirmeleriyle kesildi. Koridoru geçip bulunduğumuz odaya doğru ilerlediler.</p>

  <p class="normal">“Sizi yeniden rahatsız ettiğim için özür dilerim beyler.” Doktorun yüzü durgundu. “Bu sabah geldiğimde Bayan Stamm’ı oldukça sakin, normal haline yakın bulmuştum. Yanına yeniden çıktığımda, durumu yine kötüleşmişti. Dün akşam bu evde olanlar çok sarstığı için bir türlü tam anlamıyla normal haline dönemiyor. Havuzun boşaltılmasını izlemek için çok ısrar etti, ortaya çıkan sonuç onu aşırı derecede heyecanlandırdı. Bu kadar heyecanlandıran her neyse bunu benimle, oğluyla paylaşmak istemiyor.” Doktor kısa bir an duraksayıp boğazını temizledikten sonra devam etti: “Açıkçası ben, dün akşamki ziyaretinizin ne kadar sakinleştirdiğini fark ettiğim için, sizden onu yeniden ziyaret etmenizi rica etmek istiyorum. Belki kafasındaki, onu bu kadar heyecanlandıran düşünceleri size açabilir. Sizin yeniden ziyaret edeceğinizi söylediğimde son derece gönüllü ve bu görüşmeyi yapmak için ısrarcı davrandı.”</p>

  <p class="normal">“Bayan Stamm’ı görmekten çok memnun oluruz,” diyerek devam etti Vance, “acaba yalnız mı ziyaret etsek?”</p>

  <p class="normal">Doktor önce bir an duraksayıp, sonra kafasını hızlıca sallayarak: “Sanırım en iyisi bu olur. Kafasındaki sır her neyse, bunu mantıksız bir ısrarla ev halkından, tanıdığı kişilerden gizlemeye çalışıyor gibi...”</p>

  <p class="normal">Doktor Holliday’i, Leland’ı ve Stamm’ı odada bırakarak hızlıca Bayan Stamm’ın odasına çıktık. Bayan Schwarz bizi kapıda bekliyordu, doktorun bizim geleceğimizi ona söylediği belliydi. Elleri kucağında, pencerenin önündeki bir sandalyede oturuyordu. Geçen akşamki gerginliğinden eser yoktu, yüzünde belirgin bir sakinlik vardı. Hatta bunun yerine, yüzünde durumdan hoşnut olduğunu gösteren bir ifade seziliyordu.</p>

  <p class="normal">“Geri döneceğinizi biliyordum,” dedi, bir zafer edasıyla. “Size onu ejderhânın öldürdüğünü söylemiştim. Cesedin havuzdan çıkmayacağını da... Oysa siz bana inanmadınız. Söylediklerimi deli bir kadının saçmalamaları sandınız. Fakat doğruyu söylediğimi anladınız, şimdi daha fazlasını öğrenmek için buradasınız. Durum bu, değil mi? O sizin aptal biliminiz sizi başarısızlığa uğrattı.” Kadın kıkırdadı, bu hali bana Macbeth’deki cadıların bulunduğu sahneyi anımsattı, bu kadın da sanki kazanına bir ejderhâ kuyruğu eklemiş gibi davranıyordu. “Genç adamın ayak izlerini bankın çevresinde, kayalığın eteklerinde nasıl aradığınızı seyrettim,” bir zafer edasıyla konuşmasına devam etti. “Ama ejderhâ kanatlarıyla suyun üzerinde yükselir, kurbanıyla birlikte uçar gider. Onu bu halde pek çok kez gördüm! Siz havuzun suyunu boşaltırken; burada, bu pencerenin önünde dikilerek sizi izledim. Sizin beklemenizi seyrettim. Beklediniz, beklediniz... Hiçbir şey bulamadınız! Sonra sanki gözlerinize inanamamışsınız gibi havuzun içinde yürüdüğünüzü gördüm. Ben size dün gece o havuzda hiçbir şey bulamayacağınızı söylememiş miydim? Sizse hâlâ bir şeyler bulabileceğinizi düşünüyordunuz.” Ellerini kucağından kaldırarak sandalyenin kolçaklarına koydu. İri kemikli parmakları sanki birer pençe gibi görünüyordu.</p>

  <p class="normal">“Aslında, bir şey bulduk Bayan Stamm,” dedi Vance kibarca. “Çamurun içinde bazı tuhaf izler fark ettik.”</p>

  <p class="normal">Kadın ona gülümsedi, sanki küçük bir çocukla eğleniyor gibiydi. “Ben size bunu da söylemiştim. Onlar ejderhânın toynaklarının izleri. Tanımadınız mı?” (Bunu söylerken dünyanın en doğal şeyinden bahsedermiş gibi konuşması kanımı dondurmuştu.)</p>

  <p class="normal">“Nerede o zaman?” dedi Vance, “ejderhânın öldürdüğü genç adamın cesedi nerede?”</p>

  <p class="normal">Kadının gözlerine sinsi bir bakış yerleşti. “Bana bunu soracağınızı biliyordum,” dedi, halinden son derece memnun bir gülümsemeyle. “Size asla söylemeyeceğim! Bu ejderin sırrı; ejderin ve benim!”</p>

  <p class="normal">“Ejderin bu havuzdan başka bir yuvası daha mı var?”</p>

  <p class="normal">“Oh! Tabiî. Burası onun asıl evi. Bu nedenle buraya Ejder Havuzu deniyor. Bazen Hudson Nehri’ne doğru uçup sularına gizlendiği de olur. Bazen de Spuyten Duyvil’in derinliklerine saklanır. Soğuk gecelerde, vadiye doğru uçar ve Kızılderili Mağaraları’na girer ama kurbanlarını bu yerlerden hiç birine götürmez. Onları saklamak için başka bir yeri vardır. Bu yer bildiğimiz her şeyden daha eskidir, hatta insanoğlundan bile. Burası daha dünya çok gençken onun için yapılmış bir sığınaktır...” Sesi çatallandı, gözlerine çılgın bir bakış yerleşti. Bu hali bana çarmıha gerilerek işkence gören eski din şehitlerini anımsatmıştı.</p>

  <p class="normal">“Bu çok ilginç,” dedi Vance. “Sanırım bu söyledikleriniz bizim sorumuzun tam olarak cevabı değil. Bize ejderin genç Montegue’nun cesedini nereye götürdüğünü söylememekte kararlı mısınız?”</p>

  <p class="normal">“Asla söylemeyeceğim!” Kadın artık bizimle bağını koparmış gibi sandalyesinden kalktı, bize sırtını döndü. Vance kısa bir süre kadına acıyan bakışlarla baktı, birkaç kelimeyle bu sinir bozucu görüşmeyi bitirdi. Yeniden misafir odasına döndüğümüzde doktora kısa bir açıklama yaptıktan sonra, Stamm ile doktor yeniden merdivenlere yöneldiler.</p>

  <p class="normal">Vance sessizlik içinde bir süre sigarasını tüttürdükten sonra, “bu kadının çok tuhaf kehanetleri var...” dedi, hafif bir sesle. “Aslında merak ediyorum...” Sandalyesine rahatça yerleşti, Leland’ı ejder efsanesi ve ejderhânın yaşadığı yerlerle ilgili sorgulamaya başladı. Leland’ın net cevapları, Bayan Stamm’ın tuhaf yorumlarını aydınlatabilecek bir bilgi içermiyordu. “Eski ejder efsaneleri, yakınlardaki akarsuları mesken tutar; Hudson, Spuyten Duyvil hatta Hell Gate nehirleri gibi. Özellikle küçük bir çocukken duyduklarımdan hatırladığım kadarıyla, Kızılderili Mağaraları’nı. Genellikle ejderhânın buradaki havuzda yaşadığı anlatılırdı.”</p>

  <p class="normal">“Bayan Stamm’ın söylediği bir şey,” diye ısrarını sürdürdü Vance, “aklımdan çıkmıyor. Ejderhânın kurbanlarını sakladığı yerden bahsederken buranın çok eski, hatta insanoğlundan bile eski, daha dünya çok gençken onun için yapılmış bir sığınak olduğunu söyledi. Bu söylediklerim aklınıza bir yer getiriyor mu?”</p>

  <p class="normal">Leland bir süre düşündü. Sonra birdenbire yüzü aydınlandı, piposunu ağzından çıkararak, “çukurlar tabiî!” diye haykırdı. “Söyledikleri onlara tam olarak uyuyor. Buzul çukurları, bilirsiniz onlardan Clove yakınında bir sürü vardır. Buzul çağında oluşmuşlar, -sanırım buzulların dairesel hareketleri sonucu- aslında silindir şeklindeki küçük çukurlardan başka bir şey değiller...”<sup class="calibre3"><a href="../Text/ejder_split_039.html#footnote-203-13" id="footnote-203-13-backlink">13</a></sup></p>

  <p class="normal">“Evet, evet, buzul çukurlarının ne olduğunu biliyorum,” diye böldü Vance, hafif bir telaşla. “Onlardan Inwood’da olduğunu bilmiyordum. Buraya ne kadar uzaktalar?”</p>

  <p class="normal">“Yürüyerek on dakika, dediğim gibi, Clove tarafında.”</p>

  <p class="normal">“East Road’a yakın mı?”</p>

  <p class="normal">“Hemen batısında.”</p>

  <p class="normal">“O zaman arabayla daha hızlı olur.” Vance hızlıca hole doğru ilerledi. “Hadi Markham, kısa bir gezinti yapacağız... Siz bizim rehberimiz olur musunuz Bay Leland?” Kapıya varmıştı bile. Birdenbire böyle canlanmasına şaşırarak peşinden ilerledik.</p>

  <p class="normal">“Peşinden atlı koşturmuyor ya Vance, niye böyle acele ediyorsun?” diye homurdandı Markham, evden çıkmış otomobile doğru ilerlerken. “Bilmiyorum, dostum,” diye yanıtladı Vance. “Şu buzul çukurlarını bir an önce görmek için çok sabırsızlanıyorum.”</p>

  <p class="normal">Vance’ın peşi sıra arabaya bindik. Bir dakika sonra evin önünden kıvrılarak East Road’a doğru dönüyorduk. Yola çıkan kapıya gelince Snitkin bizim için kapıyı açtı, Bird Refuge’u geçerek Clove’a doğru ilerledik. Yaklaşık beş yüz metre ilerlemiştik ki, Leland durmak için sinyal lambasıyla işaret verdi. Vance arabayı yolun kenarına çekti, indik. Ejder havuzunun kuzeyindeki kayalığın eteklerinden yaklaşık elli metre kadar uzaktaydık. “Şimdi biraz jeolojik araştırma yapalım,” dedi Vance, gerginliğini bastırmaya çalıştığı neşeli bir sesle.</p>

  <p class="normal">“Burada pek çok büyük buzul çukuru var,” dedi Leland, başı çekmiş, kayalığa doğru ilerlerken. “Birinde büyük bir meşe ağacı yetişmiş, biri de artık fark edilmeyecek kadar düzleşmiş. İçlerinden bir tanesi tam olarak buzul çukurlarına örnek oluşturuyor, işte şurada.”</p>

  <p class="normal">Şimdi hemen hemen tepenin eteklerine gelmiştik. Önümüzde sanki bir keskiyle yontulmuşçasına düzgün, oldukça büyük, yaklaşık sekiz metre uzunluğunda, iki metre genişliğinde -sanki bir meteor izi gibi görünen- bir yükselti vardı. Bu dümdüz tünelin tam ağzında, tünele minyatür bir kuyu görüntüsü veren yaklaşık üç metre genişliğinde, duvara benzeyen büyük bir kaya vardı.<sup class="calibre3"><a href="../Text/ejder_split_040.html#footnote-203-14" id="footnote-203-14-backlink">14</a></sup></p>

  <p class="normal">“Bu en dikkat çekici buzul çukurlarından biridir,” diye açıkladı Leland. “Bu çukurda buzulların çekilmesi sırasında oluşan tüm izleri görebilirsiniz.”</p>

  <p class="normal">Vance sigarasını fırlatıp duvara yaklaştı. Markham hemen arkasında dikiliyordu. “Tanrı aşkına, burada ne bulmayı umuyorsun Vance?” diye sinirli bir sesle sordu. “Gerçekten Bayan Stamm’ın zırvalamalarını ciddiye almıyorsun değil mi?”</p>

  <p class="normal">Vance bu arada alçak duvara tırmanmış, çukurun içine bakıyordu. “Bu çukurun dibine bakmak senin ilgini çeker diye düşünüyorum Markham,” dedi, gözlerini baktığı yerden ayırmadan. Sesinde alışılmadık bir huşuyla karışık dehşet ifadesi vardı. Hepimiz hızlıca duvara tırmanıp yaşlı çukurun dibine baktık.</p>

  <p class="normal">Orada, dipte mayosunun içinde çarpılmış bedeniyle yatan bir adam gördük. Kafasının sol tarafında büyük bir yarık vardı, buradan omzuna doğru akan kan koyulaşmıştı. Vücudunu kaplayan mayosunun göğüs kısmı üç derin yarayla yırtılmıştı. Bacakları hiç doğal olmayan bir şekilde geriye doğru kıvrılmıştı, kolları sanki vücuduna sonradan eklenmiş gibi iki yana doğru açıktı. İlk bakışta adamın baktığımız yerden bu çukura atıldığını düşündüm.</p>

  <p class="normal">“İşte zavallı Montegue,” dedi Leland, yavaşça.</p>
</body>
</html>
