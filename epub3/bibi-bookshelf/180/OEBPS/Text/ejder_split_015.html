<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ejder</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">BÖLÜM 12<br class="chapter"/>
  <br class="chapter"/>
  SORGULAMALAR&nbsp;</h1>

  <p class="normal2">&nbsp;</p>

  <p class="normal2">(12 Ağustos Pazar, 15.00)</p>

  <p class="normal">Kirwin Tatum 30’lu yaşlarının başında, ince, uzun boylu, duruşundaki gevşeklikten pek disiplin sevmediği belli olan bir adamdı. Yüzü oldukça zayıf, sanki bir iskelete ait gibiydi. Orada, Stammlar’ın misafir odasının loş ışığında durmuş bize bakarken, yüzünde -belki de az önce yaşadığı tartışmanın etkisiyle- vahşi bir ifade vardı. Yine de somurtkan gözlerinde sinsi bir bakış fark ediliyordu. Açık renk saçları iyice briyantinlenerek arkaya doğru yatırılmıştı. İnce dudaklı ağzının köşesinden düşmek üzere gibi görünen bir sigara sarkıyordu. Oldukça şık, spor kıyafetler giymişti, sol bileğinde kalın bir altın zincir dikkat çekiyordu. Odanın girişinde uzun parmaklı ellerini sinirli sinirli kıpırdatırken bizi süzerek dakikalarca dikildi. İlk bakışta oldukça huzursuz, korkmuş görünüyordu.</p>

  <p class="normal">Vance gözlerini adamdan ayırmadan onu selamladı, karşısındakini sanki laboratuarda bir tür incelermiş gibi süzüyordu. Sonunda eliyle yakındaki bir sandalyeyi gösterek, “lütfen buyurun, Tatum,” dedi. Sesinde karşısındakini küçük gören amirane bir ifade vardı. Adam hiç zorluk çıkarmadan ilerleyip gösterdiği sandalyeye oturdu.</p>

  <p class="normal">“Evet, ne istiyorsunuz?”</p>

  <p class="normal">“Sanırım piyano çalıyorsunuz.”</p>

  <p class="normal">Tatum’un sinirlendiği belli oluyordu. “Söylesenize, ne çeşit bir oyun bu?”</p>

  <p class="normal">Vance ağır ağır kafasını salladı. “Evet, korkunç ciddi bir oyun bu. Öğrendiğimiz kadarıyla, arkadaşınız Bay Montegue’nun ortadan kaybolması sizi oldukça rahatsız etmiş.”</p>

  <p class="normal">“Rahatsız?” Tatum, sinirli bir şekilde sönmüş sigarasını yeniden yaktı. Vance adamın gardını düşürmüştü, şu andaki sessizliği adamın dengesini bozmaya kararlı olduğunun göstergesiydi.</p>

  <p class="normal">“Evet, olabilir. Yine de Monty’nin arkasından asla timsah gözyaşı dökmedim, ne demek istediğimi anlıyorsunuz sanırım. O ciğeri beş para etmez herifin tekiydi, bu şekilde ortadan kaybolması herkes için en iyisi oldu.”</p>

  <p class="normal">“Geri döneceğini düşünüyor musunuz?” diye sordu Vance, sıradan bir sesle.</p>

  <p class="normal">Tatum boğazındaki kahkahasını bastırmaya çalıştı. “Hayır, bir daha ortaya çıkmayacaktır, çünkü bunu yapamaz. Herhalde bu kayboluşu kendisinin planladığını düşünmüyorsunuz değil mi? O böyle bir şeyi yapmak için yeterli zekâya ya da cesarete sahip biri değildi. Bunun anlamı spot ışıkların altından çekilip gitmek olsa da o, sahne ışıkları olmadan nefes alabilecek biri değildi... Birileri bunu yapmaya zorlamış olmalı!”</p>

  <p class="normal">“Sizce kim olabilir?”</p>

  <p class="normal">“Ben nereden bileyim?”</p>

  <p class="normal">“Sizce Greeff olabilir mi?”</p>

  <p class="normal">Tatum’un gözleri hafiften kapandı, tekrar gözünü açtığında keskin, sert bir bakış yüzüne yerleşmişti. “Greeff olabilir,” dedi, dişlerinin arasından. “Bunun için çok iyi bir nedeni vardı.”</p>

  <p class="normal">“Peki, ya sizin iyi bir nedeniniz yok muydu?”</p>

  <p class="normal">“Bir sürü...” çarpık bir gülümseme Tatum’un dudaklarında belirir gibi olup hemen kayboldu. “Benim bu konuyla alakam yok. Beni hiçbir şeyle suçlayamazsınız.” Hafifçe yerinde kıpırdandı, yeniden Vance’la göz göze geldi. “Adam tramplenden atlar atlamaz, yüzeye çıkmayı başaramayınca peşinden daldım, onu bulmak için elimden geleni yaptım. Bütün akşam etrafımda birileri vardı. İstediğinize sorabilirsiniz.”</p>

  <p class="normal">“Tabiî, soracağız,” diye mırıldandı Vance. “Eğer siz, kendinizi bu kadar şüpheden uzak görüyorsanız, Bay Greeff’i bu işte parmağı olmakla nasıl suçluyorsunuz? O da tüm akşamı sizin gibi geçirmiş, değil mi?”</p>

  <p class="normal">“Ah! Öyle mi?” Tatum’un sesi alaycıydı. “Öyle diyorsa, öyledir tabiî.”</p>

  <p class="normal">“Sanırım ima ettiğiniz şey,” diye devam etti Vance, “Greeff’in havuzun diğer sığ tarafına doğru yüzmüş olması?”</p>

  <p class="normal">“Ah! Demek bunu biliyorsunuz?” Tatum hafifçe şaşırmış görünüyordu. “Peki, onun kimse tarafından görülmediği o on beş dakika boyunca ne yaptığını öğrenebildiniz mi?”</p>

  <p class="normal">Vance kafasını salladı. “En ufak bir fikrim bile yok... Sizin var mı?”</p>

  <p class="normal">“Bir sürü şey yapmış olabilir,” dedi Tatum, hafif bir baş işaretiyle.</p>

  <p class="normal">“Montegue’nun cesedini havuzun dışına taşımak gibi mi mesela?”</p>

  <p class="normal">“Neden olmasın?”</p>

  <p class="normal">“Ama dışarı çıkabileceği tek yerde, havuzun sığ kıyısında tek bir ayak izi bile yoktu. Bunu hem geçen gece, hem de bu sabah kontrol ettik.”</p>

  <p class="normal">Tatum sinirlendi. Öfkeyle: “Ne çıkar bundan? Greeff de diğerleri kadar sinsidir. Ayak izlerini yok etmenin bir yolunu bulmuş olabilir.”</p>

  <p class="normal">“Bu biraz zor olabilirdi ama değil mi? Hem eğer sizin teoriniz doğruysa bile, o kadar kısa zaman içerisinde cesedi ne yapmış olabilir?”</p>

  <p class="normal">Tatum’un sigarasının külü ceketine döküldü, külü bir fiskeyle uzaklaştırırken: “Oh! Muhtemelen cesedi havuzun diğer tarafında bir yerlerde bulabilirsiniz.”</p>

  <p class="normal">Vance gözlerini adama dikerek bir süre konuşmadı. “Sizce bu olanağa sahip bir tek Greeff miydi?”</p>

  <p class="normal">“Hayır,” diye cevapladı Tatum, yüzünde yarım bir gülümsemeyle. “Pek çok olasılık var. Ancak koşulları en uygun olan oydu. Eğer Leland havuzda sürekli benim etrafımda olmasaydı, onun da bu işi yapmış olabileceğini düşünürdüm. Ayrıca Stamm’ın da Monty’i yok etmek için kuvvetli nedenleri vardı, fakat neredeyse alkol denizinde boğulmak üzere olduğu için bunu yapabilmesi imkânsızdı. Ayrıca kadınlar -McAdam ile Ruby Steele- onlar da yakışıklı Monty’den kurtulmak için karşılarına çıkan bir fırsatı tepmezlerdi bence. Onların da bunu becerebilmesi mümkün değildi.”</p>

  <p class="normal">“Farkındasınız değil mi Tatum,” dedi Vance, “siz de bu şüphelerden muaf sayılmazsınız... Peki, yaşlı Bayan Stamm hakkında neler düşünüyorsunuz?”</p>

  <p class="normal">Tatum derin bir nefes aldı, yüzü neredeyse bir ölü beyazlığına bürünmüştü. Elleriyle gayri ihtiyari oturduğu sandalyenin kollarını sıkarak, “O kadın, o kadın bir şeytan!” dedi, dişlerinin arasından. “Deli olduğunu söylüyorlar. Çok fazla şey görüyor ve biliyor.” Yeniden arkasına yaslanarak, “<span class="ideitalik">O kadın her şeyi yapabilir</span>!” sesinde bir korku vardı. “Sadece iki kez gördüm ama onun havası tüm evi sanki bir hayalet gibi sarıyor. Bu evde onun varlığını hissetmeden tek bir an geçirmek mümkün değil!” Vance hiçbir şey söylemeden Tatum’u inceliyordu. “Korkarım sizin de sinirleriniz oldukça bozulmuş,” dedi sonunda. Sonra sigarasından derin bir nefes alarak, şömineye doğru ilerleyip adamın tam karşısına gelecek bir şekilde durdu. “Bu arada,” diye ekledi sigarasının külünü şömineye silkerken, “Bayan Stamm’ın teorisine göre Montegue’yu bir ejder öldürüp cesedini saklamış.”</p>

  <p class="normal">Tatum imalı bir şekilde güldü. “Ah! Tabiî. Bu hikâyeyi daha önce de duymuştum. Belki adamı bir dodo kuşu gagalamıştır, ya da bir unikorn boynuzlamıştır.”</p>

  <p class="normal">“Belki ilginizi çeker, Montegue’nun cesedini bulduk.”</p>

  <p class="normal">Tatum şaşkınlıkla doğruldu: “Nerede?”</p>

  <p class="normal">“East Road’un aşağısındaki buzul çukurlarından birinin dibinde... Ayrıca göğsü üç yerinden deşilmişti, sanki mitolojik bir yaratık tarafından yapılmış gibi...”</p>

  <p class="normal">Tatum ayağa fırladı. Sigarası dudaklarından düştü, parmağını korku-öfke karışımı bir ifadeyle Vance’a doğru sallayarak: “Beni korkutmaya çalışmayın! Beni böyle korkutamazsınız!” Bağırırken sesi titriyordu. “Ne yapmaya çalıştığınızın farkındayım. Sinirlerimi bozup bana yapmadığım bir şeyi itiraf ettirmeye çalışıyorsunuz. Ama konuşmayacağım! Anlıyor musunuz? Hiçbir şey söylemeyeceğim!”</p>

  <p class="normal">“Hadi Tatum, sakin olun,” dedi Vance, yumuşak fakat kesin bir sesle. “Oturun, sakinleşin lütfen. Ben size sadece gerçeği söylüyorum. Yapmaya çalıştığım tek şey Montegue’nun ölümünü aydınlatmak. Sizin bize yardımcı olabileceğinizi düşünmüştüm.” Tatum Vance’ın tavrından etkilenerek, biraz sakinleşti, sandalyesine oturarak yeni bir sigara yaktı.</p>

  <p class="normal">“Geçen gece,” diye devam etti Vance, “Montegue havuza gitmeden önce fark ettiğiniz dikkat çekici bir şey oldu mu? Örneğin bir şekilde ilaçla uyuşturulmuş olması falan gibi?”</p>

  <p class="normal">“Hepimizin üzerinde bir uyuşukluk vardı, Monty’nin ki de tıpkı bizimki gibi içki nedeniyle bir uyuşukluktu,” dedi Tatum, duygusuz bir sesle. “Ayrıca, özellikle Monty, bize göre daha kendinde bile sayılabilirdi. Bizim kadar çok içmemişti, özellikle Stamm’dan çok daha az içtiği kesin.”</p>

  <p class="normal">“Ellen Bruett adında bir kadının ismini daha önce duydunuz mu hiç?”</p>

  <p class="normal">Tatum düşünceli bir ifadeyle kaşlarını kaldırdı. “Bruett? İsim tanıdık geliyor... Ah! Evet nerede duyduğumu hatırladım. Buraya geldiğim zaman, Stamm, Ellen Bruett diye bir kadının da partiye geleceğini söylemişti. Sanırım benim partide eşleşeceğim kişi oydu. Tanrıya şükür gelmedi.” Meraklı bir sesle sordu. “Bu konuyla ne alakası var?”</p>

  <p class="normal">“Stamm’ın bize söylediğine göre Montegue’nun eski bir dostuymuş,” dedi Vance, sıradan bir sesle. Sonra yeni bir soruya geçti: “Geçen gece havuzdayken, East Road tarafından gelen bir otomobil sesi duydunuz mu?”</p>

  <p class="normal">Tatum başını sallayarak: “Belki duymuşumdur ama kesinlikle hatırlamıyorum. Monty’i bulmak için suya dalmakla meşguldüm.”</p>

  <p class="normal">Vance konuyu değiştirerek Tatum’u şaşırtmaya devam eden başka bir soruyla devam etti: “Montegue’nun kaybolmasından hemen sonra, siz, bu işte bir tuhaflık olduğunu, öldürülmüş olabileceğini düşündünüz mü?”</p>

  <p class="normal">“Evet!” Tatum dudaklarını kısmıştı. “Aslında, dün tüm öğleden sonra bana sanki bir şeyler olacakmış gibi geldi. Hatta neredeyse öğleden sonra partiye kalmayıp gidecektim, evin havasından çok rahatsız olmuştum.”</p>

  <p class="normal">“Sizde bu izlenimi yaratmış olan şey ne olabilir?”</p>

  <p class="normal">Tatum bir süre düşündü, gözleri odada geziniyordu. “Tam olarak bilmiyorum,” diye mırıldandı. “Belki de her şey. Özellikle de üst kattaki o çatlak kadın...”</p>

  <p class="normal">“Ah?”</p>

  <p class="normal">“O kadın herkesin keyfini kaçırabilir. Stamm adet haline getirmiş, bu eve gelen tüm misafirler birkaç dakikalığına da olsa önce o kadının odasına çıkarılır, saygılarını sunmak, bu tür şeyler için. Hatırlıyorum, buraya geldiğimde, Cuma öğleden sonra; Teeny McAdam, Greeff ve Monty kadının yanındaydılar. Halinden çok memnun görünüyordu -hepimize gülümsedi, hoşgeldiniz bile dedi- oysa gözlerinde herkesi tek tek inceleyen o rahatsız edici bakış yine vardı. O bakışı görmeniz lazım. Karşısındakini en küçük hücresine kadar görmeye çalışan, hastalıklı, insanı ürküten bir bakış. Bana sanki en az hangimizden hoşlandığını bulmaya çalışıyor gibi gelmişti. Gözleri uzun süre Monty’nin üzerinde kalmıştı, açıkçası bana öyle bakmadığı için iyi hissettiğimi hatırlıyorum. Bizi odasından kibarca kovarken ‘iyi eğlenceler’ dedi ama sanki kobranın kurbanına tıslaması gibi bir şeydi. Normale dönebilmek için üç kadeh viski içmem gerekti.”</p>

  <p class="normal">“Sizce diğerleri de mi aynı şekilde hissetti?”</p>

  <p class="normal">“Pek bir şey konuşulmadı ama onların da bu durumdan keyif almadıkları belli oluyordu. Tabiî tüm parti boyunca herkes birbirini gizli gizli çekiştirdi, içindeki zehri döktü.”</p>

  <p class="normal">Vance ayağa kalktı, eliyle kapıyı göstererek: “Şimdi gidebilirsiniz, Tatum. Fakat sizi uyarmak zorundayım, Montegue’nun cesedini bulduğumuzu henüz kimseye söylemedik, lütfen bu konu şimdilik aramızda kalsın. Ayrıca Eyalet Savcısı’nın yeni bir emrine kadar evde kalmanız gerektiğini hatırlatmak zorundayım.”</p>

  <p class="normal">Tatum bir şey söyleyecek gibi olduysa da kendini engelleyip sessizce odadan çıktı. Adamın çıkmasıyla birlikte Vance şöminenin önünde ileri geri yürümeye başladı, hiçbir şey söylemeden, kafası önde sessizce sigarasını içiyordu. Sonunda yavaşça kafasını çevirip Markham’a bakarak: “Sinsi, güvenilmez bir adam... İyi birisi değil, kesinlikle iyi bir adam değil. Bir yılan kadar insafsız. Montegue’nun ölümüyle ilgili bir şeyler biliyor, ya da en azından bazı şüpheleri var... Fark etmişsinizdir, cesedi bulduğumuzu söylemeden önce, onu havuzun diğer tarafında bir yerlerde bulacağımızdan emin gibiydi. Bu güveninin tamamen tahmine dayandığına inanmıyorum, hayır, ses tonu öyle söylemiyordu. Ayrıca Greeff’in havuzun sığ tarafında bir iş çevirdiğinden neredeyse emin gibi konuşuyordu. Tabiî ejderhâ meselesiyle dalga geçti, bunu zekice yaptı... Ayrıca Bayan Stamm’la ilgili fikirleri de oldukça ilgi çekici. Onun çok fazla şey görüp bildiğini düşünüyor ama bunu neden bu kadar umursuyor? Tabiî eğer saklayacak bir şeyleri yoksa... Diğerlerinin tam tersine, bize bir araba sesi duymadığını söyledi...”</p>

  <p class="normal">“Evet, evet...” Markham, Vance spekülasyonlarını kesmek istercesine eliyle anlaşılmaz bir işaret yaptı. “Her şey daha da karışmış görünüyor. Benim bilmek istediğim şey şu: Greeff gerçekten de havuzun sığ tarafındayken bir şeyler yapmış olabilir mi?”</p>

  <p class="normal">“Bu sorunun cevabı,” diye devam etti Vance, “Montegue’nun cesedinin havuzdan o çukura nasıl gittiği sorusunun cevabında yatıyor... Ayrıca, aptalca bir fikir olabilir ama bence Doremus’u beklerken Greeff’le kısa bir görüşme daha yapabiliriz. Lütfen buraya çağırtır mısın Çavuş?”</p>

  <p class="normal">Greeff birkaç dakika sonra içeriye üzerinde pırıl pırıl, çok şık bir takım elbiseyle girdi, yakasına küçük bir gardenya takmıştı. Son derece sağlıklı görünmesine rağmen, yüzünde bir gece önce içkiyi fazla kaçırmış olmasının yorgunluğu hâlâ fark ediliyordu. Gerginliği neredeyse tamamen kaybolmuş görünmesine rağmen, sigarasına uzanan eli hafifçe titriyordu.</p>

  <p class="normal">Vance son derece kibarca karşıladı, oturması için yer gösterdi. Greeff yerleştiğinde, Vance: “Leland ile Tatum bize, Montegue’yu aramak için havuza girer girmez havuzun sığ tarafına doğru yüzdüğünüzü, bir müddet orada kaldığınızı söylediler.”</p>

  <p class="normal">“Pek sayılmaz,” Greeff’in sesinde açık bir itiraz vardı. “Adamı bulmak için çok uğraştım. Daha önce de söylediğim gibi, iyi bir yüzücü değilim, bana o an adamın bedeni havuzun sığ tarafına sürüklenmiş olabilir gibi geldi, çünkü o tarafa doğru dalmıştı. Ben de Tatum’la Leland zaten aşağıları aradıkları için o tarafa doğru yüzersem bir faydam olabilir diye düşündüm.” Hızlıca Vance’a bir göz atarak, “böyle yapmamak için bir neden var mıydı?”</p>

  <p class="normal">“Haaayır,” diye uzatarak yanıtladı Vance. “Biz sadece herkesin o anda yaptığı şeyleri ortaya çıkarmaya çalışıyoruz.”</p>

  <p class="normal">Greeff sakinleşti, yanakları hafiften kızardı. “O zaman bu sorunun anlamı neydi?”</p>

  <p class="normal">“Bir iki anlamadığımız noktayı aydınlığa kavuşturmak...” Vance diğeri konuşmaya başlamadan, neşeli bir sesle devam etti. “Bu arada, siz havuzun sığ kıyısındayken, East Road tarafından gelen bir araba sesi duydunuz mu?”</p>

  <p class="normal">Greeff bir müddet konuşmadan Vance’a bakarak durdu. Yüzü normal rengine kavuşmuş, yanakları kızarmıştı: “Evet! Ulu tanrım! Bir ses duydum!” omuzlarını dikleştirmiş, sözcüklerini sigarasını tuttuğu elini sallayarak vurgularcasına konuşuyordu. “O anda bu bana çok tuhaf gelmişti. Geçen gece bunu tamamen unutmuştum, şimdi sizin söylediğiniz anda bunu hatırladım.”</p>

  <p class="normal">“Montegue’nun suya dalmasından yaklaşık on dakika sonrasında falandı, değil mi?”</p>

  <p class="normal">“Hemen hemen.”</p>

  <p class="normal">“Bay Leland ile Bayan Stamm da aynı sesi duymuşlar. Fakat ne sesi olduğundan emin olamadılar.”</p>

  <p class="normal">“Evet, o sesi ben de duydum. Hatta, acaba kimin arabası diye merak ettiğimi de hatırlıyorum.”</p>

  <p class="normal">“Kendime hep şunu soruyorum,” dedi Vance, sigarasının ucuna hafifçe vurarak, “arabanın ne tarafa doğru gittiğini anlayabildiniz mi?”</p>

  <p class="normal">“Spuyten Duyvil’e doğru,” diye yanıtladı Greeff duraksamadan. “Ses havuzun doğusunda bir yerlerden geldi. Ben tepenin eteğine ulaştığımda ortalık tamamen sessizdi, hatta çok fazla sessizdi, hoşuma gitmemişti. Leland’a seslendim, sonra Montegue’nun bedenini bulmak için kıyıya biraz daha bakındımsa da bir şey bulamadım. Orada öylece durmuş, omuzlarımın ve kafamın sadece bir kısmı suyun dışında dikilirken, çevrede bir yerlerden bir araba motorunun çalışmaya başladığını duydum.”</p>

  <p class="normal">“Ses park edilmiş bir arabadan mı geliyordu?”</p>

  <p class="normal">“Kesinlikle... Vitesin değiştirildiğini, arabanın East Road’da ilerlediğini duydum. Yeniden diğer kıyıya doğru yüzerken kimin evden ayrıldığını merak ettiğimi hatırlıyorum.”</p>

  <p class="normal">“Montegue’nun ceketinin cebinde bulduğumuz nota göre, evin doğu kapısının yakınında bir kadın bekliyormuş; geçen gece saat 22.00’da.”</p>

  <p class="normal">“Öyle mi?” Greeff memnuniyetsiz bir ifadeyle güldü. “Onu hangi rüzgârın uçurduğunu böylece anlıyoruz sanırım?”</p>

  <p class="normal">“Hayır, hayır, pek sayılmaz. Bence bir yerlerde yanlış bir şeyler var. Gerçek farklı olmalı, anlıyorsunuz ya?” Vance üzerine basarak devam etti: “Montegue’nun cesedini Clove tarafında bir çukurun dibinde bulduk.”</p>

  <p class="normal">Greeff’in ağzı şaşkınlıkla açıldı, gözleri küçüldü. “Buldunuz, öyle mi?” diye haykırdı. “Nasıl ölmüş peki?”</p>

  <p class="normal">“Henüz bilmiyoruz. Adli Tabip buraya gelmek için şu an yolda. Cesedin durumu da pek iyi değil, göğsünde pençe izine benzeyen üç derin yara var.”</p>

  <p class="normal">“Bir dakika! Bir dakika!” Greeff’in sesinde bariz bir hayret ve korku vardı. “Üç tane yara birden mi var?”</p>

  <p class="normal">Vance adama bakarak kafasını salladı. “Tam üç tane, üstelik yaraların birbirine uzaklıkları neredeyse aynı.”</p>

  <p class="normal">Greeff sandalyesine yığılırcasına oturdu. “Oh! Aman tanrım, aman tanrım!” diye mırıldanıyordu... “Eliyle bir süre çenesini ovuşturduktan sonra gözlerini yeniden Vance’a çevirerek: “Bunu Stamm’a söylediniz mi?”</p>

  <p class="normal">“Ah! Evet,” dedi Vance, sıradan bir sesle. “Hemen hemen bir saat önce, eve döner dönmez söyledik.” Vance karşısındakinin bir şey daha soracağını anlamışçasına atılarak bir soru daha sordu: “Siz Stamm’a hiç define turlarında ya da tropik balık keşiflerinde eşlik ettiniz mi?”</p>

  <p class="normal">Greeff konunun böyle hızlıca değişmesine çok şaşırmış görünüyordu. “Hayır, hayır,” diye kekeledi. “Böyle aptalca şeylerle işim olmaz benim. Sadece bir iki araştırma gezisinde Stamm’a finans ve ekipman konularında yardımım olmuştur, o kadar. Bazı müşterilerime nakit sağlamak konusunda faydam dokunur ama Stamm şimdiye kadar aldıklarını hep zamanında geri ödedi...”</p>

  <p class="normal">Vance dikkatli bir ifadeyle karşısındaki adamı dinliyordu: “Anladığım kadarıyla siz tropik balıklarla ilgilenmiyorsunuz?”</p>

  <p class="normal">“Şeyy, ilgileniyorum demek pek doğru olmaz, evet.” Greeff yeniden kontrollü haline geri dönmüştü fakat gözleri hâlâ karşısındakini tartmaya çalışır gibi kısıktı. “Onları seyretmesi güzel, renkleri, şekilleri...”</p>

  <p class="normal">“Stamm’ın koleksiyonunda hiç ejderbalığı var mı?”</p>

  <p class="normal">Greeff yeniden ayağa fırladı, yüzünün rengi atmıştı. “Tanrım, söylemeye çalıştığınız şey...”</p>

  <p class="normal">“Tamamen bilimsel meraktan kaynaklı bir soru,” diye böldü Vance, hafif bir el işaretiyle.</p>

  <p class="normal">Greeff hafif bir gürültüyle boğazını temizledi. “Evet, tanrım,” diye cevapladı. “Koleksiyonunda birkaç ejderbalığı var. Ne yazık ki, öldüler. Stamm onlardan iki tanesini hâlâ saklıyor. Ayrıca bu balıklar yaklaşık otuz santim uzunluğunda, görünüşleri gerçekten çok ürkütücü. Tuhaf bir isimleri de vardı.”</p>

  <p class="normal"><span class="ideitalik">“Chauliodus sloanei</span>”</p>

  <p class="normal">“Evet, onun gibi bir şey... Ayrıca birkaç deniz atıyla, deniz-ejderi de var... Bay Vance, bu balık meselesiyle nereye varmaya çalışıyorsunuz?”</p>

  <p class="normal">Vance cevap vermeden önce iç çekti. “Emin olun ben de bilmiyorum. Açıkçası Stamm’ın tropik balık koleksiyonunu çok merak ediyorum.”</p>

  <p class="normal">Tam bu sırada Stamm yanında Doktor Holliday ile birlikte koridordan odaya doğru geldi. “Ben gidiyorum, beyler,” dedi, Doktor Holliday. “Eğer benden bir isteğiniz olursa, Bay Stamm bana nasıl ulaşacağını biliyor.” Daha fazla ilerlemeden kapıya doğru döndü, az sonra arabasının sesini, evden uzaklaştığını duyduk.</p>

  <p class="normal">Stamm Greeff’e bakarak bir süre dikildi. “Ateşe benzin dökmeye devam mı?” dedi, sesinde belirgin bir iğnelemeyle. Greeff umutsuzca omuzlarını silkti, karşısındakiyle uğraşmaktan sıkıldığını gösterir bir tavırla arkasına yaslandı.</p>

  <p class="normal">“Bay Greeff’le ben balıklarınız hakkında konuşuyorduk,” diye cevap verdi Vance.</p>

  <p class="normal">Stamm ses çıkarmadan şüpheli bakışlarla ikisine bakıyordu, hiçbir şey söylemeden arkasını dönüp odadan çıktı. Vance arkasından Greeff’i de yolladı. Adam kapıdan çıkar çıkmaz ön kapıdan, duran bir arabanın sesi geldi. Birkaç dakika sonra Dedektif Burke, yanında Adli Tabip’le kapıda belirdi.</p>
</body>
</html>
