<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-3.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">3</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Kerkük-Musul senaryoları</span></h2>

    <p class="bold-yaz-ortal" xml:lang="tr"><span class="bold-yaz">Ankara’da 1970’lerde Kerkük-Musul senaryosu - Demirel ile Özal’a göre Kerkük petrolü - Demirel: “Özal yalnız Irak’ta değil, Türkiye’de de federasyon ister.” - Türkiye ile Irak Kürtleri arasında federasyon fikri Özal’da... - Demirel’e göre Atatürk milliyetçiliği ve ırkçılık - Özal: “Eğer Irak’ta harita çizilecekse biz de orada olmalıyız!” - Demirel 1990: “Amerika dost değil, uşak ister!” - Apo, Hafız Esad’ın kucağında büyümedi mi? - Demirel: “Asimilasyon olmaz!” - Güneydoğu’da topyekûn savaşa doğru... - Demirel: “Hani atın daşaklarına su atılır ya...” - Özal’ın 1993 Güneydoğu raporu - Özal: “Sopayla değil, fikirle...” - Amerika’nın Türkiye’ye en büyük kötülüğü - Talabanî’yle Erbil’de...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 1 eylül 1990</span></p>

    <p class="duz-yaz1" xml:lang="tr"><span class="duz-yaz">Güniz Sokak, DYP lideri Demirel’in evi.</span></p>

    <p class="duz-yaz1" xml:lang="tr"><span class="duz-yaz">Cüneyt Arcayürek’le birlikte Demirel’in konuğuyuz. İkinci katta Nazmiye Hanım’ın kendi eliyle hazırladığı mükellef bir kahvaltı sofrası. Sarıkamış’tan petek bal. Nazilli’den sarı tereyağı. Adana’dan altı ay dursa bir şey olmaz susamlı gevrek ekmek. Polatlı’dan kara dut. Demirel’in deyişiyle “Nazmiye Hanım icadı” kara dut reçeli. Üç çeşit zeytin, “En güzeli Aydın’dan geleni” diyor Demirel; “Bahçeden de günlük yumurta. Hesap ettim tanesi 2 bin liraya geliyor. İzmir’den de incir için... Yiyin yiyin tam zamanıdır.” Bu arada ceviz reçeli, şeftali reçeli...</span></p>

    <p class="duz-yaz1" xml:lang="tr"><span class="duz-yaz">Gevrek gevrek gülüyor:</span></p>

    <p class="duz-yaz1" xml:lang="tr"><span class="duz-yaz">“Enteresan bir millettir, işte böyle besler bizi...”</span></p>

    <p class="duz-yaz1" xml:lang="tr"><span class="duz-yaz">Demirel, ana muhalefet lideri. 1987’deki halkoylamasında siyaset yasağından kıl payı kurtulmuş, Özal’ın altını oymak için elinden geleni yapıyor. Doğru Yol yükselişte. 26 mart 1989 yerel seçimlerinde SHP oyların yüzde 28,7’sini, DYP yüzde 25,1’ini, ANAP ise yüzde 21,8’ini alabildi. Muhalefetin “Yüzde 20’yle cumhurbaşkanı olunmaz!” kampanyasına aldırmadı ANAP lideri Özal. Parlamento’daki mutlak çoğunluğuna dayanarak cumhurbaşkanı seçilerek Çankaya Köşkü’ne çıktı. Yıldırım Akbulut’u da Başbakanlık koltuğuna oturtarak iktidar iplerini Köşk’ten elinde tutmaya çalışıyordu.</span></p>

    <p class="duz-yaz1" xml:lang="tr"><span class="duz-yaz">Kahvaltı enfes!</span></p>

    <p class="duz-yaz1" xml:lang="tr"><span class="duz-yaz">Demirel,</span> <span class="italik-yaz">Cumhuriyet</span><span class="duz-yaz">’in genel yayın müdürüne gazı “sol”dan verme çabasında:</span></p>

    <p class="duz-yaz1" xml:lang="tr"><span class="duz-yaz">“Hasan Cemal, Amerika dost değil, uşak ister! Bir sabah alt kata gelmişti Amerikan sefiri. ‘Başkan Nixon’dan mesaj var, haşhaşı yasaklayın!’ dedi. Böyledir Amerika... Şimdi de ABD ‘jumping point’ arıyor, yani Körfez’e atlama tahtası...”</span></p>

    <p class="duz-yaz1" xml:lang="tr"><span class="duz-yaz">Körfez krizi daha yeni patlamıştı. Irak diktatörü Saddam Hüseyin’in 2 ağustos 1990’da Kuveyt’i işgaliyle Ortadoğu’da anababa günleri yaşanıyordu. BM Güvenlik Konseyi kararıyla Irak’a karşı ambargo uygulanmaya başlanmıştı. Türkiye de özellikle ekonomik bakımdan kendisine yıllar boyu büyük zarar verecek olan ambargoya derhal katılmış, Kerkük-İskenderun petrol boruhattını kapatmıştı.</span></p>

    <p class="duz-yaz1" xml:lang="tr"><span class="duz-yaz">Amerika, Körfez’de muazzam bir askerî gücü, Vietnam Savaşı’ndan beri en büyük silahlı kuvveti çok kısa sürede Körfez’e yığıyordu. Türkiye –ve tabiî Adana’daki Amerikan üssü İncirlik– Washington’un gözünde fazlasıyla değerliydi. Cumhurbaşkanı Özal ise Türkiye’yi daha değerli kılmanın peşindeydi. Çünkü Berlin Duvarı’nın yıkılması, komünizmin çöküşü ve Soğuk Savaş’ın bitişiyle birlikte Türkiye’nin Batı nezdindeki stratejik değerinin artık düşüşe geçtiği uluslararası odaklarda konuşulur olmuştu. Özal bu yüzden Körfez krizini Türkiye açısından kullanılması gereken büyük bir fırsat olarak görüyor, bu sayede Türkiye’nin Batı nezdindeki vazgeçilmezliğini tescil ettireceğini düşünüyordu.</span></p>

    <p class="duz-yaz1" xml:lang="tr"><span class="duz-yaz">Saddam’ın Kuveyt’i işgalinden iki hafta sonra, 18 ağustos 1990’da aralarında benim de bulunduğum gazete yöneticileriyle bazı yazarları Çankaya Köşkü’nde topladı.</span></p>

    <p class="duz-yaz1" xml:lang="tr"><span class="duz-yaz">“Batı dünyasının İkinci Cihan Savaşı’ndan beri karşı karşıya bulunduğu en büyük hadisedir bu” dedi Özal, “Çünkü bütün dünya petrol rezervlerinin yüzde 80’i Körfez’dedir. Onun için Batı’nın ‘life line’ı, yani ‘hayat damarı’ buradan geçer. Uzun strateji falan bilmeye gerek yok. Burada böyle bir duruma Batı’nın, Amerika’nın razı olması mümkün değildir.”</span></p>

    <p class="duz-yaz1" xml:lang="tr"><span class="duz-yaz">Özal şöyle devam etmişti:</span></p>

    <p class="duz-yaz1" xml:lang="tr"><span class="duz-yaz">“Şimdi Batı nezdinde yeni bir ağırlığımız ortaya çıkmıştır. Amerika zaten bunu oldukça iyi biliyordu. Avrupa bu konuda çok daha gerideydi. Halbuki petrol bakımından en fazla muhtaç olan Amerika değil Avrupa’dır. Ama bunların hepsi genel bir Batı birliği içinde düşünülürse, Batı’nın da liderinin Amerika olduğu nazarı itibare alınırsa, tabiî ki gene başı çeken Amerika olacaktır. Son on beş günlük devre içinde ve genel çerçevede Türkiye’nin öneminin artmasının ana sebebi budur. Bu hadiseden Türkiye’nin faydalı bir şekilde çıkması için birkaç şey üzerinde durmamız lazım. Bir tanesi, Batı’nın kesin olarak Türkiye’nin vazgeçilmez bir ülke olduğunu anlayabilmesi lazım. Bunun temin edilmesi lazım. Çünkü bu hayat damarı hikâyesidir. Türkiye’nin de bu noktada çok önemli bir ülke olduğunun anlaşılması lazım. Bu bize önemli kolaylıklar getirir. Zaten şimdiden bunun emareleri vardır. Ama bunu yaparken klasik çekingen politikamızın da gereğinin çok dikkatli düşünülmesi lazım. ‘Aman biz hiçbir şeye bulaşmayalım, aman üzerimize problem almayalım, aman biz şöyle duralım’ diyemeyiz. Çünkü burada bizim kendi menfaatimiz var. Yarın bizim irademizin dışında, karışmamızın dışında bir çözüm bulunursa, bu belki Türkiye’yi çok zor duruma düşürebilir.”</span></p>

    <p class="duz-yaz1" xml:lang="tr"><span class="duz-yaz">Özal’ın bu sözlerindeki bütün mesajların tek bir adresi vardı:</span></p>

    <p class="duz-yaz1" xml:lang="tr"><span class="duz-yaz">Asker!</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal üç saatlik sohbetinin bir yerinde sözü “Ortadoğu haritasının yeniden çizilmesi”ne getirdi. Bu konunun kafasını bayağı meşgul ettiğini, bu çerçevede Kerkük petrolünü düşünüyordu. Hatta askerlerle bu konuyu görüştüğüne dair duyumlar kulislerde tartışma konusuydu. Fakat askerin de bu konuya sıcak bakmadığı bir gerçekti. Kerkük-Musul için Kuzey Irak’a girilmesini bir macera ya da batağa çekilmek olarak görüyorlardı. Ayrıca Irak’ın toprak bütünlüğünün bozulması, yani parçalanması Kuzey Irak’ta bir Kürt devletinin doğuşuna yol açabilir diye düşünüyordu asker.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal ise Türkiye’nin daha atak bir politika izlemesini, özellikle Amerika’yı memnun edecek bazı adımları atarak Ortadoğu haritasının yeniden çizileceği “sulh masası”nda mutlaka bir yer sahibi olmasını istiyordu. Bu nedenle de askere mesaj niteliği taşıyan şu sözleri söyledi:</span></p>

    <p class="duz-yaz1" xml:lang="tr"><span class="duz-yaz">“Birisi bir şey hatırlattı. Doğru mu, yanlış mı bilmiyorum. İsmet Paşa’yı Kahire toplantısında Roosevelt ‘Türkiye harbe girsin!’ falan diye sıkıştırınca, denilmiş ki: ‘Harbe iştirak etmeyen, sulh masasında yerini alamaz.’ ‘Sulh masasına oturtmayız’ denince, İsmet Paşa’nın da meşhur sözü var. ‘Biz ayakta durmasını biliriz’ cevabını vermiş. Bir gerçek var. O gerçek de şu: sulh masasında yerimiz olmaz. Bunun için illa harbe girmek şart değil. Bütün hüner, başından beri işin içinde olduğunuzu, en önemli olduğunuzu ispat etmektir. Belki ufak tefek şeyler vererek bu sağlanabilir. ‘Biz hiçbir şey vermiyoruz, biz hiçbir şeyi kabul etmiyoruz, aman şu da olmasın!’ dediğiniz zaman, hakikaten masada yeriniz olmaz.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 24 ocak 1991</span></p>

    <p class="duz-yaz1" xml:lang="tr"><span class="duz-yaz">Körfez Savaşı, Saddam’ı Kuveyt’ten çıkartmak için savaşın yeni başladığı günler...</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal aralarında benim de bulunduğum bazı gazetecileri Çankaya Köşkü’nde toplamıştı. Bir ara konuyu yine Türk dış politikasına, Kerkük-Musul’a getirmiş, bu açılardan öteden beri ürkeklik içinde olduğumuzu belirtmiş, açıkça adres telaffuz etmeden Dışişleri ile askeri şu sözlerle eleştirmişti:</span></p>

    <p class="duz-yaz1" xml:lang="tr"><span class="duz-yaz">“Öyle alışkanlıklar oluşuyor ki dış politikada bir daha değiştirmek fevkalade güç oluyor. Biz bu pazarlık işini dış politikada bilmiyoruz. Musul işinde bizi çok fena atlatmışlar. İsmet İnönü biraz dayansaymış, Musul’u bize bırakırlardı. Curzon kendi inisiyatifiyle yapmış. İngiliz başbakanı, o zaman Dışişleri Bakanı Curzon’a diyor ki, ‘İmzalamayacaksa bırakın Musul’u’ diyor. İnönü, Cemiyeti Akvam’a Musul’un getirilmesini kabul etmeseydi, Lozan’da Musul bize kalacaktı. Şimdi bundan Musul’da gözümüz varmış diye bir mana çıkarmayın (Özal gülüyor muzip muzip). İyi ki oraları almamışız. Petrol zenginliği bizi şaşırtırdı. İyi gelişemezdik.”</span></p>

    <p class="duz-yaz1" xml:lang="tr"><span class="duz-yaz">Özal şöyle devam etmişti:</span></p>

    <p class="duz-yaz1" xml:lang="tr"><span class="duz-yaz">“Türk-Kürt farkını kaldırmamız lazım. Asimilasyon olmaz. Etnik ‘background’a gidilirse 10-12 milyon diyorlar. Yıllardır takip edilen bir politika var. Kürt denilmemiş. İlk defa bir başbakan olarak Kürt kelimesini ben kullandım. Bu laflar söylendiğine göre bir şeyler yapılacak tabiî. Ama kolay değil. Resmî dil Türkçe’dir. Vazgeçilemez. Ama adam kendi dilini kullanacak. Irak’ta demokratik bir sistemin kurulması bizim için çok önemli. Yoksa Saddam gider, Haddam gelir! Demokratizasyon çok önemli. Savaş ne kadar sürer, tahmin edemem. Mantığı yok savaşın. Irak askerlerinin bırakıp kaçacaklarını sanıyorum.”</span></p>

    <p class="duz-yaz1" xml:lang="tr"><span class="duz-yaz">Adana’daki İncirlik Üssü’nün kullandırılması için Cumhurbaşkanı Özal şöyle demişti:</span></p>

    <p class="duz-yaz1" xml:lang="tr"><span class="duz-yaz">“İncirlik’ten Allah ne verdiyse veriyorsunuz. İncirlik’in kullandırılması basit bir hadise değil. Harbe girmiş kadar oluyorsunuz. Sonra bu sayede sulh masasında söz sahibi olursunuz.”</span></p>

    <p class="duz-yaz1" xml:lang="tr"><span class="duz-yaz">Gülerek devam etmişti:</span></p>

    <p class="duz-yaz1" xml:lang="tr"><span class="duz-yaz">“Bir koyup yedi de olabilir, on da olabilir. Bir koyup üç almak hafif kaçtı.”</span></p>

    <p class="duz-yaz1" xml:lang="tr"><span class="duz-yaz">Demirel’le Güniz Sokak’ta, 1990 eylül başındaki kahvaltı... İnce belli bardaklarda tavşan kanı çaylar... DYP lideri, Cumhurbaşkanı Özal’a laf dokunduruyor:</span></p>

    <p class="duz-yaz1" xml:lang="tr"><span class="duz-yaz">“Onun pastadan pay dediği Kerkük ile Musul’dur. Özal’ın kafasında o vardır. Ben de bu yüzden geçen gün ‘Dikkat et, Dimyat’a pirince giderken evdeki bulgurdan olursun!’ dedim.”</span></p>

    <p class="duz-yaz1" xml:lang="tr"><span class="duz-yaz">Özal’ın Kerkük-Musul’a bakışını bir de, bu kitabı yazarken, 2002 yılı kasım ayında emekli Orgeneral Necati Özgen’den dinlemiştim. 1991-1993 yılları arasındaki Jandarma Asayiş Bölge komutanlığı sırasında 1992’de bir gün Cumhurbaşkanı Özal Diyarbakır’a gelir. Orduevi’nde kendisiyle baş başa bir görüşme yaparken bir ara sorar:</span></p>

    <p class="duz-yaz1" xml:lang="tr"><span class="duz-yaz">“Paşam, söyler misin, bu sınır niye buradan geçmiş yahu? Daha aşağıdan geçse daha iyi olmaz mıydı?”</span></p>

    <p class="duz-yaz1" xml:lang="tr"><span class="duz-yaz">“Aşağısı neresi efendim?” diye sorar Necati Özgen Paşa. Orada durur Özal. Kerkük-Musul sözü ağzından çıkmaz.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Demirel 1990: “Atatürk</span></p>

    <p class="ara-spotlar" xml:lang="tr"><span class="bold-yaz">milliyetçiliğinin biraz şoven</span></p>

    <p class="ara-spotlar" xml:lang="tr"><span class="bold-yaz">yanı vardır; yer yer biraz</span></p>

    <p class="ara-spotlar-son-sat-r" xml:lang="tr"><span class="bold-yaz">ırkçılık kokar.”</span></p>

    <p class="duz-yaz1" xml:lang="tr"><span class="duz-yaz">1990 yılı eylül ayı başındaki Güniz Sokak kahvaltısı yine...</span></p>

    <p class="duz-yaz1" xml:lang="tr"><span class="duz-yaz">DYP lideri Demirel’le sohbet sürüyor.</span></p>

    <p class="duz-yaz1" xml:lang="tr"><span class="duz-yaz">1970’li yıllardaki başbakanlık döneminde Genelkurmay Başkanlığı’na bir “Kerkük-Musul senaryosu” hazırlattığını çıtlatıyor:</span></p>

    <p class="duz-yaz1" xml:lang="tr"><span class="duz-yaz">“Yılda 20 milyar dolar petrol geliri demektir Kerkük-Musul. Genelkurmay başkanı rahmetli Semih Sancar’a söylemiştim bir kere, bir planımız olsun burası için diye... Dağlık, bir başka arazidir. Bakarsınız bir gün konjonktür değişiverir dedim. Emperyalist düşüncede bir insan değilim ama yine de her hale göre hazırlıklı olmak gerekir devlet olarak... Kerkük’teki Türklerin hali de Irak’a gittiğim zaman içimi burkmuştu.”</span></p>

    <p class="duz-yaz1" xml:lang="tr"><span class="duz-yaz">Demirel sohbette sözü Saddam Hüseyin’e de getiriyor:</span></p>

    <p class="duz-yaz1" xml:lang="tr"><span class="duz-yaz">“1975 yılıydı. (Birinci Milliyetçi Cephe hükûmeti dönemi, Demirel başbakan, HC.) Saddam Hüseyin Moskova’dan geliyordu. 106 kişilik bir heyet. Kral muamelesi yaptık Ankara’da. Çok hoşlanırlar bundan. Hani atın daşaklarına su atılır ya, bir kova su, sinekler kaçışsın diye, öyle... İlk boruhattına ikna ettim Saddam’ı. Ama aynı şeyi İran şahına yaptıramadım. Rejimleri bakımından bugün olduğu gibi o zaman da Türkiye’nin güçlenmesini istemezlerdi.”</span></p>

    <p class="duz-yaz1" xml:lang="tr"><span class="duz-yaz">Demirel belli etmek istemiyordu ama Cumhurbaşkanı Özal’ın Körfez kriziyle birlikte ön plana çıkmış olmasından rahatsızdı. Çünkü Özal prim yapmaya başlamıştı. Sürekli sahnedeydi. Her gün CNN’de boy gösteriyordu. ABD Başkanı Bush’la telefon diplomasisi ondan geçiyordu. Oysa, Özal’ın son bir yıldır Çankaya’da tecrit durumunda yaşadığı söylenebilirdi. 31 ekim 1989’da cumhurbaşkanı seçilmesinden sonra muhalefet Özal’ı tanımak istemiyor, siyasal açıdan Özal’ı yalnızlaştırma politikası izliyordu. Cumhurbaşkanı Özal ise Körfez krizi sayesinde yeniden sahne ışıklarına çıkıyor ve iktidar iplerini tümüyle ele geçirmeye gayret ediyordu.</span></p>

    <p class="duz-yaz1" xml:lang="tr"><span class="duz-yaz">Demirel’in sözleri:</span></p>

    <p class="duz-yaz1" xml:lang="tr"><span class="duz-yaz">“Başbakanlık koltuğunda Yıldırım Akbulut oturuyor. Ama o bir ‘puppet’tır. Yani Özal’ın kuklasıdır. Ama o da bir nokta gelir direnebilir.”</span></p>

    <p class="duz-yaz1" xml:lang="tr"><span class="duz-yaz">Basından da yakındı Demirel:</span></p>

    <p class="duz-yaz1" xml:lang="tr"><span class="duz-yaz">“Özal basını satın aldı. Bakın</span> <span class="italik-yaz">Tercüman</span><span class="duz-yaz">’a. Emlak Bankası’ndan Selim Edes’e fon, ondan da</span> <span class="italik-yaz">Tercüman</span><span class="duz-yaz">’a... 70 milyar diyorlar. Ama bir şartı var: gazetenin başına da Altemur Kılıç geçecek. (Not: Altemur Kılıç</span> <span class="italik-yaz">Tercüman</span><span class="duz-yaz">’a genel yayın yönetmeni oldu sonra, HC.) Ve Semra Hanım da izleyecek. Olacak şey mi?..”</span></p>

    <p class="duz-yaz1" xml:lang="tr"><span class="duz-yaz">Güniz Sokak’taki kahvaltı masasının konusu, Güneydoğu’ya, Kürtlere dönüyor. Muhalefetteki ve kapalı kapılar arkasındaki Demirel’in üslubu her zamanki gibi farklı:</span></p>

    <p class="duz-yaz1" xml:lang="tr"><span class="duz-yaz">“Atatürk milliyetçiliğinin şoven bir yanı yok değildir. Biraz yer yer ırkçılık da kokar. ‘Ne mutlu Türk’üm diyene’ lafı biraz da yoruma bağlıdır. Aslında Türk’ü esas sayar. Kültürler mozaiğidir Anadolu. Kürtler dışında yumuşaktır diğer etnik gruplar... Etnik kökeni ne olursa olsun, bu devlete vatandaşlık bağıyla bağlı herkes Türk’tür. Etnik kökenden çok mensubiyettir önemli olan...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 1991 yılı şubat ayı</span></p>

    <p class="duz-yaz1" xml:lang="tr"><span class="duz-yaz">Demirel’le Anadolu Kulübü’nde akşam yemeği.</span></p>

    <p class="duz-yaz1" xml:lang="tr"><span class="duz-yaz">Gökberk Ergenekon, Cüneyt Arcayürek ve Ahmet Tan’la birlikte...</span></p>

    <p class="duz-yaz1" xml:lang="tr"><span class="duz-yaz">Bir ara ben Özal’ın Irak’ta federasyon fikrine sıcak baktığını söyleyince Demirel, “yalnız Irak’ta değil, Türkiye’de de federasyon ister” dedi. Demirel, Özal’ı yıpratabilecek Kerkük-Musul senaryoları, federasyon gibi ne varsa kamuoyunda dillendirilmesini istiyor tabiî. Bu arada Kürtlerle ilgili değerlendirmeleri ilginç. Ne kadarına inanıyor, iktidarda ne yapar bilemem. Bu arada beni de etkilemek istediği muhakkak.</span></p>

    <p class="duz-yaz1" xml:lang="tr"><span class="duz-yaz">Şöyle dedi Demirel:</span></p>

    <p class="duz-yaz1" xml:lang="tr"><span class="duz-yaz">“Ben bilirim çareyi. Çare demokrasidir. Bırak canım konuşsun dilini, söylesin şarkısını... Eşit vatandaş ve refahtan eşit pay... Bir kibrit çakmaya kalmış. Ben çözerdim. 1980 öncesi benden Dersim Kanunu istedi asker. Vermedim. Benden bunu istemeyin dedim. Dersim’de korkunç şeyler olmuştur. Renkli bir mozaiktir Anadolu. Yirmi küsur dil vardır. ‘Ne mutlu Türk’üm diyene’ de, bakmayın ‘olana’ dememiş falan, biraz ırkçılık kokar. Balkanlar’dan gelenler kurmuştur Cumhuriyet’i...”</span></p>

    <p class="duz-yaz1" xml:lang="tr"><span class="duz-yaz">DYP lideri Demirel, kahvaltı masasında tekrar Kerkük-Musul senaryolarına değiniyor. “Araplar da, Yunanistan da, İsrail de, Batı da, hiçbiri Türkiye’nin Kerkük-Musul’a el koymasını istemez. Yılda 20 milyar dolarlık petrol geliri olan bir Türkiye korkulu rüyadır çünkü...”</span></p>

    <p class="duz-yaz1" xml:lang="tr"><span class="duz-yaz">Ancak bu rüyayı Cumhurbaşkanı Özal’ın bir süredir gördüğü söylenebilirdi. Bu rüyanın ismi kamuoyunda Özal’a atfen “Bir koyup üç almak!” diye çıkmıştı.</span> <span class="italik-yaz">Time</span> <span class="duz-yaz">dergisiyle 1991’in mayıs ayında görüşmede Özal bu sözünü “bir şaka” olarak nitelemiş, “Türkiye yine de kârlı çıktı” demişti. Politika kulisinde, ABD Başkanı Bush’un Türkiye’nin desteğini sağlamak için uzattığı havucun “Musul vilayeti projesi”, yani Kerkük petrolleri olduğu belirtiliyordu.</span></p>

    <p class="duz-yaz1" xml:lang="tr"><span class="duz-yaz">26 ağustos 1990’da, Atatürk Barajı’nın gövde inşaatının sona ermesi dolayısıyla GAP’a, Güneydoğu’ya yaptığımız bir gezide Cumhurbaşkanı Özal sözü yine Ortadoğu’da harita konusuna getirip şöyle demişti:</span></p>

    <p class="duz-yaz1" xml:lang="tr"><span class="duz-yaz">“Eğer bölgede Körfez krizi nedeniyle harita yeniden çizilecekse, biz de orada olmalıyız. Böyle bir değişikliği istemeyiz ama, olacaksa o masada yer almalıyız. Buralarda dört yüz sene kalmışız. Ağırlığımızı koymamız lazım. Çok fazla çekingen kalmak doğru değil.”</span></p>

    <p class="duz-yaz1" xml:lang="tr"><span class="duz-yaz">Özal bu sözleriyle Atatürk’ün “Yurtta sulh cihanda sulh” deyişine 1990’lar dünyasında dış politika açısından çok fazla bağlı kalmanın geçerli olamayacağını da anlatmak istiyordu. Basında kendine yakın kalemler aracılığıyla Türkiye’nin bu konudaki resmî dış politika çizgisini eleştirtiyordu. Askere de mesajlar gönderiyor, gerektiğinde Kuzey Irak’ta bir cephe açmanın, Irak’a girmenin ya da Körfez’e küçük bir birlik göndermenin Türkiye’nin çıkarlarına ters düşmeyeceğini söyletiyordu. Hatta “üniter devlet” konusunu da sorgulatıyor, kendi ağzından “Federasyon neden tartışılmasın?” sorusunu ortaya atıyordu.</span></p>

    <p class="duz-yaz1" xml:lang="tr"><span class="duz-yaz">Ve bütün bunlar askerin tüylerini diken diken yapıyordu.</span></p>

    <p class="duz-yaz1" xml:lang="tr"><span class="duz-yaz">Neydi Özal’ın kafasındaki senaryo?</span></p>

    <p class="duz-yaz1" xml:lang="tr"><span class="duz-yaz">Demirel’e göre Özal’ın kafası karışıktı. 1992 yılı nisan ayı başları. Özal cumhurbaşkanı, Demirel başbakan. Demirel’le İstanbul’da, Balmumcu’daki Aydın Sitesi’sindeki evinde sohbet ederken şöyle demişti:</span></p>

    <p class="duz-yaz1" xml:lang="tr"><span class="duz-yaz">“Özal aslında Güneydoğu’da bu gidişle bir çözüm olabileceğine inanmıyor. Bir gün kalkar siyasal çözüm der. Sorarsın nedir diye, cevabı yoktur. Bir gün kalkar eyalet sistemi der, sonra demedim der. Eyalet falan demagojidir. Bazen öbür uca gider, asar keser. Biraz da psikolojik çıkmazıdır bunlar...”</span></p>

    <p class="duz-yaz1" xml:lang="tr"><span class="duz-yaz">Nitekim, Başbakan Demirel ertesi günü Cumhurbaşkanı Özal’ın adını vermeden basına yaptığı bir açıklamada, “Herkes eğri oturup doğru konuşsun. Kan dökenlerle pazarlık olmaz. Siyasî çözüm deyip bu işi dejenere etmenin gereği yok” diyordu.</span></p>

    <p class="duz-yaz1" xml:lang="tr"><span class="duz-yaz">Başbakan Demirel böyle diyordu ama Cumhurbaşkanı Özal’ın kafasında bir şeyler oluşuyordu 1992 yılı içinde. O dönemi Can Dündar</span> <span class="italik-yaz">Sabah</span> <span class="duz-yaz">gazetesinden yazı dizisinde (5 haziran 1999) şöyle anlatır:</span></p>

    <p class="duz-yaz1" xml:lang="tr"><span class="duz-yaz">“HEP milletvekilleri Çankaya Köşkü’ne çıkarlar. Sırrı Sakık, Özal’la yaptıkları görüşmeyi şöyle anlatır: ‘Bir arayış içindeydi. ‘Ülkenin en büyük sorunu bu, çözmek istiyorum’ diyordu. Kendisine ‘Bu sorunu halleden ikinci Mustafa Kemal olur’ dedik. Çözüm için Parlamento’daki Kürt milletvekillerine büyük görev düştüğünü, silahın, şiddetin Türkiye’nin gündeminden çıkması için büyük özveriler gerektiğini söyledi.’ 1992 yazında Özal’ın siyasî çözüm önerisi kâğıda döküldü. ANAP Milletvekili Adnan Kahveci, Güneydoğu’da bir süre inceleme yaptıktan sonra ‘Kürt sorunu nasıl çözülemez’ başlıklı bir rapor hazırladı. Bu raporda, Kürt meselesinin ciddi bir çözüm bulunamaması halinde bir iç savaşa dönüşebileceği belirtiliyor ve şöyle deniyordu: ‘Askerî yolla hiçbir ülke çözüme ulaşamamıştır. Bugün Kürt sorunu siyasal bir kriz halini almıştır. Çözüm için cesur siyasal adımlara ihtiyaç vardır. Bu nedenle Kürt realitesi, Kürt kimliği ve dili hızla kabul edilerek, Kürtlerin siyasal hakları verilmelidir. Bu durum Türkiye’de demokrasiye ufuklar açmakla kalmayıp, PKK gibi terör örgütlerine olan halk desteğini de ortadan kaldıracaktır.’ Cumhurbaşkanı Özal bu rapor üzerinde kendi el yazısıyla bazı değişiklikler yapıp kendi raporu olarak Başbakan Demirel’e gönderdi.”</span></p>

    <p class="duz-yaz1" xml:lang="tr"><span class="duz-yaz">1993’ün şubat ayında “çok gizli - zata mahsus” kaşeli bir dosyayla Demirel’e gelen Özal’ın bu raporu, Özal’ın ölümünden altı ay sonra</span> <span class="italik-yaz">Hürriyet</span> <span class="duz-yaz">gazetesinde 12 kasım 1993’te yayımlandı.</span></p>

    <p class="ara-spotlar-tek-sat-r" xml:lang="tr"><span class="bold-yaz">Özal’ın Güneydoğu raporu...</span></p>

    <p class="duz-yaz1" xml:lang="tr"><span class="duz-yaz">Özal Raporu, 1992’de gelinmiş olan noktanın fotoğrafını çekiyordu:</span></p>

    <p class="dar-paragraf" xml:lang="tr"><span class="dar-paragraf1">“Problem son yıllarda esas itibariyle, önceleri Güneydoğu Anadolu Bölgesi’nin Tunceli, Şirnak, Siirt, Hakkâri ve Mardin illerinde başlamış, daha sonra diğer Güneydoğu illerimizle, Ağrı, Erzurum, Erzincan, Kars, Ardahan, Iğdır, Elazığ illerimize de sıçramıştır. Ancak bununla beraber halen olayların büyük kısmının Güneydoğu Anadolu’nun Şirnak, Hakkâri, Mardin ve Siirt illerini kapsayan dağlık bölgede ve Diyarbakır, Bitlis tarafındaki dağlık kesimde de yoğunlaştığı görülmektedir. Bu bölgede maalesef ister kendi rızaları, ister korku ve tehdit saikiyle olsun, terör örgütüne verilen destekte ciddi artışlar olduğu ve bunun süratle geliştiği görülmektedir. Ayrıca, bu örgüte katılmak veya destek vermek amacıyla dağa çıkan ve örgüte iltihak eden genç sayısında da önemli artış vardır. Bu örgütün dağ faaliyeti yanında ovaya indiği, şehir ve kasabalarda da rahatça faaliyet gösterdiği, hatta yol kesme olaylarının adeta olağan hale geldiği de kabul etmemiz gereken bir gerçektir.</span></p>

    <p class="dar-paragraf" xml:lang="tr"><span class="dar-paragraf1">Diğer taraftan, bölgede hudut karakollarımıza, birliklerimize, devlete ait yatırım yapan, faaliyet gösteren tesislere ve eğitim müesseselerimize saldırı, taciz, pusu gibi faaliyetlerde de önemli bir artış görülmektedir. Terör örgütünün dağlık ve kırsal kesimde devletin yanında, hatta onun ötesinde, ikinci veya alternatif otorite haline gelme istidadını gösterdiği keyfiyetini de göz önünde bulundurmak gerekir. Nitekim, bazı yerlerde vergi toplamaktan yargıya bazı devlet fonksiyonlarını üstlendikleri bile görülmektedir. Bu terör örgütünün, devletin askerlik çağına gelen gençleri silah altına almasını engelleme çabalarının yanı sıra, bu gençleri kendi saflarına çekme gayretleri de müşahede edilmektedir. Bu suretle, bölgede geniş toplumu bu meselenin içine çekme gayretlerinde büyük artış olduğu görülmektedir.</span></p>

    <p class="dar-paragraf" xml:lang="tr"><span class="dar-paragraf1">Bu menfî gelişmelerin ışığında, bölge halkının bezgin ve tedirgin olduğu ve durumun kötüleşmesi ve Şirnak benzeri olayların artması halinde, sorunun ülkemizin batısına da belli derecede sıçraması ihtimali kuvvetlenecektir. Nitekim bunun bazı belirtileri, bazı şehirlerimizde şimdiden görülmeye başlanmıştır. Diğer endişe verici bir gelişme de, bu durumun bir Türk-Kürt çatışmasına, hatta kavgasına dönüşmesi ihtimalinin artmasıdır. Mesela, Güneydoğu illerine mal sevkiyatının yavaşlatıldığı, kredili mal verilmediği, bazı illerimizdeki işyerlerinde ayrım işaretlerinin başladığı gözlenmektedir. Bölge halkı, bir taraftan terör örgütünün her geçen gün yoğunlaşan tehdit ve baskısı, diğer taraftan bazı güvenlik mensuplarının muamelesi karşısında kendilerini iki ateş arasında kalmış hissetmekte, buna rağmen devleti yanında ve arkasında görme arzusu içindedir. Bu durum devam ederse, çok büyük problemlerle karşılaşmamız kaçınılmaz olacaktır.</span></p>

    <p class="dar-paragraf" xml:lang="tr"><span class="dar-paragraf1">Bölgede diğer önemli bir sorun da, işsizliğin çığ gibi büyümesidir. Devletin ve özel sektörün yatırımlarının şu veya bu kadarının şu veya bu nedenle aksamasından dolayı işsizlik süratle büyümektedir.</span></p>

    <p class="dar-paragraf" xml:lang="tr"><span class="dar-paragraf1">Bugün ülkemizde bir Kürt milliyetçiliği kavramının her geçen gün daha büyük bir kesimce benimsendiğini ve mevcudiyetini kabul etmek gerekir. Bunun planlı bir şekilde geliştiğini ve geliştirildiğini görmekteyiz. Gerek yurtiçinde, gerek yurtdışında mevcut bazı kurum ve kişilerin bu konuda yoğun çaba harcadıkları bilinmektedir. Üniversitelerimizde okuyan Kürt etnik kökenli gençlerin, daha ziyade idare ve yargıda çalışacak şekilde yetişmeleri de calibi dikkattir. Söz konusu terör örgütünün, terör faaliyetleri yanında Kürt milliyetçiliğini canlandırıcı çalışmalara, içeride ve dışarıda etkili propagandaya da ağırlık verdiği görülmektedir.</span></p>

    <p class="dar-paragraf" xml:lang="tr"><span class="dar-paragraf1">Bütün bu gelişmelerin, Türkiye’nin içeride ve bilhassa dışarıdaki düşmanlarının istediği bir husus olduğu gerçeğini göz önünde bulundurmakta yarar vardır. Gelişen Türkiye’nin, özellikle son zamanlarda gerek Balkanlar, gerek Orta Asya’daki Müslüman ve Türk kökenli ülkelerle geliştirmekte olduğu yakın ilişkiler ve dünya politikasında önemli bir yere kavuşma durumundan rahatsız olan çevrelerin Türkiye’yi rahatsız etmek, en azından bu süreci yavaşlatmak için çaba göstermiş olabileceklerini de göz önünde bulundurmalıyız. Bu meseleye bir çözüm bulamazsak, büyük, hatta orta devlet olma şansımızı kaybetme ihtimali mevcut olduğu gibi, zayıf ve perişan hale gelmemiz ihtimali de mevcuttur.”</span></p>

    <p class="duz-yaz-ilk-paragraf-az-bosluk" xml:lang="tr"><span class="duz-yaz">Raporun “Çözüm için öneriler” ara başlığını taşıyan bölümündeyse özetle şunlar var:</span></p>

    <p class="dar-paragraf" xml:lang="tr"><span class="dar-paragraf1">“(1) Terörle mücadele edilirken, aynı zamanda ülke içi ve dışından bilim adamlarının da iştirakiyle bazı derinlemesine çalışmalar yapılması yararlı olacaktır. (2) Terörle mücadele ediyoruz derken, halkın ciddi şekilde rahatsız edildiği, hırpalandığı, hatta küstürüldüğü göz önünde bulundurulmalıdır. Bu uygulamada, varsa yapılan hataların ve eksiklerin, gerçekler hiç saklanmaksızın ortaya konularak tartışılması ve bunlara gerçekçi çözüm bulunması gerekmektedir. (3) En kritik yerlerden başlayarak Güneydoğu’daki dağlık bölgelerden köy ve mezraların tedricen boşaltılması, PKK terör örgütünü besleyen ve toplam nüfusu 150-200 bini geçmeyen bu topluluğun, bir plan dahilinde, ülkenin batı kesimlerine serpiştirilerek yerleştirilmesi düşünülmelidir. (4) Silahlı Kuvvetlerimiz’e ve güvenlik güçlerimize öncelikle bölgede hizmet veren unsurlara acilen münasip sayıda (20 adet) Kobra tipi silahlı helikopter ile asgarî 20-30 adet Sikorsky tipi ağır silah ve personel taşıyan helikopterler alınması bölgede aynı andaki birden fazla olaya müdahale edebilecek çevik bir kuvvet yaratacaktır. (5) Sınır ticaretinin geliştirilmesi, hatta serbest bırakılması zarurîdir. (6) PKK terör örgütüne olan desteği kesebilmek için halkın kazanılmasına önem verilmeli, hizmet götürülmesi güç olan mezra ve köyler büyük yerleşim merkezlerine katılmaya teşvik edilmelidir. Göçün bu eğilimde devamı halinde yakın bir gelecekte, bölgede 2-3 milyon civarında nüfus kalacağı, diğerlerinin batıya göç edeceği anlaşılmaktadır. Ancak bu göçe el atılmaz ve bir plana bağlanmazsa, sadece hali vakti yerinde olanların göç etmesi, fakirlerin bölgede kalması sonucu doğacak, bu da bölgeyi anarşiye hassas, yardımcı hale getirecektir. Bunu önlemek için göçün planlı, her kesimden alınarak ve batıda dengeli biçimde dağıtılarak yapılmasına yardımcı olunması, hatta düzenlenmesi gerekmektedir. (7) Bölgede cazibe merkezleri olarak belirlenecek bazı illere yatırım ve yerleşme için özel bir teşvik sistemi uygulanarak, yatırım ve yerleşme için çekici hale getirilmeli, böylece kırsal kesimin boşaltılması teşvik edilmeli ve kolaylaştırılmalıdır. (8) Bu meseleyle ilgili her şey tarafsız, önyargısız bir şekilde açıkça ve serbestçe tartışılmalıdır. Tartışmayı engellemek, gerçekleri saklamak meseleyi azaltmayacak, aksine tedbirler yanlış olacağı için giderek büyütecektir.”</span></p>

    <p class="duz-yaz-ilk-paragraf-az-bosluk" xml:lang="tr"><span class="duz-yaz">Özal Raporu’nun sonuç bölümüne gelince:</span></p>

    <p class="dar-paragraf" xml:lang="tr"><span class="dar-paragraf1">“Güneydoğu ateşi, eğer yanlış yapılmaz, acele edilmez ve fevrî davranılmaz, soğukkanlılık kaybedilmez ise beş on yıl içinde milliyetçilik akımının şiddetini kaybetmesi ve dış desteğin azalması sonucu kendiliğinden hafifleyerek sönecektir. Devletin her kesimindeki görevlilerin, politikacıların ve basının, terörle bölge halkını birbirine karıştırmadan, her ikisine de farklı ve anladıkları, layık oldukları şekilde yaklaşarak, üniter devlet anlayışını bozmadan, bölge halkının sıkıntılarını giderecek tedbirlerin süratle alınıp uygulanması, terörü zamanla etkisiz hale getirmesi kesin bir zorunluluk ve herkes için sorumluluktur.”</span></p>

    <p class="duz-yaz-ilk-paragraf-az-bosluk" xml:lang="tr"><span class="duz-yaz">Özal’ın Demirel’e göndermiş olduğu “Kürt Sorunu-Güneydoğu Anadolu’daki Durum ve Çözüme Yardımcı Olabilecek Öneriler” başlığını taşıyan raporda, Irak Kürtlerine ayrılan bölümde özetle şu görüşlere yer veriliyordu:</span></p>

    <p class="dar-paragraf" xml:lang="tr"><span class="dar-paragraf1">“Güneydoğu Anadolu’da terörle mücadele ve Irak’la müşterek sınırımızın daha etkin bir şekilde kontrolü ve güvenliğini temin için Kuzey Irak Kürtleri ve liderleriyle temas ve ilişkilerimiz özel önem taşımaktadır. Bu itibarla Celal Talabanî ve Mesud Barzanî’yle ilişkilerimizi ve temaslarımızı dikkatle, ihtiyatla ve kararlılıkla sürdürmemizin yararı açıktır. Kuzey Irak’taki bu grupları, niyetleri belli bazı dış güçlerin etkisine açık bırakmak yerine, bizim bunlara hâkim olmamız yararlı olacaktır. Bunları mümkün olduğu kadar etkimiz altında tutmak ve adeta hamilik rolünü üstlenmek keyfiyetlerini göz önünde bulundurmalıyız. Saddam rejiminin PKK’yı desteklediği ve her türlü yardımı yaptığı bilinmektedir. Saddam rejiminin PKK’yla beraber Kuzey Irak Kürtlerini ve Türkmenleri zayıf düşürmesi, hatta bertaraf etmesi veya PKK karşısında etkisiz hale getirmesi, bu terör örgütünün Kuzey Irak’ta daha rahat faaliyet göstermesine yol açacaktır. Ayrıca, PKK’ya ilaveten Talabanî ve Barzanî’yi de karşımıza almamızın yararımıza olmayacağı izahtan varestedir. Kuzey Irak Kürtlerinin, Kürt kökenli vatandaşlarımızın soydaşları olduğunu, aralarında kız alıp verme dahil, yakın ilişkiler bulunduğu gerçeğini de unutmamak gerekir. Özellikle Irak’ta ileride normal ve demokratik bir düzen kurulduğunda, Kuzey Irak’la ilişkilerimizi bugünden izleyeceğimiz politikanın büyük ölçüde etkileyeceği açıktır.”</span></p>

    <p class="duz-yaz-ilk-paragraf-az-bosluk" xml:lang="tr"><span class="duz-yaz">Cumhurbaşkanı Özal’ın bu rapor sonrasında 1992 yaz aylarından itibaren bazı adımlar atmaya başladığı dikkati çeker. Örneğin bir Millî Güvenlik Kurulu toplantısında TRT televizyonunun GAP kanalından Kürtçe yayını savunur. 1992 ağustos ayında Kürtçe eğitimin serbest bırakılması gerektiğini söyler. “Ben karşıyım ama federasyonu bile tartışmalıyız” der. Bu arada Cumhurbaşkanı Özal ister, Başbakan Demirel sesini çıkarmaz ve MİT’in araya girmesiyle Diyarbakır’daki Dicle isimli özel radyodan arada bir deneme niteliğinde Kürtçe şarkılar çalınmaya başlar.</span></p>

    <p class="duz-yaz1" xml:lang="tr"><span class="duz-yaz">Peki, Özal’ın kafasında Irak Kürtleri ile Türkiye arasında bir federasyon tasavvuru olabilir miydi?</span></p>

    <p class="ara-spotlar-ilk-sat-r" xml:lang="tr"><span class="bold-yaz">1992 sonbarında Kuzey Irak:</span></p>

    <p class="ara-spotlar-son-sat-r" xml:lang="tr"><span class="bold-yaz">“Kürdistan’a hoş geldiniz!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Yıl 1992, ekim ayı sonları</span></p>

    <p class="duz-yaz1" xml:lang="tr"><span class="duz-yaz">Kuzey Irak’a, Kürtlerin deyişiyle “Irak Kürdistanı”na ilk seyahatim.</span></p>

    <p class="duz-yaz1" xml:lang="tr"><span class="duz-yaz">Habur kapısında in cin top oynuyor. Ortalıkta ne tanker var ne kamyon. “PKK’nın 8 ekimde başlattığı ambargo etkili oldu” diyor bir gümrük yetkilisi... Sınır kapısından Irak’a yürüyerek geçiyorum. Tepemizde yakıcı bir güneş. Dicle, hiç kıpırdamadan akıyor. Köprünün üstüne kocaman bir tabela asmışlar:</span></p>

    <p class="duz-yaz1" xml:lang="tr"><span class="duz-yaz">“Kürdistan’a hoş geldiniz!”</span></p>

    <p class="duz-yaz1" xml:lang="tr"><span class="duz-yaz">Önce Türkçe, sonra İngilizce, Kürtçe ve Arapça. Son ikisi, Arap harfleriyle yazılmış. Tabelanın altındaysa İngilizce “Zaho Şehir Meclisi” yazısı dikkati çekiyor. 4 ekim 1992’de Barzanî ile Talabanî tarafından ilan edilen “Irak Kürt Federe Devleti” topraklarına adım atmış oluyorum.</span></p>

    <p class="duz-yaz1" xml:lang="tr"><span class="duz-yaz">Yüz beş milletvekilinden oluşan bir parlamentosu var. Türkiye, Irak’ta nihaî statü olarak üniter devlet yerine federal Irak devletini öngören bu oluşumu dört günlük bir gecikmeyle, bir Bakanlar Kurulu bildirisiyle tanımadığını açıklamıştı. Bu gecikmenin temelindeyse, Cumhurbaşkanı Özal’ın konuya özellikle askerden farklı bakması yatıyordu. Gecikme bu görüş ayrılığından kaynaklanıyordu. Ayrıca, bu açıklama konusunda Ankara daha önceden haberdar edilmemişti. Oysa, böyle bir karar Amerika’sız alınamazdı. Türkiye’nin bir emrivakiyle karşı karşıya bırakıldığı anlaşılıyordu.</span></p>

    <p class="duz-yaz1" xml:lang="tr"><span class="duz-yaz">Giriş yapacak memuru arıyoruz. Sağda solda Talabanî ile Barzanî’ye bağlı silahlı peşmergeler silahlarını bir yana bırakmış, gölgeliklerde oturuyorlar. Sonunda bir memur bulup kendi arabamızla bürosuna götürüyoruz.</span></p>

    <p class="duz-yaz1" xml:lang="tr"><span class="duz-yaz">Zaho’ya gelirken bir kontrol noktasında mola. Halkla İlişkiler Ofisi’nin duvarında asılı bir harita dikkatimi çekiyor. Altında “Kürdistan” yazılı. Irak’ın ortalarından başlıyor. Kuzey’e, Türkiye’nin içlerine doğru genişleyerek çıkıyor. İran ve Suriye’nin bir bölümünü kapsıyor. Güneydoğu Anadolu’yu Fırat’ın doğusundan başlayarak içine alıyor ve yukarı doğru, Van Gölü ve Ağrı Dağı’na uzanıyor. Pasaportlarımızı inceleyen silahlı memurun arkasındaki duvarı boydan boya kaplayan renkli bir dünya haritasıydı bu. Kuzeydoğu Anadolu’dan Basra Körfezi’ne doğru bir kama gibi inen “Kürdistan” koyulaştırılarak belli edilmişti haritanın üstünde... Batı’nın “hayat damarı”nı elinde tutan, yani petrolü çıkaran Basra Körfezi’ne doğru bir kama gibi inen Kürdistan ile Türkiye arasında bir federasyon... Körfez kriziyle birlikte Cumhurbaşkanı Özal’ın kafasına düşen senaryo bu muydu?</span></p>

    <p class="duz-yaz1" xml:lang="tr"><span class="duz-yaz">Aslında bu senaryo yeni değildi.</span></p>

    <p class="duz-yaz1" xml:lang="tr"><span class="duz-yaz">Böyle bir “Amerikan senaryosu” eskiden beri siyaset kulisinde kulaklara çalınırdı. Körfez krizi bu senaryoyu canlandırmıştı. Türkler ile Kürtler arasında federasyon senaryosunu Paris’te, Kürt Enstitüsü Başkanı Kendal Nezan’la konuşmuştum. 1993’ün mart ayı sonlarıydı. Montparnasse’daki “Le Dôme” kahvesinde sohbet ederken, “Neden olmasın?” demişti Nezan, “Ortadoğu’nun kalbinde sınırlar ilk defa değişmiş olmayacak ki. Hele Soğuk Savaş sonrası dünyanın birçok yerinde sınırlar sil baştan çizilirken...”</span></p>

    <p class="duz-yaz1" xml:lang="tr"><span class="duz-yaz">Şöyle devam etmişti:</span></p>

    <p class="duz-yaz1" xml:lang="tr"><span class="duz-yaz">“Tabiî sınırlar değişirken şiddet kullanılmasın. Bu arada tarihi göz ardı etmeyelim. Yavuz Sultan Selim zamanında eşitliğe dayalı bir ittifak yapılmıştı Türkler ile Kürtler arasında. Üç yüz yıl süren böyle bir ittifak sayesinde bölgenin hâkim gücü haline gelmişti Osmanlı... Yine böyle bir ittifak olabilse, aynı şey neden olmasın?..”</span></p>

    <p class="duz-yaz1" xml:lang="tr"><span class="duz-yaz">Kendal Nezan, Kürtleri “tarihin kara yazgılı” halklarından biri olarak niteliyordu. İleriye dönük senaryosunda, Türkiye ile Irak, İran ve Suriye’de yaşayan Kürtlerin bir federasyon içinde birlikte yaşamaları vardı. Nezan’a göre Irak zaten bölünmüştü. İran ise en geç XXI. yüzyıl içinde dağılacak sonuncu imparatorluktu. “Azerîlerin, Arapların, Kürtlerin, Beluçların yaşadığı İran’da Acemler azınlıkta” demişti. Iraklı Kürt lider Celal Talabanî’nin, kendisiyle 1992 ekim ayında yaptığım bir sohbet sırasında, “Türkiye’nin himayesinde bir Kürt devleti”nden veya “Türkiye’yle federasyon”dan söz ettiğini belirtince, şu karşılığı vermişti Kendal Nezan:</span></p>

    <p class="duz-yaz1" xml:lang="tr"><span class="duz-yaz">“Talabanî bir zamanlar böyle bir federasyonun Türklerle değil Araplarla olabileceğine inanırdı. Ama Talabanî özellikle Turgut Özal sonrası bu görüşünü değiştirmeye ve Türkiye’yle bir federasyon olabileceğini söylemeye başladı.”</span></p>

    <p class="duz-yaz1" xml:lang="tr"><span class="duz-yaz">Özal’ın “federasyon senaryosu”na yine 1992 yılı sonlarında bir Amerikan raporunda rastlamıştım. Raporu, ABD’nin önde gelen düşünce üretim merkezlerinden Rand Cooperation çıkarmıştı. Altındaki imza, CIA’da üst düzey görevlerde bulunmuş, Türkiye’yle yakından ilgili Graham E. Fuller’ındı. Rapor, Amerikan Hava ve Kara kuvvetlerinin siparişi üzerine hazırlanmıştı (Turkey Faces East. New Orientations Toward The Middle East and the Old Soviet Union, Published 1992 by Rand).</span></p>

    <p class="duz-yaz1" xml:lang="tr"><span class="duz-yaz">Raporun sekizinci sayfası:</span></p>

    <p class="duz-yaz1" xml:lang="tr"><span class="duz-yaz">“Göründüğü kadarıyla Özal daha büyük bir kumar oynuyor olabilir. Bazı siyasal gözlemcilere göre Özal, Kürt hareketinin geleceğiyle ilgili olarak, fazla tehlikeli olduğu için adını hiçbir zaman tam anlamıyla koymadığı jeostratejik bir vizyona sahip olabilir. Bu vizyona göre, bölgede büyük bir ihtimalle Irak’tan başlamak üzere ‘kaçınılmaz’ bir Kürt ayrılıkçılığı yaşanacak. Eğer Türkiye şimdi Irak’ta bağımsız ya da özerk bir Kürt devletinin kuruluşunda sempatik bir rol oynayabilirse, ileride bu devlet büyük bir ihtimalle Türkiye’yi Kürtçe konuşan dünyanın ‘doğal çekim merkezi’ olarak görecektir. Dünyadaki Kürtlerin büyük çoğunluğu olan Türk Kürtleri (Irak, İran, Türkiye, Suriye ve eski Sovyetler Birliği’nde dağılmış olarak yaşayan 20 milyon Kürt’ün belki 12 milyonu Türkiye’de yaşar), en gelişmiş, en az aşiretleşmiş ve Türk toplumunda zaten önemli yerleri olan Kürtlerdir. Bu koşullar altında, eğer sonunda birleşik bir Kürt devleti kurulacaksa ya da böyle bir devletin kurulmasına ilişkin özlemler geçerli olacaksa, bu açılardan Türkiye belirleyici söz ve güç sahibi olabilir. Böyle bir oluşum, Türkiye’ye İran ve Irak’ın Kürt bölgelerinde büyük bir nüfuz olanağı sağlayabilir. Bu bakış açısına göre, Türkiye zaten kaçınılmaz olana direnmek yerine, böyle bir hareketin önüne geçebilirse, kendi çıkarları bakımından çok daha akıllıca bir iş yapmış olur. Çünkü ‘kaçınılmaz olana’ direnmek, Türkiye’yi gelecekteki Kürt devletinin bir numaralı düşmanı haline getirebilir.”</span></p>

    <p class="duz-yaz1" xml:lang="tr"><span class="duz-yaz">Graham Fuller galiba Özal’ın kafasında Körfez kriziyle birlikte yer eden bir senaryoyu 1992 tarihli Rand raporunda böyle özetlemişti. Ya da Özal’ın ne düşündüğünü gayet iyi bildiği için, üstü örtülü bir dille konuyu açıklığa kavuşturmak istemişti.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, “Kürt devleti” deyince özellikle askerin nasıl tedirgin olduğunu gayet iyi biliyordu. O yüzden kamuoyu önünde bu deyimi yoğurdu üfleyerek yer gibi kullanırdı. Saddam Hüseyin’in Kuveyt’i işgal etmesinden iki hafta sonra düzenlediği 18 ağustos 1990 tarihli Çankaya Köşkü brifinginin iki yerinde “Kürt devleti”nden söz etmişti.</span></p>

    <p class="duz-yaz1" xml:lang="tr"><span class="duz-yaz">İlki şöyleydi:</span></p>

    <p class="duz-yaz1" xml:lang="tr"><span class="duz-yaz">“Bölgede, Irak’ta bundan sonra ne olabilir diye düşünüp buna göre durumumuzun ne olacağını tespit etmek mecburiyetindeyiz. Bu hakikaten bir menfaat meselesi değil, bir cihangirlik veya bir toprak hevesi de değil. Böyle bir şey yok. Ancak orada olacak hadiseler Türkiye’yi çok yakından alakadar eder. Basit bir tek misal vermek gerekirse, eğer bu çözümler içerisinde bir tanesi, diyelim ki, Kuzey Irak’ta bir Kürt devleti kurulması meselesi ortaya gelirse, bu bizi çok yakından alakadar eder. O petrole bağlı olan ülkelerden çok daha fazla alakadar eder.”</span></p>

    <p class="duz-yaz1" xml:lang="tr"><span class="duz-yaz">Irak’ın toprak bütünlüğünün parçalanması, Türkiye’nin Kuzey Irak’a müdahale etmesi ve Kürt devletinin kurulması ihtimaliyle ilgili bir soru üzerine de Özal bayağı yutkunarak, bazı ihtimallere kapıyı aralık tutarak şunları söylemişti:</span></p>

    <p class="duz-yaz1" xml:lang="tr"><span class="duz-yaz">“Açık söyleyeyim size. Ben şahsen çok ihtiyatlı olurum. Öyle maceraları falan düşünmemek lazım. Bazen şartlar müsait olur, her şey kendiliğinden gelir, o ayrı konu. Ama herhalde bir ülkeye gidip orayı fethetmek, harbe girmek fevkalade tehlikeli. Türkiye’nin bir tek problemi var. Eğer Kuzey Irak’ta bir Kürt devleti kurulursa, buna mâni olmamız lazım. Onu düşünürüm sadece. Çünkü o devlet ileride, hele petrole de sahip olursa, bizim başımıza çok çorap örer. Bunu düşünürüm. Ama onun haricinde ‘Şunları biz alalım, eskiden bizim hakkımız vardı’ dersek (Misakı Millî sınırları içinde yer alan Kerkük-Musul’u kastediyor Özal, HC), Iraklıların yaptığı iş gibi olur. Şartların ne olacağını bilemiyorum. Ama böyle bir düşüncenin bizde olmaması lazım. Yani her alternatifin düşünülmesi, buna göre hareket tarzımızın belirlenmesi lazım.”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, Ortadoğu’da büyük bir kıyametin kopacağını düşünüyordu. Bu çerçevede Irak’ın parçalanması da gündeme gelebilirdi. O zaman Kuzey Irak ne olabilir, Irak Kürtleri ne yapabilirdi? Türkiye’ye rağmen Kuzey Irak’ta bir Kürt devleti kurulması ihtimali ne kadardı? 1984’ten beri PKK belasıyla başı dertte olan Türkiye, “Kürt kartı”nı nasıl kullanırsa kendi çıkarlarına hizmet etmiş olurdu? Pasif ve aktif politikaların artıları, eksileri Türkiye’ye ne getirirdi? Çerçevesini bu soruların çizdiği kaygılar Özal’ı ve Ankara’yı düşündürüyordu.</span></p>

    <p class="duz-yaz1" xml:lang="tr"><span class="duz-yaz">Körfez kriziyle birlikte Türkiye’nin Irak’a karşı Amerika’nın öncülüğünde oluşturulan cepheye katılması ve ambargonun gereği olarak Kerkük-İskenderun boruhattını kapatması Bağdat’ı çok kızdırmıştı. Saddam Hüseyin’in PKK’ya daha çok destek için düğmeye bastığına ilişkin haberler Ankara’ya ulaşmaya başlamıştı. Körfez Savaşı, ABD’nin “Çöl Fırtınası Harekâtı”yla 17 ocak 1991’de başladı. Irak’a yönelik hava bombardımanında Adana’daki İncirlik Üssü de kullanıldı. Irak 25 şubatta Kuveyt’ten çekilme kararını açıkladı. Saddam’ın ordusu ezildi.</span></p>

    <p class="duz-yaz1" xml:lang="tr"><span class="duz-yaz">Irak’ta anababa günleri yaşanıyordu.</span></p>

    <p class="duz-yaz1" xml:lang="tr"><span class="duz-yaz">Güneyde Şiîler, kuzeyde Barzanî ve Talabanî Bağdat’a karşı isyan bayrağı açtılar. Başarılı olamadılar. Saddam’a bağlı güçler kuzeye doğru yürümeye başlayınca, yüz binlerce Kürt Türkiye sınırına yığıldı. Ankara sınırı açmak ve Amerika’dan yardım istemek zorunda kaldı. Kürtleri korumak için Kuzey’de 36. paralelin üzerinde Irak’a uçuş yasağı koyuluyor ve Irak askerinin sınırları gayri resmî olarak belirlenen Kürt bölgesine girişi yasaklanıyordu. Türkiye’nin de katılımıyla Adana’daki İncirlik Üssü’ne konuşlanan Çekiç Güç, Irak Kürtlerini koruma görevini üstleniyordu. Böylece, Güney’deki yasak bölgeyle birlikte Saddam Irakı 1991 yılı baharında fiilen üç parçaya bölünmüş oldu.</span></p>

    <p class="duz-yaz1" xml:lang="tr"><span class="duz-yaz">Irak Kürtlerinin Saddam kuvvetlerinin önünden kaçarak Türkiye’ye kitleler halinde sığınmaları çok büyük trajediyi televizyon ekranlarından bütün dünyanın gözleri önüne sermişti. Bu trajediyle birlikte Kürtler ve Kürt sorunu uluslararası sahneye çıkıyor ve Batı kamuoyunda Kürtler yerini alıyordu.</span></p>

    <p class="duz-yaz1" xml:lang="tr"><span class="duz-yaz">Türkiye açısından bu trajedinin bir başka sonucu daha vardı. Kuzey Irak’ta kendiliğinden doğan otorite boşluğunda PKK’nın manevra alanı genişliyordu. Ayrıca PKK’nın eline Irak ordusundan önemli miktarda silah, cephane kalırken, sığınmacıların arasına katılan çok sayıda PKK’lı da Türkiye’ye kolayca sızma fırsatını yakalıyordu. Bütün bu gelişmeler, Türkiye’de PKK’nın elini güçlendiriyor, Ankara’yı kaygılandırıyordu.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, bölgede “Kürt kartı”nı başkalarına bırakmaktan yana değildi. Nasıl kullanacağını düşünüyordu. Bu arada doğru bir adımın başını çekerek, daha Körfez Savaşı devam ederken, 12 Eylül askerî yönetiminin 1980’lerin başında çıkardığı Kürtçe konuşma yasağıyla ilgili yasanın 5 şubat 1991’de kaldırılmasını sağlamıştı. Bu önemli adımı savunurken de, “Sorun yasaklarla çözülemez. Bu bölgelerde eziklik ve terk edilmişlik duygusu var. Bunu kırmalıyız” demişti.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, Kürt kartı konusunda, Körfez Savaşı’yla birlikte uluslararası sahneye çıkan Iraklı Kürt liderler Barzanî ile Talabanî’yi de Türkiye’nin yanına çekmeyi kafasına koymuştu. Onları hem Apo ve PKK’ya karşı oynamayı, hem de bölgede Türkiye’nin nüfuz ve manevra alanını genişletmeyi amaçlıyordu. Bu konuda, devletin üst düzeyde bir istihbarat yetkilisi bir sohbetimizde şöyle demişti:</span></p>

    <p class="duz-yaz1" xml:lang="tr"><span class="duz-yaz">“Talabanî ve Barzanî’yi kullanarak Apo’yu silahlı mücadeleden vazgeçireceğine inanmıştı. Ayrıca kültürel haklar gibi bazı alanlarda PKK’ya da bir şeyler vererek silahların susmasını sağlayacağını sanıyordu.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Özal’la Moskova’ya giderken</span></p>

    <p class="ara-spotlar-son-sat-r" xml:lang="tr"><span class="bold-yaz">patlayan haber...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">11 mart 1991</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal’la Moskova’ya uçuyoruz.</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’in genel yayın müdürü olarak geziyi izliyorum. Uçak Ankara’dan havalandıktan sonra Özal koridorun bir ucunda göründü. Bu tür gezilerin bir klasiği olan “uğurlar olsun” turunu atmaya başladı. Ben yerimde</span> <span class="italik-yaz">Hürriyet</span> <span class="duz-yaz">gazetesi okuyordum. İlginç bir haberdi. Kuzey Irak’ta Saddam Hüseyin’e karşı ayaklanma başlatmış olan Kürt liderlerden Celal Talabanî Ankara’ya davet edilmişti. İhtimal vermedim. Ama Özal yanıma gelince de sormadan edemedim:</span></p>

    <p class="duz-yaz1" xml:lang="tr"><span class="duz-yaz">“Sayın cumhurbaşkanım, Talabanî’yi Ankara’ya davet etmişsiniz, doğru mu?”</span></p>

    <p class="duz-yaz1" xml:lang="tr"><span class="duz-yaz">Karşısındakine hitap ederken kendine has bir davranışı vardı Özal’ın. Gözlerini insanın gözlerine diker, sol eliyle karşısındakinin sağ kolu dirseğinin hafif üstünden tutar öyle konuşurdu. Bu sefer de öyle yaptı. Ama aynı zamanda sorumu hafif bozuk atarcasına yanıtladı:</span></p>

    <p class="duz-yaz1" xml:lang="tr"><span class="duz-yaz">“Ne o yani, görüşmeyelim mi?”</span></p>

    <p class="duz-yaz1" xml:lang="tr"><span class="duz-yaz">“Onu demek istemedim. Sadece haberin doğru olup olmadığını soruyorum.”</span></p>

    <p class="duz-yaz1" xml:lang="tr"><span class="duz-yaz">Yüzünde muzip bir ifadeyle devam etti:</span></p>

    <p class="duz-yaz1" xml:lang="tr"><span class="duz-yaz">“Yanlış mı olur konuşmamız? Herkes konuşuyor onlarla. Amerikalı konuşuyor, İngiliz konuşuyor, Fransız konuşuyor. Onları şöyle ya da böyle yönlendiriyorlar.”</span></p>

    <p class="duz-yaz1" xml:lang="tr"><span class="duz-yaz">Sorumu tekrarlıyorum:</span></p>

    <p class="duz-yaz1" xml:lang="tr"><span class="duz-yaz">“Siz de konuşacak mısınız?”</span></p>

    <p class="duz-yaz1" xml:lang="tr"><span class="duz-yaz">Yine gözlerini gözlerime dikiyor, yüzünde alaylı bir ifadeyle büyük haberi bir anda patlatıyor:</span></p>

    <p class="duz-yaz1" xml:lang="tr"><span class="duz-yaz">“Konuştuk bile!”</span></p>

    <p class="duz-yaz1" xml:lang="tr"><span class="duz-yaz">Şaşırıyorum:</span></p>

    <p class="duz-yaz1" xml:lang="tr"><span class="duz-yaz">“Ne zaman?”</span></p>

    <p class="duz-yaz1" xml:lang="tr"><span class="duz-yaz">“Geçen hafta.”</span></p>

    <p class="duz-yaz1" xml:lang="tr"><span class="duz-yaz">“Nerede? Talabanî Ankara’ya mı geldi?”</span></p>

    <p class="duz-yaz1" xml:lang="tr"><span class="duz-yaz">“Evet.”</span></p>

    <p class="duz-yaz1" xml:lang="tr"><span class="duz-yaz">“Siz mi görüştünüz?”</span></p>

    <p class="duz-yaz1" xml:lang="tr"><span class="duz-yaz">“Hayır ben görüşmedim. Dışişleri bürokratları, Millî İstihbarat Teşkilatı elemanları...”</span></p>

    <p class="duz-yaz1" xml:lang="tr"><span class="duz-yaz">“Barzanî de geldi mi?”</span></p>

    <p class="duz-yaz1" xml:lang="tr"><span class="duz-yaz">“Hayır, adamını yolladı. Yalnız onlar değil, başkaları da geldi, Türkmenler...”</span></p>

    <p class="duz-yaz1" xml:lang="tr"><span class="duz-yaz">Iraklı Kürt liderlerle Ankara’da gizli diplomasi! Türkiye Cumhuriyeti’nin başkenti herhalde Kürtlerle böylesi görüşmelere ilk kez sahne oluyordu. Talabanî ve Barzanî Türk devleti tarafından ilk defa resmen muhatap alınıyordu. Çok önemli bir gelişmeydi söz konusu olan. Ve Özal bunu o kendine özgü üslubuyla resmî bir ziyaret için Moskova’ya giderken uçakta ayaküstü açıklayıvermişti.</span></p>

    <p class="duz-yaz1" xml:lang="tr"><span class="duz-yaz">Ortalık bir anda karıştı. Herkes benim üstüme geldi. Iraklı Kürt liderler Ankara’ya gerçekten gelmiş miydiler? Cumhurbaşkanı Özal’ın başdanışmanı Büyükelçi Kaya Toperi neredeyse saçını başını yolacaktı, “Bu böyle açıklanır mı?” diye... Özal ise hiç istifini bozmadan benimle sohbetini sürdürüyordu:</span></p>

    <p class="duz-yaz1" xml:lang="tr"><span class="duz-yaz">“Kuzey Irak’ta olan her şey bizi çok yakından alakadar ediyor. Çekinilecek bir şey yok konuşmaktan. Netice itibariyle bunlar bize vaktiyle düşman olan insanlar değil ki. Biz onlarla düşman olursak, onları başkaları bizim aleyhimize kullanır.”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, bu konuda birkaç ay sonraki bir dış gezide, Bratislava’da yaptığımız bir sohbette de aynı yaklaşımı şöyle savunmuştu:</span></p>

    <p class="duz-yaz1" xml:lang="tr"><span class="duz-yaz">“PKK’yı Bağdat destekliyor bugün. O zaman ben Talabanî ile Barzanî’yi neden Saddam’a karşı desteklemeyeyim ki?..”</span></p>

    <p class="duz-yaz1" xml:lang="tr"><span class="duz-yaz">Üst düzeyde bir Türk istihbarat görevlisinin deyişiyle:</span></p>

    <p class="duz-yaz1" xml:lang="tr"><span class="duz-yaz">“Kürt’ü Kürt’e kırdırma taktiği... Talabanî ile Barzanî’ye kırmızı pasaportlar verildi. Para verildi. Daha sonra onlar da PKK’ya karşı mücadele veriyorlarmış gibi yapmaya başladılar. ”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal’ın bu tutumu o güne kadar izlenmiş resmî politikanın dışına taşan bir tutumdu. Ancak haklıydı. Ertesi gün muhalefet liderleri, Demirel, İnönü, Ecevit hep birlikte Özal’ı topa tutmaya başlayacaklardı. Ancak sonraki yıllarda kendileri iktidar koltuğuna oturdukları zaman hepsi Özal’ın bu Irak politikasını aynen benimseyeceklerdi.</span></p>

    <p class="duz-yaz1" xml:lang="tr"><span class="duz-yaz">Uçağımız Moskova’ya doğru alçalırken gazeteci milleti yalnızca bu konuyu konuşuyordu. Özal’ın Moskova ziyareti bir anda gündemden düşmüş, Irak ve Kürt sorunu tartışmaların odağına gelip oturmuştu. Gezinin Kazakistan durağında, Alma-Ata’dan yazdığım yazıda Özal’la ilgili şu satırlar vardı:</span></p>

    <p class="duz-yaz1" xml:lang="tr"><span class="duz-yaz">“Özal’ın kafasında Türkiye için de federasyon fikri var mı? Kürt sorununu federasyon çerçevesinde mi çözmek istiyor? Ya da Türkiye’nin himayesinde veya Türkiye’ye daha yakın duran, aynı zamanda Kerkük ve Musul’u da içine alan bir Kürt devletine ilişkin senaryolar mı tezgâhlanmak isteniyor? Dört gündür Özal’ın söyleşilerine, konuşmalarına dikkat ettik. Milliyetler meselesini, merkezî devletin yetkilerinin azaltılması konusunu sürekli vurguladı. Başkan Gorbaçov’la görüştükten sonra düzenlediği basın toplantısında, Sovyet liderinin izlediği milliyetler politikasını ‘çağdaş’ bulduğunu altını çizerek açıkladı. Geçen akşam Kiev’de sohbet ederken Rusya Federasyonu Başkanı Yeltsin’e, merkezî devletle cumhuriyetler arasındaki ilişkiler konusunda neler söylediğini şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">‘Cumhuriyetlere ne kadar çok imkân verilirse, o kadar çabuk başarılı olurlar. Buna karşılık merkeze ne kadar çok yetki verilirse, iş o kadar zor olur. Bizde de vilayetlere yetki vermek istiyoruz, bürokrasi direniyor. Bunları Yeltsin’le konuştuk.’”</span></p>

    <p class="duz-yaz1" xml:lang="tr"><span class="duz-yaz">Şimdi geriye bakıp şu notu düşmek istiyorum:</span></p>

    <p class="duz-yaz1" xml:lang="tr"><span class="duz-yaz">Aradan on bir yıl geçtikten sonra da yerel yönetim reformu, bu kitabın yazıldığı 2002 yılında da henüz çözülmüş değildi. Merkezin, yani Ankara’nın yetkilerinin azaltılmasına sivil-asker bürokrasi –ama en başta asker– direnmeye devam etti. Konu, Ecevit’in DSP, MHP ve ANAP’tan oluşan koalisyon hükûmetinin gündeminde, ilk bir yıl içinde yapılması gereken reformlar arasında yer almıştı. AB’ye üyeliğin de gerektirdiği yasal düzenlemelerle ilgili reform tasarısı iki yıl içinde iki kez Parlamento’ya gönderilmiş, komisyona inmiş, ancak daha sonra gerisin geriye hükûmete gelmişti. 2001 yılı ağustos ayı başında ANAP’ın yerel yönetim reformundan sorumlu genel başkan yardımcısı Cengiz Altınkaya’dan dinlemiştim. Tasarının ikinci kez hükûmete geri gelmesi üzerine, o tarihte İçişleri bakanı olan Sadettin Tantan kendisine, “Boşuna uğraşma, bu tasarı geçmez!” demiş... 3 kasım 2002 seçimlerinden sonra AKP hükûmetinin de programına girdi yerel yönetim reformu...</span></p>

    <p class="duz-yaz1" xml:lang="tr"><span class="duz-yaz">Yazıma devam:</span></p>

    <p class="duz-yaz1" xml:lang="tr"><span class="duz-yaz">“Cumhurbaşkanı Özal’ın şimdilik Kürt sorununu nasıl çözmek istediğine ilişkin somut bir plan yok orta yerde. Ancak konuyu bir tabu olmaktan çıkarabilmek için sürekli tartıştırmak istiyor. Çözüm yönteminin ise insan hakları ve demokrasi olduğunu söylüyor. Kiev’de kendisiyle sohbet ederken şöyle dedi Özal:</span></p>

    <p class="duz-yaz1" xml:lang="tr"><span class="duz-yaz">‘Harp Okulu konuşmasında da değindim. Meseleler sopayla değil fikirle, siyasetle çözülür. Sopa ve silah mesele çözmüyor, yeni sorunlar meydana getiriyor. Bakınız, buralarda da meseleler silahla, sopayla çözülmemiş...’</span></p>

    <p class="duz-yaz1" xml:lang="tr"><span class="duz-yaz">Doğrudur. Kürt sorunu tabu olmaktan çıkarılmalı. Çözüm, insan hakları ve demokrasi çerçevesinde gerçekleşmeli...” (</span><span class="italik-yaz">Cumhuriyet</span><span class="duz-yaz">, 15 mart 1991)</span></p>

    <p class="ara-spotlar-ilk-sat-r" xml:lang="tr"><span class="bold-yaz">Genelkurmay’dan bir</span></p>

    <p class="ara-spotlar" xml:lang="tr"><span class="bold-yaz">askerî yetkili: “Bush 1991’de</span></p>

    <p class="ara-spotlar" xml:lang="tr"><span class="bold-yaz">Saddam’ı devirmeyerek</span></p>

    <p class="ara-spotlar" xml:lang="tr"><span class="bold-yaz">Türkiye’ye en büyük</span></p>

    <p class="ara-spotlar-son-sat-r" xml:lang="tr"><span class="bold-yaz">kötülüğü yaptı.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Washington, 1992 yılı ağustos ayı</span></p>

    <p class="duz-yaz1" xml:lang="tr"><span class="duz-yaz">Yapış yapış rutubetli bir sıcak.</span></p>

    <p class="duz-yaz1" xml:lang="tr"><span class="duz-yaz">Cumhuriyetçi Başkan Bush, Demokratların Başkan adayı Clinton’a karşı seçim kampanyasına hız verdiği günler. Amerikan başkentinde karşılığını aradığım birçok soru vardı.</span></p>

    <p class="duz-yaz1" xml:lang="tr"><span class="duz-yaz">Washington, Kürt sorununa, PKK’ya nasıl bakıyor?</span></p>

    <p class="duz-yaz1" xml:lang="tr"><span class="duz-yaz">ABD’nin işine Irak’ı parçalamak mı gelir?</span></p>

    <p class="duz-yaz1" xml:lang="tr"><span class="duz-yaz">Yoksa Irak’ta üç parçalı bir federal devlet mi?</span></p>

    <p class="duz-yaz1" xml:lang="tr"><span class="duz-yaz">Körfez Savaşı sonrasında PKK-Saddam ilişkisine nasıl yaklaşıyor?</span></p>

    <p class="duz-yaz1" xml:lang="tr"><span class="duz-yaz">Adana’da, İncirlik Üssü’ndeki Çekiç Güç, Kuzey Irak’ta bir Kürt devletinin oluşumuna katkıda mı bulunuyordu?</span></p>

    <p class="duz-yaz1" xml:lang="tr"><span class="duz-yaz">Ve Amerikan yönetiminin Iraklı Kürt liderler Talabanî ve Barzanî’yle ilişkileri...</span></p>

    <p class="duz-yaz1" xml:lang="tr"><span class="duz-yaz">Washington’da bu soruların izini sürerken, o tarihte Emniyet genel müdürü olan Mehmet Ağar’ın deyişiyle “İkinci Şirnak muharebesi”nin haberleri ulaştı Amerikan başkentine. 19 ağustosta gece vakti bin kişilik bir grupla dağdan inen PKK Şirnak’ı basmıştı. Üç gün devam eden çatışmalarda PKK darbe yemiş, ama baskın Ankara’da kapalı kapılar arkasında şok etkisi yaratmıştı.</span></p>

    <p class="duz-yaz1" xml:lang="tr"><span class="duz-yaz">O günlerde görüştüğüm Başkan Bush yönetiminden bir yetkili şöyle diyordu:</span></p>

    <p class="duz-yaz1" xml:lang="tr"><span class="duz-yaz">“PKK, Şirnak’ta saldırdı, cevabını da aldı. PKK kesin olarak bir terör örgütüdür. Türk hükûmetinin silaha silahla karşılık vermekte sonuna kadar hakkı vardır. Başka türlüsü zaten düşünülemez. Böyle bir durumda sorunun ister istemez askerî boyutu, güvenlik boyutu ön plana çıkar.”</span></p>

    <p class="duz-yaz1" xml:lang="tr"><span class="duz-yaz">Ancak aynı yetkili, sorunun yalnız askerî boyuttan ibaret olmadığının altını da çizdi. Demokrasi ve insan haklarından, kimlik ve kültürel haklarla ilgili boyutlarından söz etti. Bu arada “siyasal çözüm” derken eklemeyi unutmadı:</span></p>

    <p class="duz-yaz1" xml:lang="tr"><span class="duz-yaz">“Siyasal çözümden ayrılıkçılığı ya da federasyonu anlamıyoruz.”</span></p>

    <p class="duz-yaz1" xml:lang="tr"><span class="duz-yaz">Bütün bu açıklamalar, Soğuk Savaş sonrasında Washington’un yaklaşımlarının bir özetiydi. Konunun Ankara’da, özellikle askerin gözünde son derece hassas olduğunu bildikleri için de ayrıntıya pek inilmiyor, üstü örtülü bir dil yeğleniyordu. Ancak, “PKK terörü” ile “Kürt sorunu” arasında çizgi çeken, biriyle mücadele edilirken, öbür alanda demokratikleşme adımlarını savunan bir anlayıştı bu. Özal döneminde Ankara büyükelçisi olan, Kürt sorununun çözümünde federasyonu savunan, bu yüzden Ankara’da “derin devlet”in “Türkiye’yi bölmek isteyenler listesi”nde ilk sıralarında yer alan Büyükelçi Abramovitz’in bir keresinde bana dediği gibi:</span></p>

    <p class="duz-yaz1" xml:lang="tr"><span class="duz-yaz">“Terörü günün birinde yenebilirsiniz. PKK’yı marjinalleştirebilirsiniz. Ama ya Kürt sorunu ne olacak? İşte bu bitmeyebilir. Bu nedenle yalnız silahı düşünmeyin!”</span></p>

    <p class="duz-yaz1" xml:lang="tr"><span class="duz-yaz">Bush yönetimi 1992 yılı ağustos ayı sonlarında Cumhurbaşkanı Özal’a, dokuz ay önce Başbakanlık koltuğuna oturmuş olan Demirel’e nasıl bakıyordu? Beyaz Saray ve Amerikan Dışişleri Bakanlığı çevrelerinden edindiğim izlenime göre, Kürt sorunuyla ilgili olarak Demirel-İnönü koalisyonu başlangıçta umut yaratmış. Başbakan Demirel’in “Kürt realitesi” açıklaması klasik diplomatik deyimle “ihtiyatlı iyimserlik”le karşılanmış. “Ancak arkası gelmedi” diye eklemeyi unutmuyorlardı. Bir Amerikan Dışişleri kaynağı, yanıtını bildiği bir soruyu şöyle sormuştu:</span></p>

    <p class="duz-yaz1" xml:lang="tr"><span class="duz-yaz">“Demirel’de biraz ‘askere selam, statükoya devam’ havası mı var?”</span></p>

    <p class="duz-yaz1" xml:lang="tr"><span class="duz-yaz">Kürt sorunuyla ilgili olarak Başbakan Demirel’i değil, Cumhurbaşkanı Özal’ı kendilerine daha yakın bulduklarını saklamıyorlardı. Ama bu arada Özal’ın da onca yıl iktidar koltuğunda oturmasına rağmen demokratikleşme ve insan hakları alanında dişe dokunur bir şey yapmadığını da belirtmekten geri kalmamıştı Amerikalı yetkililer.</span></p>

    <p class="duz-yaz1" xml:lang="tr"><span class="duz-yaz">Washington’da Türkiye’yle ilgili olarak vurgulanan bir başka konu vardı: Kürt sorununun tabu olmaktan çıkması... Kamuoyundaki tartışmaların çözüm önerileriyle birlikte yapılmaya başlanması olumlu bir gelişme olarak niteleniyordu. Ve bu konuda daha çok Özal’ın tutumu övülüyordu. Buna karşılık, Özal’ın bu “tabu kırıcı” tutumu Ankara’da özellikle askerde rahatsızlık kaynağı olmaya devam ediyordu. Örneğin Özal, “Türkiye’de 12 milyon Kürt var” diyerek bu konuda ilk kez rakam telaffuz eden bir Türk resmî yetkilisi olmuştu.</span></p>

    <p class="duz-yaz1" xml:lang="tr"><span class="duz-yaz">Türkiye’nin PKK’ya karşı mücadelesinde Talabanî-Barzanî ikilisi ne kadar yardımcı olabilirlerdi? Bu bakımdan Washington’da kimse hayal görmüyordu. Amerikan Savunma Bakanlığı Pentagon’un üst düzeydeki bir yetkilisinden edindiğim izlenim şu olmuştu: Iraklı Kürt liderlerin PKK’ya karşı fazla bir şey yapabileceklerine de, yapmak isteyeceklerine de ihtimal verilmiyordu. Katkının daha çok lafta kalacağına inanılıyordu.</span></p>

    <p class="duz-yaz1" xml:lang="tr"><span class="duz-yaz">Bir konuda Washington hiç kuşku duymuyordu. Saddam Hüseyin, PKK’ya tam destek vermekte ve Türkiye’ye karşı faaliyetleri koordine etmekteydi.</span></p>

    <p class="duz-yaz1" xml:lang="tr"><span class="duz-yaz">Irak ne olacaktı? Saddam ne olacaktı?</span></p>

    <p class="duz-yaz1" xml:lang="tr"><span class="duz-yaz">Washington’da Saddam Hüseyin, 1992 yazında belki de “en büyük şeytan”dı. Peki ama o zaman Amerika 1991 kışında niye Bağdat’a girip Saddam Hüseyin’i devirmemişti? Bu sorunun değişik varsayımlara dayanan yanıtları vardır. Birini de, ABD’nin o tarihlerde Ankara büyükelçisi olan ve Özal’a yakınlığıyla bilinen Morton Abramovitz 1992’nin ağustos ayında Washington’da şöyle çıtlatmıştı:</span></p>

    <p class="duz-yaz1" xml:lang="tr"><span class="duz-yaz">“Bizim Bağdat’a girmemizi bir siz, bir de Suudîler istemedi. Çünkü bu durumda Irak’ın parçalanacağı, Kuzey’de bir Kürt devleti, Güney’de İran’a yakın bir Şiî devleti kurulacağı akla geliyordu. Bu yüzden Türkiye ve Suudî Arabistan Bağdat’a girmemize karşı çıktı.”</span></p>

    <p class="duz-yaz1" xml:lang="tr"><span class="duz-yaz">Türk Dışişleri’nden üst düzeyde bir yetkili ise bu yanıtın gerçeği yansıtmadığını belirterek, “Bush yönetimi 1991’de Bağdat’a girmenin yüksek maliyetini düşündü ve vazgeçti. Amerikan kamuoyunun ayağa kalkmasından korktu” demişti.</span></p>

    <p class="duz-yaz1" xml:lang="tr"><span class="duz-yaz">Bu konuyu 2002 yılı eylül ayında, Genelkurmay’dan üst düzeyde bir askerî yetkiliye sorunca şu yanıtı aldım:</span></p>

    <p class="duz-yaz1" xml:lang="tr"><span class="duz-yaz">“Amerika, 1991’de Bağdat’a girmeyerek Türkiye’ye en büyük kötülüğü yapmış oldu. Oysa, Saddam’ı devirmiş olsaydı, yeni rejimin otoritesi Kuzey Irak’ta kurulmuş olacaktı. Böylece o boşlukta PKK güçlenme imkânı bulamayacaktı. Tabiî bizim için en iyisi Bağdat’ta üniter bir devlet kurulmasıdır.”</span></p>

    <p class="duz-yaz1" xml:lang="tr"><span class="duz-yaz">1992 yılı ağustos ayında Amerikan başkentinde, Saddam sonrasıyla ilgili olarak üç senaryo vardı. Beyaz Saray ve Amerikan Dışişleri çevrelerindeki bu senaryolar şöyle özetlenebilirdi:</span></p>

    <p class="duz-yaz1" xml:lang="tr"><span class="duz-yaz">(1) Irak’ın toprak bütünlüğünün sona ermesi ve ülkenin üçe parçalanması. Yani kuzeyde bir Kürt, güneyde bir Şiî, ortadaysa bir Sünnî Arap devletinin kurulması... (2) Sünnî ve Şiî Araplar ile Kürtlerden oluşan üçlü bir federasyon... (3) Bağdat’ta Kürtlere ve Şiîlere özerklik tanıyan, merkezî otoritesi zayıflatılmış, daha az baskıcı, yüzü demokrasiye dönük yeni bir devlet örgütlenmesi...</span></p>

    <p class="duz-yaz1" xml:lang="tr"><span class="duz-yaz">Bu üç senaryodan hangisi ağır basıyordu? Bu soruya 1992 yılının ağustos ayında iddialı bir yanıt vermek yanıltıcı olurdu. Amerikan yönetimine kararlılıktan çok kararsızlık damgasını vuruyordu. Hatta Washington’daki bu kararsızlığın günün birinde Bağdat’ta Saddam’ın yerine Baas Partisi’nden bir başka generalin iktidar koltuğuna oturmasıyla sonuçlanacağı belirtiliyordu. Ancak, bir Türk gazetecisinin aracılığıyla adresi Ankara olan mesaj hiç değişmiyordu Washington’da. Dışişleri Bakanlığı’ndan bir yetkili şöyle demişti:</span></p>

    <p class="duz-yaz1" xml:lang="tr"><span class="duz-yaz">“Irak’ın parçalanmasında Amerika’nın hiçbir ulusal çıkarı yoktur. Böyle bir durum bölgede büyük bir istikrarsızlık yaratır. Amerika, Türkiye’yi dünyanın böylesine hassas bir noktasında ne diye karşısına alsın ki?”</span></p>

    <p class="duz-yaz1" xml:lang="tr"><span class="duz-yaz">Pentagon’dan üst düzeyde bir yetkili de, “Bağdat’ta Sünnî ve Şiî Araplar ile Kürtleri kucaklayan geniş tabanlı bir iktidarın oluşumu çok iyi olur” demişti.</span></p>

    <p class="duz-yaz1" xml:lang="tr"><span class="duz-yaz">Bütün bunlar, yani Irak’ın toprak bütünlüğünün korunmasına ilişkin sözler, Ankara’nın Washington’dan duymak istediği mesajı özetliyordu. Bu mesaj 1992 yazında neyse, aradan geçen dokuz yıl sonra kitabın bu satırlarını yazdığım 2002 ağustos ayında da değişmiş değildi. Ankara, Kuzey Irak’ta Türkiye’ye rağmen bir şey olamayacağını biliyordu. Ayrıca 1992’ye göre Kuzey Irak’ı çok daha iyi denetim altında tutuyordu. Bu arada Kuzey Irak’ta bir Kürt devletini “savaş sebebi” sayacağını da devlet politikası olarak belirlemişti. Diyarbakır’daki 7. Kolordu Komutanı Korgeneral Doğan Temel’le 11 haziran 2001’deki bir öğlen yemeğinde baş başa sohbet ederken aramızda şöyle bir konuşma geçmişti:</span></p>

    <p class="duz-yaz1" xml:lang="tr"><span class="duz-yaz">“Kuzey Irak’ta bir Kürt devleti kurulabilir mi?”</span></p>

    <p class="duz-yaz1" xml:lang="tr"><span class="duz-yaz">“Harp sebebidir.”</span></p>

    <p class="duz-yaz1" xml:lang="tr"><span class="duz-yaz">“Kurulabilir mi?”</span></p>

    <p class="duz-yaz1" xml:lang="tr"><span class="duz-yaz">“Hayır!”</span></p>

    <p class="duz-yaz1" xml:lang="tr"><span class="duz-yaz">“Deneyebilirler mi?”</span></p>

    <p class="duz-yaz1" xml:lang="tr"><span class="duz-yaz">“Ancak Batı’da Yunanistan’la savaş falan gibi bir durumda...”</span></p>

    <p class="duz-yaz1" xml:lang="tr"><span class="duz-yaz">“Yani Kuzey Irak’ta Türkiye’nin istemediği bir şey olabilir mi?”</span></p>

    <p class="duz-yaz1" xml:lang="tr"><span class="duz-yaz">“Hayır.”</span></p>

    <p class="duz-yaz1" xml:lang="tr"><span class="duz-yaz">Türkiye’nin 2001’deki bu hassasiyetiyle 1992 arasında herhangi bir fark yoktu. Amerika da bunun bilincindeydi. Ancak bu durum, Washington’un kapalı kapılar arkasında “bağımsız Kürt devleti” senaryosunu da düşünmediği anlamına gelmiyordu. Böyle bir senaryonun gerçekleşmesi, yani petrolüyle Batı’nın hayat damarı olan Körfez’e bitişik bir yerde kendisine muhtaç bir Kürt devletinin kurulması hiç kuşkusuz Amerika’nın çıkarlarına uygun düşerdi.</span></p>

    <p class="duz-yaz1" xml:lang="tr"><span class="duz-yaz">Fakat burada bakılması gereken bir başka pencere daha vardı. Böyle bir gelişme yüzünden Türkiye’yi kendine düşman etmek istemezdi Amerika. Ayrıca, Irak’ın parçalanmasına Suudî Arabistan da karşıydı. Çünkü güneyde İran’a yakın bir Şiî devletinin kurulması ihtimalinden kaygı duyuyordu. Amerika, Körfez’deki Suudî Arabistan’ı da kollamak durumundaydı.</span></p>

    <p class="duz-yaz1" xml:lang="tr"><span class="duz-yaz">Ayrıca bir Arap ülkesinin bölünmesi bütün Arap dünyasını karıştırırdı. Nihayet Irak da “kutsal Arap toprakları”nın bir parçasıydı. Tabiî Irak’ın parçalanması ister istemez bölgeye çok büyük istikrarsızlık tohumları ekerdi. Örneğin Beluçların, Arapların, Azerîlerin yaşadığı İran’ın, kendisine dönük emsaller yaratabilecek böyle bir bölünmeden memnun kalabileceğini düşünmek çok güçtü.</span></p>

    <p class="duz-yaz1" xml:lang="tr"><span class="duz-yaz">Konuyla ilgili akademik çevrelerde sorulan bir soru:</span></p>

    <p class="duz-yaz1" xml:lang="tr"><span class="duz-yaz">Acaba Irak Kürtleri gerçekten bağımsız bir devlet istiyorlar mıydı? Hele Kerkük petrollerinden yoksun bir Kürt devleti onlar için ne kadar cazip olabilirdi? Bu soruya verilen yanıtlardan biri şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">“Irak Kürtleri, bağımsızlık yerine geniş bir otonomiyle, federatif bir yapıyla yetinmek isteyebilirler. Böylece petrol gelirinden pay alırlar. Bakanlık alarak bunun nimetlerinden yararlanırlar. Bağımsız bir Kürt devleti bunlardan yoksun olacağı için yeterli geliri olmaz. Ayaklarının üstünde duramayacağı için de ancak Amerika’nın, İran’ın, İsrail’in maşası haline gelerek yaşayabilir.”</span></p>

    <p class="duz-yaz1" xml:lang="tr"><span class="duz-yaz">Peki ama Kuzey Irak’ta Körfez Savaşı sonrası bir Kürt devletinin çekirdeği atılmamış mıydı toprağa? Ya da göle maya mı çalmak istiyordu Amerika? İncirlik’te üslenmiş, Kuzey Irak’ta irtibat büroları açmış Çekiç Güç’le, sonradan adı “CiA Kürtleri”ne çıkan maaşlı yandaşlarıyla Amerika, ufak ufak, tarafları ürkütmeden, Türkiye’yi alıştıra alıştıra bir Kürt devletinin provasına mı soyunmuştu? Üst düzeyde bir Pentagon yetkilisine bu soruları yöneltince, “Çekiç Güç, Kuzey Irak’ta bağımsız bir Kürt devletinin kurulması için gelmedi bölgeye” yanıtını almıştım 1992’nin ağustos ayında. Beyaz Saray’dan bir yetkili de şöyle demişti:</span></p>

    <p class="duz-yaz1" xml:lang="tr"><span class="duz-yaz">“Saddam’ın Irak’ı Türkiye için de tehdit olmaya devam ediyor. Geçen yıl Körfez Savaşı sonrası Saddam Kürtleri ezince, 500 bin Kürt gelip sınırlarınıza dayandı. Ya sınırı kapatıp Kürtleri Saddam’ın insafına terk edecektiniz ya da Irak Kürtlerinin karda kışta dağlarda perişan olmalarına göz yumacaktınız. İkisini de yapamazdı Türkiye. Nitekim yapmadı da. Amerika’nın kurduğu hava köprüsü ve sonra sizin de katıldığınız Çekiç Güç’le Kuzey Irak’taki Kürtler güvence altına alındı. Çekiç Güç o yüzden önemli ve işlevi devam ediyor.”</span></p>

    <p class="duz-yaz1" xml:lang="tr"><span class="duz-yaz">Amerikan yönetimi ayrıca Ankara’ya şu mesajı da devamlı veriyordu: Çekiç Güç’ün varlığı, Türkiye’nin PKK’ya karşı mücadelesini kolaylaştırıyor, manevra alanını genişletiyordu. Bağdat’ın otoritesi olmadığı için Kuzey Irak’ta Türk güvenlik güçleri çok daha rahat hareket ediyordu. Zira Kuzey Irak, İngilizce deyişle bir “no man’s land”di; yani kimseye ait olmayan bir toprak parçası... Yine Çekiç Güç’ün varlığı sayesinde, yalnız Washington değil, Londra ve Paris de Türkiye’nin PKK’ya karşı mücadelesine daha bir hoşgörüyle yaklaşıyordu. Mücadelenin insan haklarına aykırı düşen bazı boyutları görmezlikten gelinebiliyordu. Bush yönetiminden bir yetkili, “PKK’nın Kuzey Irak’ta takip edilmesine, bazı hedeflerin bombalanmasına karışmayız, ama lütfen sivil hedefler zarar görmesin” diyordu.</span></p>

    <p class="duz-yaz1" xml:lang="tr"><span class="duz-yaz">Washington’da Amerikan yönetiminin 1992 yılının ağustos ayındaki havası böyleydi.</span></p>

    <p class="duz-yaz1" xml:lang="tr"><span class="duz-yaz">Ankara’ysa bir yandan Çekiç Güç konusunda Amerika’yla uyumlu hareket ediyor, öbür yandan Kuzey Irak’taki devletleşme çabalarını tedirginlikle yakın markajda tutuyordu. Arada bir de, şeytan azapta gerek anlayışının bir ürünü olarak, Amerika’nın Kuzey Irak’ta Kürt devleti kurmak istediğine ilişkin eleştirel sesler yükseliyordu Ankara’dan. Çünkü Kuzey Irak’ta 1992 ilkbaharında yapılan seçimleri Talabanî ile Barzanî yüzde 50-50 kardeş payı yapmışlar ve arkasından Türkiye’nin ilanından dört gün sonra reddettiği “Irak Kürt Federe Devleti” kurulmuştu.</span></p>

    <p class="duz-yaz1" xml:lang="tr"><span class="duz-yaz">İşte böyle çıkıyordum Kuzey Irak’ta ilk gezime...</span></p>

    <p class="ara-spotlar-tek-sat-r" xml:lang="tr"><span class="bold-yaz">“Kürdistan’a hoş geldiniz!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1992 yılı ekim ayı sonları</span></p>

    <p class="duz-yaz1" xml:lang="tr"><span class="duz-yaz">Diyarbakır’dan akşama doğru yola koyuldum.</span></p>

    <p class="duz-yaz1" xml:lang="tr"><span class="duz-yaz">Güneydoğu’da karanlık basınca el ayak çekiliyor. Yollar boşalıyor, ıssızlaşıyor. Suriye sınırına teğet giden İpek Yolu da öyle. Tek tük tanker geçiyor. PKK’nın Kuzey Irak’a yönelik ambargosu da etkili olmuş. “Gece vakti mecburiyet olmadıkça, kimse yola çıkmaz zaten” diyor şoförümüz Abdullah.</span></p>

    <p class="duz-yaz1" xml:lang="tr"><span class="duz-yaz">Mardin’den sonra ortalık iyice tenhalaştı.</span></p>

    <p class="duz-yaz1" xml:lang="tr"><span class="duz-yaz">Güneşin son ışıklarıyla birlikte Nezirhan tesislerine attık kapağı. Kimileri yabancı üç dört meslektaştan başka kimsecikler yok.</span></p>

    <p class="duz-yaz1" xml:lang="tr"><span class="duz-yaz">Erkenden yattık.</span></p>

    <p class="duz-yaz1" xml:lang="tr"><span class="duz-yaz">Ve silah sesleriyle uyandık!</span></p>

    <p class="duz-yaz1" xml:lang="tr"><span class="duz-yaz">Sabahın kör karanlığında insanı irkilten takırtılar. Nusaybin tarafından geliyordu. Gün ışırken Habur’a, Irak sınırına doğru yola koyulduk. Bir jandarma karakolu. Kum torbalarıyla, dikenli tellerle küçük bir kaleye dönüştürülmüş. Çoğu yerde olduğu gibi buraya da kocaman “Ne mutlu Türk’üm diyene!” yazılmış, kırmızı zemin üstüne beyaz harflerle.</span></p>

    <p class="duz-yaz1" xml:lang="tr"><span class="duz-yaz">Cizre’ye yaklaşırken bir koyun sürüsü. On üç-ön dört yaşlarında bir çoban bize parmaklarıyla “V” harfini gösteriyor, yani “zafer” işareti yapıyor. Yol kenarına dayanmış bir kamyon iskeleti. Mazot deposu bir yana devrilmiş, simsiyah. “Ambargoyu delmeye çalıştıkları için PKK tarafından yakılmış...” Yol boyu bunlardan dört tane sayıyoruz.</span></p>

    <p class="duz-yaz1" xml:lang="tr"><span class="duz-yaz">Tüm heybetiyle Cudi Dağı karşımızda.</span></p>

    <p class="duz-yaz1" xml:lang="tr"><span class="duz-yaz">Silopi’ye yaklaşırken bir kontrol noktası daha. Yüzünden yorgunluk akan bir komando çavuşu, “Zaho’nun oralarda çatışma var, sınırı geçmeniz tehlikeli” diyor. Habur gümrük kapısında sabah kahvelerimizi içerken dertleşme kapısı kendiliğinden açılıyor. “Türk” olduğu için ortaokulda tartaklanan, arada bir dövülen oğlunu, başka bir şehirde okula göndermek zorunda kalan devlet memuru bir baba... Bir ay önce on yaşındaki oğlunun gözleri önünde ve çarşının ortasında tek kurşunla öldürülen polis memuru için esnaftan kimsenin şahitliğe yanaşmaması... Polisi tanıyan bir devlet memurunun, “Kimse bir şey söylemeye yanaşmıyorsa, o zaman bu iş bitmiş sayılmaz mı beyim?” deyişindeki burukluk...</span></p>

    <p class="duz-yaz1" xml:lang="tr"><span class="duz-yaz">Habur sınır kapısından Kuzey Irak’a girerken, Diyarbakırlı şoförümüz Abdullah koştura koştura gelip tam köprünün üstündeki “Kürdistan’a hoş geldiniz!” yazısının altında bir kare hatıra fotoğraf çektiriyor.</span></p>

    <p class="duz-yaz1" xml:lang="tr"><span class="duz-yaz">Zaho’yu geride bıraktık.</span></p>

    <p class="duz-yaz1" xml:lang="tr"><span class="duz-yaz">Dohuk’u geçtik.</span></p>

    <p class="duz-yaz1" xml:lang="tr"><span class="duz-yaz">Mireba’ya yakın bir yerde, bir açık hava lokantasında mola verdik. Ağaçlıklı bir yer. Kenardan şırıl şırıl bir dere akıyor. Gölgeliğin altında namaza duranlar var. Tüp gazlı mutfağı açık havada olan bir aşevi. Çardakların altına külüstür masa ve sandalyeler atılmış. Odun ateşinden kararmış kocaman tencerelerde kemikli etler lambur lumbur kaynıyor. Bir kazan pirinç pilavı. Türlü, kuru fasulye, kavurma. Yemyeşil biber, domates, beyaz soğan. Sıcacık, ipince sac pideleri. Karnımız fena halde doyuyor. Dibinde bir parmak kalınlığında şeker olan demli çaylarımızı ince belli bardaklarda yudumlarken bir Kürt çiftçisiyle sohbet ediyoruz.</span></p>

    <p class="duz-yaz1" xml:lang="tr"><span class="duz-yaz">“Federasyon iyi oldu” diyor, daha birkaç hafta önce ilan edilmiş olan Kürt Federe Devleti’ni kastederek, “Meclisimizin olması iyi. Hele bir de Saddam giderse çok daha sevineceğiz. Sınırlarımız bu arada tespit edilecek. Öbür tarafın da hakları belli olacak.” Öbür taraf derken Arapları kastettiği anlaşılıyor.</span></p>

    <p class="duz-yaz1" xml:lang="tr"><span class="duz-yaz">Irak Kürt Federe Devleti’nin başkenti Erbil’e doğru devam ediyor yolculuğumuz. Güneş alçaldı. Tozlu ve çok bozuk bir yol. Her tarafta Batılı yardım kuruluşlarının duyuruları:</span></p>

    <p class="duz-yaz1" xml:lang="tr"><span class="duz-yaz">“Hıristiyan Yardım Merkezi’ne gider!”</span></p>

    <p class="duz-yaz1" xml:lang="tr"><span class="duz-yaz">“Kürt halkına yardım için İsviçre Yardım Örgütü Caritas.”</span></p>

    <p class="duz-yaz1" xml:lang="tr"><span class="duz-yaz">“Kürdistan’ı Yeniden İnşa Etme Örgütü.”</span></p>

    <p class="duz-yaz1" xml:lang="tr"><span class="duz-yaz">Avrupa’sı, Amerika’sı çok aktif!</span></p>

    <p class="duz-yaz1" xml:lang="tr"><span class="duz-yaz">Ankara’yı kaygılandıran bir tablo...</span></p>

    <p class="duz-yaz1" xml:lang="tr"><span class="duz-yaz">Bir yandan Batı medyası, bir yandan Batı’nın sivil toplum kuruluşları, Kürt sorununun uluslararası sahnede yer etmesini sağlayacak bir çaba içindeler... Akra’da yol kesiyor peşmergeler. Patlamış top mermilerini yolun üstüne dizmişler. “Buradan ilerisi tehlikeli. Sorumluluk sizde. İsterseniz geceleyin!” diyorlar. Yan tarafta iki direğin arasına beyaz bir bez gerili. Üstüne, “Kürdistan Federasyonu, Saddam diktatörlüğünün sonunu getirdi” yazılı siyah Arap harfleriyle...</span></p>

    <p class="duz-yaz1" xml:lang="tr"><span class="duz-yaz">Güneşin son ışıkları vuruyor Dicle’ye.</span></p>

    <p class="duz-yaz1" xml:lang="tr"><span class="duz-yaz">Traktörün çektiği bir salla geçiyoruz nehri. Köprü, Körfez Savaşı sonrasında, geçen baharda Saddam’a karşı patlayan başarısız isyan sırasında yıkılmış. Şaklava’yı geçtik. Yol kenarında tahrip edilmiş iki Irak tankı... Hava iyice karardı. Arabanın cızırtılı radyosundan bir kadın şarkıcı “zulme karşı ağıt” yakıyor:</span></p>

    <p class="duz-yaz1" xml:lang="tr"><span class="duz-yaz">”Kardeşler, arkadaşlar hain olmuş, ana kucağından bebeleri alıp götürüyorlar.”</span></p>

    <p class="duz-yaz1" xml:lang="tr"><span class="duz-yaz">İşte Erbil!</span></p>

    <p class="duz-yaz1" xml:lang="tr"><span class="duz-yaz">Tam on sekiz yıl geçmiş.</span></p>

    <p class="duz-yaz1" xml:lang="tr"><span class="duz-yaz">Erbil’e ilk defa 1974 yılı ekim ayında gelmiştim, Bağdat’taki Baas yönetiminin tam denetimindeki Kürt Özerk Bölgesi’nin açılış törenlerini izlemek için. O tarihte</span> <span class="italik-yaz">Cumhuriyet</span><span class="duz-yaz">’te muhabir olarak çalışıyordum.</span> <span class="italik-yaz">Cumhuriyet</span> <span class="duz-yaz">gazetesinde çıkan röportajlarıma bakıyorum. Gazete kâğıdı sararmış, tirfillenmiş.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 ekim 1974</span></p>

    <p class="duz-yaz1" xml:lang="tr"><span class="duz-yaz">“Bağdat’ın yeni havalimanına ayak basmamızla birlikte kulağımıza en çok çalınmaya başlayan sözcükler, ‘Amerikan emperyalizmi, Siyonizm, İsrail, İran’ oluyor. Bu ülkelere karşı nefret her adımda hissediliyor, ifade ediliyor. Bağdat’ta ağırlandığımız Konuk Sarayı’nda yorgunluk kahvelerimizi yudumlarken, Irak Gazeteciler Sendikası genel sekreteri sözü hemen İran’a getiriyor: ‘Tahran’daki gerici Şah rejimi, bizim devrimci iktidarımızı kendisi için tehlike olarak görüyor. Emperyalizmle kol kola Molla Barzanî’yi halkımıza karşı kışkırtmak ve desteklemekle meşgul şimdi...’ Barzanî’nin sekiz oğlundan en büyüğü olan kırk bir yaşındaki Ubeydullah Molla Mustafa Barzanî de aynı kanıda. Erbil’deki Subay Kulübü’nde yarı İngilizce yarı Türkçe yaptığımız sohbet sırasında babası için ‘Özünü bir kere yabancılara sattı’ dedi, ‘İran babama hem silah hem erzak veriyor. Babamın emperyalizmle ilişki kurması 1964’lere uzanır. O yıllarda Amerika, İran ve İsrail silah yardımı için ona söz verdiler.’ Belindeki kocaman tabanca hemen göze çarpıyor. Türkçe’yi nerede öğrendiğini sorunca, ‘Küçüklükten kulak dolgunluğu’ diye yanıtlıyor.</span></p>

    <p class="duz-yaz1" xml:lang="tr"><span class="duz-yaz">Irak Kürtlerinden olan, Irak Devlet Başkan Yardımcısı Taha Muhiddin Maaruf da Barzanî’den farklı düşünmüyordu. ‘Kürtler tarihlerinde ilk kez özerklik kazandılar; özerkliğin ötesine kesinlikle gitmeyeceğiz’ diyordu. Bağdat’tan sonra Kerkük ve çevresinde askerî trafiğin yoğunlaştığı göze çarpıyordu. Sabahın köründe askerî helikopterle hayli alçaktan Erbil’e doğru uçarken altımızda hareket halinde bir sürü askerî konvoy görülüyordu. Bölgenin çarpışmalara sahne olduğunu gösteren birçok bomba çukuru göze çarpıyordu. Fotoğraf çekmek yasaktı helikopterin küçük pencerelerinden... Erbil’de toprak bir piste indik. Her yanda otomatik tüfekli asker... Birçok yerde kum torbalarından barikatlar... Tek katlı, duvarları uçuk sarı boyayla taze badana yapılmış lise binasının kapısına yazılmış:</span></p>

    <p class="duz-yaz1" xml:lang="tr"><span class="duz-yaz">‘Irak Özerk Kürdistan Bölgesi Yasama Meclisi...’</span></p>

    <p class="duz-yaz1" xml:lang="tr"><span class="duz-yaz">Seçimle değil atamayla gelen seksen üye... Tavandan sarkan altı tane dev vantilatörün dağıtamadığı boğucu sıcakta, ellerinde tepsiler Pepsi Cola’yla meyve suyu dağıtan beyaz gömlekli garsonlar... Başlarında kırmızı-beyaz, siyah-beyaz puşularıyla Kürt milletvekilleri... Kürt ulusal giysileri içinde bir Kürt kadını. İlkokul öğretmeniymiş. Aynı zamanda Irak Komünist Partisi üyesi. Türkçe cevapladı beni: ‘Otonomiyi iyi bularık. Molla Barzanî gözlerini emperyalizme bağlamış. İran’la birlikte o...’</span></p>

    <p class="duz-yaz1" xml:lang="tr"><span class="duz-yaz">Kürt Özerk Bölgesi’nde Kürtçe, Arapça’nın yanı sıra resmî dil olarak kullanılacaktı. Okullarda Kürtçe ve Arapça zorunlu ders olacaktı. Kürtçe yayınlar serbest bırakılacaktı. Bu noktaya 11 mart 1970’te yayınlanan ve Bağdat’ın Kürtlerle on yıllık mücadeleye bir süre için son veren bildiriyle belirli aşamalardan sonra gelinmişti. ‘11 Mart Manifestosu’ diye anılan bu bildiriyle Kuzey Irak’taki Kürtlere özerklik tanınacağı, Kürdistan Demokrat Partisi’nden (KDP) beş üyenin Irak hükûmetinde yer alacağı ve devlet başkan yardımcısının Kürt olacağı açıklanmıştı. Bu arada ilan edilen geçici anayasanın beşinci maddesi şöyle formüle edilmişti:</span></p>

    <p class="duz-yaz1" xml:lang="tr"><span class="duz-yaz">‘Irak halkı başlıca iki milliyetten oluşmaktadır: Arap ve Kürt milliyetleri. Bu anayasa, Irak’ın birliği çerçevesinde Kürt halkının ulusal haklarıyla tüm azınlıkların meşru haklarını tanır.’</span></p>

    <p class="duz-yaz1" xml:lang="tr"><span class="duz-yaz">Bu geçici anayasa uyarınca, 11 mart 1974’te ‘Kürdistan Bölgesi İçin Özerklik Yasası’ Bağdat’ta yayınlanmış. Aynı günlerde Molla Barzanî’ye bağlı peşmergeler, Kuzey Irak’ta hükûmet kuvvetlerine saldırmışlar. Barzanî, özerkliğe ilişkin hükümlerin yetersiz olduğunu öne sürmüş ve Irak’ın can damarı olan petrol kenti Kerkük üzerinde hak talep etmişti. Barzanî’ye göre, Kerkük’te nüfusun çoğunluğunu Kürtler oluşturmaktaydı, bu nedenle Kerkük’te Kürt özerk bölgesine dahil edilmeliydi. Barzanî o günlerde Batı basınındaki açıklamalarında, ‘Kürt davasını destekleyin; Kerkük’ü de içine alan bir Kürt devletinin kurulmasına yardımcı olun; Kerkük petrollerinin işletmesini Amerikan şirketlerine bırakırız’ diyordu.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1974 yılı ekim ayı</span></p>

    <p class="duz-yaz1" xml:lang="tr"><span class="duz-yaz">Bu yazılarım</span> <span class="italik-yaz">Cumhuriyet</span><span class="duz-yaz">’te çıktıktan sonra, bizim Kürtlerin</span> <span class="italik-yaz">Rızgari</span> <span class="duz-yaz">isimli dergisinde fena halde eleştirilmiştim:</span></p>

    <p class="duz-yaz1" xml:lang="tr"><span class="duz-yaz">“Baas diktatörlüğü, dünyaya reklam olsun diye Kürdistan’da özerk bir Kürt meclisi açtı. Bütün dünyadan gazeteciler çağrıldı. Yedirildiler, içirildiler, hediyelendirildiler. Bir kısmının cebine para kondu, bir kısmının cebine çek! Kürtlere, Barzanî’ye sövüp saysınlar, Baas’ın propagandasını yapsınlar diye. Türkiye’den,</span> <span class="italik-yaz">Cumhuriyet</span> <span class="duz-yaz">gazetesinden Hasan Cemal de Baas’ın politikasını aynen yerine getirdi. Barzanî’ye, Kürdistan Demokrat Partisi’ne, savaş sürecindeki Kürtlere sövüp saydıktan sonra Baas diktatörlüğünün reklamını yaptı. İngiliz emperyalizminden devralınan sömürge ilişkilerini daha katliamcı ve daha barbar biçimde sürdürmeye çalışan eli kanlı yönetimleri solcu göstermeye çalıştı.”</span></p>

    <p class="duz-yaz1" xml:lang="tr"><span class="duz-yaz">İyi mi?..</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Apo, Hafız Esad’ın</span></p>

    <p class="ara-spotlar-son-sat-r" xml:lang="tr"><span class="bold-yaz">kucağında büyümedi mi?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Yine Erbil, 1992’nin ekim ayı</span></p>

    <p class="duz-yaz1" xml:lang="tr"><span class="duz-yaz">On sekiz yıl geçmiş.</span></p>

    <p class="duz-yaz1" xml:lang="tr"><span class="duz-yaz">Ama bu kez Erbil’de Bağdat rejimi yok, Kürtler var. Bir bölümüne Molla Barzanî’nin oğlu Mesud Barzanî’nin Kürdistan Demokrat Partisi (KDP), öteki bölümüne Celal Talabanî’nin Kürdistan Yurtseverler Birliği (KYB) hâkim...</span></p>

    <p class="duz-yaz1" xml:lang="tr"><span class="duz-yaz">Duvarın orta yerinde “sarı-kırmızı-yeşil” renklerden oluşan Kürt bayrağı. Bir yanında makineli tüfek, diğer yanında kalem... Kürdistan Meydanı’ndan sağa sapıp Şirin Palas’a geliyoruz on bir saatlik bir yolculuktan sonra...</span></p>

    <p class="duz-yaz1" xml:lang="tr"><span class="duz-yaz">Ertesi sabah Şaklava.</span></p>

    <p class="duz-yaz1" xml:lang="tr"><span class="duz-yaz">Boz, çıplak dağların yamacında şaşırtıcı bir güzellik. Kavak, çam, çınar ve meyve ağaçlarının ortasında Celal Talabanî’nin karargâhı. Eski bir otel. Kapının önündeki minibüsün arka camında İngilizce bir çıkartma:</span></p>

    <p class="duz-yaz1" xml:lang="tr"><span class="duz-yaz">“Kürdistan seni seviyorum!”</span></p>

    <p class="duz-yaz1" xml:lang="tr"><span class="duz-yaz">Altında ise şu satır:</span></p>

    <p class="duz-yaz1" xml:lang="tr"><span class="duz-yaz">“Kürdistan Yurtseverler Birliği Kuzey Amerika Kolu.”</span></p>

    <p class="duz-yaz1" xml:lang="tr"><span class="duz-yaz">Çat pat İngilizce konuşan bir peşmergeyle bahçede sohbet ederken tepemizde müthiş bir gürültü kopuyor. Ben tedirgin olunca gülüyor, “Amerikan uçakları” diyor, “devriye uçuyorlar.” Yani Çekiç Güç! Ama o, böyle demiyor. Öteki Iraklı Kürtler gibi onun da ağzında Çekiç Güç değil, “Amerikan gücü!”</span></p>

    <p class="duz-yaz1" xml:lang="tr"><span class="duz-yaz">İncirlik’ten kalkan savaş uçaklarının günlük denetleme uçuşlarından biri bu. Kuzey Irak’ta 36. paralelin üstüne çıkmasının, daha doğrusu Irak Kürtlerini taciz etmesinin yasak olduğunu Saddam Hüseyin’e anımsatan bir uyarı... Irak Kürtleri için “Amerikan gücü” her şey demek. Bu güvencenin yaşamsallığını her söyleşide vurguluyorlar. Çünkü böyle bir koruyucu şemsiyeden yoksun kalmayı düşünmek bile istemiyorlar.</span></p>

    <p class="duz-yaz1" xml:lang="tr"><span class="duz-yaz">Şaşırtıcı değil. 1988’deki Anfal adını taşıyan operasyonla Kuzey Irak’ta altı ay içinde 4 500 köy yok edildi, yaklaşık 182 bin Kürt öldürüldü. Kürtlerin Guernica’sı diye bilinen katliam sonucu Halepçe’de 5 bin Kürt Saddam kuvvetleri tarafından kimyasal silahla gazlanarak öldürüldü.</span></p>

    <p class="duz-yaz1" xml:lang="tr"><span class="duz-yaz">Kürdistan Yurtseverler Birliği’nin, yani Celal Talabanî’nin Selahaddin kentindeki karargâhı. Bahçenin girişinde bir havan topu. Üniversitede fizik okumuş silahlı, başında siyah-beyaz puşulu, şalvarlı bir peşmergeyle sohbet ediyoruz. Aynı zamanda partinin siyasal yetkililerinden biri. Düzgün bir İngilizce’yle diyor ki:</span></p>

    <p class="duz-yaz1" xml:lang="tr"><span class="duz-yaz">“Çekiç Güç bizim için güvence demek, yaşam güvencesi. Halk da öyle hissediyor. Bu şemsiye yok olursa, Saddam yine gelir diye düşünüyor insanlar. O kadar basit. On dört yıldır dağdayım. Yalnız Irak’ın değil, Suriye, Türkiye ve İran Kürdistanı’nın bütün dağlarında basmadığım yer kalmadı. Amerika buralara bizim kara kaşımıza, kara gözümüze gelmedi. Bölgede çıkarı olduğu için burada. Ama tabiî Amerika’nın bu varlığı bizim de çıkarımıza. Geçmişi biliyoruz. O yüzden Amerika’ya da bir yere kadar güvenebiliriz.”</span></p>

    <p class="duz-yaz1" xml:lang="tr"><span class="duz-yaz">Çekiç Güç’ün görev süresinin yıl sonunda dolacağını, eğer Türkiye Parlamentosu görev süresini uzatmazsa ne yapacaklarını sorunca şöyle yanıtlıyor:</span></p>

    <p class="duz-yaz1" xml:lang="tr"><span class="duz-yaz">“Bizim topraklarımızda yer veririz Amerikan gücüne. Erbil, Zaho ve Bamerni’de hava üsleri var. Ya da Amerikalılar bizi koruma görevini Körfez’deki uçak gemilerinden yaparlar.”</span></p>

    <p class="duz-yaz1" xml:lang="tr"><span class="duz-yaz">Apo’ya ateş püskürüyordu. Çünkü Apo onları “Hain, Amerikan işbirlikçisi” ilan etmiş. “Bakın Apo bir delidir!” diye söze girdi, “Onu iyi tanıyoruz. Halkımıza da anlattık. Ne söylerse söylesin. Ama cevap da versin bakalım, kendisi Hafız Esad’ın kucağında büyümedi mi? Ona kaç kere söyledik. ‘Bir yıla ihtiyacımız var, rahat dur, Türkiye’yle başımıza dert çıkarma bu arada’ dedik. Anlamıyor. ‘Durmam’ diyor. Üstelik bütün Kürdistan’da Kürtleri temsil etme iddiasıyla ortaya çıkıyor.”</span></p>

    <p class="duz-yaz1" xml:lang="tr"><span class="duz-yaz">Celal Talabanî örgütünün siyasal yetkilisi şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">“Biz bütün Kürtler kardeşiz. Kendi aramızda ayrım yapmayız. Onun için PKK gerillalarını da öldürmek istemeyiz. Bizi mecbur bıraktılar. İran sınırına doğru kaçsınlar istedik. İran onlara silah dahil her türlü desteği veriyor. Hatta PKK giysileri içinde İranlı Pastarlar’ı yakaladık. En çok birkaç hafta içinde PKK’yı buralardan sürüp çıkaracağız.”</span></p>

    <p class="duz-yaz1" xml:lang="tr"><span class="duz-yaz">Sohbet derinleştikçe, Türkiye’ye karşı duyulan derin güvensizlik kendini belli etmeye başlıyor. “Türk devletinin Kürt ulusuna sempatisi yok. Ne zaman Kürtlerin şansı biraz yükselse, Ankara Bağdat’la birleşir” diye konuşuyor. Türk savaş uçaklarının Kuzey Irak’taki bombardımanlarından da çok rahatsız olduklarını belirtiyor.</span></p>

    <p class="duz-yaz1" xml:lang="tr"><span class="duz-yaz">Yoksulluk ve yokluk damgasını vurmuş Kuzey Irak’a. Doğru dürüst yiyecek yok. Kaldığımız Şirin Palas otelinde havlu isteyince, beyaz çarşaf veriyorlar, ama bunun için üstüne ekstra para alıyorlar. Elektrik yok gibi. Tek hatlık bir uydu telefondan ise koca bir gazeteci ordusu haber geçmek için uzun kuyruklar oluşturuyor. Üstelik dakikası 20 Amerikan dolarına...</span></p>

    <p class="duz-yaz1" xml:lang="tr"><span class="duz-yaz">Erbil Kalesi.</span></p>

    <p class="duz-yaz1" xml:lang="tr"><span class="duz-yaz">Yüzyılların ötesinden kalmış. Kayalık bir tepenin üstünden bakıyor şehre. Kaleye sırtını dayamış çarşıyı geziyoruz. Tozlu kaldırımlara çömelmiş köylüler keyifli keyifli cigaralarını tüttürüyorlar. Önlerinde tabakalar halinde kalın damarlı tütün tomakları, nasıl okuturuz diye arada bir etrafa bakınıyorlar. Kalenin kerpiç rengi duvarlarında İngilizce sloganlar asılı:</span></p>

    <p class="duz-yaz1" xml:lang="tr"><span class="duz-yaz">“Birleşirsek kazanırız!”</span></p>

    <p class="duz-yaz1" xml:lang="tr"><span class="duz-yaz">“Kürtler için uluslararası koruma talep ediyoruz!”</span></p>

    <p class="duz-yaz1" xml:lang="tr"><span class="duz-yaz">Erbil Vilayeti imzasını taşıyan bir pankartta ise şu söz dikkati çekiyor:</span></p>

    <p class="duz-yaz1" xml:lang="tr"><span class="duz-yaz">“Kürdistan için federasyon, Irak için demokrasi!”</span></p>

    <p class="duz-yaz1" xml:lang="tr"><span class="duz-yaz">Federasyon ve demokrasi, Irak Kürtleri için 1992’nin ağustos ayında iki tılsımlı sözcük sayılıyor. Kendilerinin “geleceğe dönük bir temenni” olarak tek taraflı ilan ettikleri Kürt Federe Devleti’ni Saddam muhalifi öteki Iraklı grupların da alması için çaba gösteriyorlar. Ama bunun kolay olmadığını da biliyorlar. Celal Talabanî’nin Paris temsilcisi Ahmed Bamernî’yle sohbet ederken, “Öteki arkadaşları da federasyon için ikna etmeye çalışacağız” diyor. Güçlük nereden kaynaklanıyor diye sorunca, “En çok karşı çıkan Türkiye” karşılığını verdikten sonra hemen ekliyor:</span></p>

    <p class="duz-yaz1" xml:lang="tr"><span class="duz-yaz">“Turgut Özal hariç tabiî...”</span></p>

    <p class="duz-yaz1" xml:lang="tr"><span class="duz-yaz">“Ama Cumhurbaşkanı Özal açıkça federasyondan yana olduğunu söylemiyor. Tartışılsın diye bu konuyu ortaya attığını belirtiyor.”</span></p>

    <p class="duz-yaz1" xml:lang="tr"><span class="duz-yaz">“Öyle ama Turgut Özal, bir federasyonun Türkiye’nin çıkarlarına ters düşeceğini de söylemiyor.”</span></p>

    <p class="duz-yaz1" xml:lang="tr"><span class="duz-yaz">Özal’ın bizim Güneydoğu’da olduğu gibi Iraklı Kürtler arasında da popülaritesinin çok iyi olduğu görülüyor. Bu arada Apo ve PKK eleştirisi de hiç eksik değil Iraklı Kürt liderler arasında. Bunda gerçek payı var. Yani sadece Ankara’nın işitmek istediği bir mesajı bir Türk gazetecisi aracılığıyla iletme ihtiyacından kaynaklanmıyor.</span></p>

    <p class="duz-yaz1" xml:lang="tr"><span class="duz-yaz">Şöyle diyor Talabanî’nin yakın çevresindeki Ahmed Bamernî:</span></p>

    <p class="duz-yaz1" xml:lang="tr"><span class="duz-yaz">“Apo bu dünyaya tam anlamıyla at gözlüğüyle bakıyor. Kendi dar çevresine kapanmış durumda. Dünyanın nereye gittiğinden habersiz. Bizi de tanımayan tek Kürt hareketi. Bizim demokratik ve gerçekçi yönelişlerimizin başarılı olmasını istemiyor. Başarısız kalırsak, kendi yöntemlerinin ortaya çıkacağını ve Kürtleri tek başına temsil edeceğini sanıyor. Apo bence bitti artık. Batılı ülkeler PKK’yı terörist listesine almaya başladılar. Onun yapabileceği tek şey, PKK’yı kapatıp yeni bir parti kurmak olur.”</span></p>

    <p class="duz-yaz1" xml:lang="tr"><span class="duz-yaz">1979’da dağa çıkmış!</span></p>

    <p class="duz-yaz1" xml:lang="tr"><span class="duz-yaz">Adı, Mem Nâzım Usta. Elli yaşında. Mesleği öğretmenlik. Nihaî amaçlarının ne olduğunu sorunca, hiç duraksamadan, “Tabiî bağımsız Kürdistan!” diyor. Yani Irak, Suriye, Türkiye ve İran’daki parçaların birleşmesinden doğacak bir Kürt devleti ideali... Ancak bunun yakın değil çok uzak bir hedef, bir ideal olduğunu da içtenlikle kabul ediyor. Nedenlerini şu çerçevede topluyor: Kürtlerin bir türlü kendi aralarında birlik olamayışları... “Yapılarında bu var” diyor. Yani dışarının “böl-yönet-kullan” oyunlarına devamlı alet olmaları... Çevre ülkelerin bir Kürt devletine son tahlilde karşı çıkmaları... Kürtlerin özellikle dört ülkeye yayılmış olarak yaşamalarını “Bizim trajedimiz” diye niteliyor. Bağımsız devlet konusunda Kürtlerin büyük devletlerin desteğini alabilecek ağırlığa dünya politikasında sahip olmayışı...</span></p>

    <p class="duz-yaz1" xml:lang="tr"><span class="duz-yaz">Celal Talabanî’nin en yakın birkaç danışmanından olan Ahmed Bamernî’yle sohbet ederken benzer yakınmaları dile getirmiş, “Kürtlerin dört ülkeye dağılmış olarak yaşamaları bizim tarihsel trajedimizdir” demişti. Kimilerine göre de bu “stratejik talihsizliği”ydi Kürtlerin.</span></p>

    <p class="duz-yaz1" xml:lang="tr"><span class="duz-yaz">Nasıl nitelenirse nitelensin, böyle bir coğrafyada dağılmış olarak yaşıyor olmaları, Kürtlerin tarih içinde “devletleşmeleri”ni önleyen başlıca nedenlerden biriydi. Türkiye, İran, Irak, Suriye... Türkler, Acemler, Araplar... Hepsinin bağımsız devleti var. O yüzden bu dört ülkenin ortak bir çıkara sahip oldukları söylenebilir. Kendi toprakları üstünde bağımsız bir Kürt devletinin kurulmasına son tahlilde hepsi karşıdır. Çünkü birinde kurulacak böyle bir devlet, yarın diğerlerine örnek oluşturabilir.</span></p>

    <p class="duz-yaz1" xml:lang="tr"><span class="duz-yaz">Tabiî bu ülkeler birbirlerine karşı Kürtleri oynayabilirler. Geçmişte de oynadılar, bugün de oynamaya devam ediyorlar zaten. Birbirlerinde istikrarsızlık yaratmak, birbirlerini zayıflatmak için Kürtleri kullanabilirler. Kullanıyorlar da zaten. Ama aynı zamanda Kürtlerin bölünmüş olarak yaşamaları da işlerine gelir. Sözgelimi, Talabanî-Barzanî-Apo üçgeninde yakınlaşmalardan rahatsızlık duyarlar. Kürtlerin bir sınırın ötesinde güçlenmeleri işlerine gelmez.</span></p>

    <p class="duz-yaz1" xml:lang="tr"><span class="duz-yaz">Bu açılardan bölge dışı ülkelerin Kürtlere yaklaşımları farklı olmamıştır. “Kürt kartı”nı onlar da bölge ülkelerine karşı oynamışlar, oynamaya devam ediyorlar. Hepsinin kendine göre müşterisi olmuştur. Örneğin Irak’ta Barzan aşireti, dönemine göre Moskova ve Washington tarafından kullanılmıştır. Tahran ve Bağdat’taki rejimin özelliğine göre değişmiştir bu durum...</span></p>

    <p class="duz-yaz1" xml:lang="tr"><span class="duz-yaz">Kürt liderleri de bu acımasız oyunun elbette farkında olmuşlardır. Onlar da bu büyük oyun içinde kendi oyunlarını kurmaya, günün birinde kendi bağımsız devletlerine sahip olmaya dönük politikalarını sürdürmeye çalışırlar. Bu “stratejik talihsizlikleri”ni aşmak için öteden beri kafa yorarlar. Örneğin 1982’de Şam’da bir araya gelip tüm örgütlerin katılımıyla “Kürdistan Cephesi”ni kurdular. 1987’de yine Şam’da toplanıp bazı temel ilkeler saptadılar:</span></p>

    <p class="duz-yaz1" xml:lang="tr"><span class="duz-yaz">(1) Bundan böyle hiçbir Kürt örgütü birbirlerine karşı silah çekmeyecekti. (2) Bir Kürt örgütü, bir başka ülkedeki rejimden destek görse bile, bu destek o ülkedeki Kürt hareketinin kellesine karşılık olamazdı. (3) Her örgüt kendi ülkesindeki rejime karşı mücadele edecekti. (4) Ortak ideal, dört parçalı Kürdistan’ı bir gün tek devlet çatısı altında birleştirmekti.</span></p>

    <p class="duz-yaz1" xml:lang="tr"><span class="duz-yaz">Iraklı Kürt liderler bu ideal ile gerçek arasındaki uzaklığın hiç kuşkusuz farkındalar. Ancak, Körfez Savaşı sonrasında Kuzey Irak’ta bir Kürt devletine hiç bu kadar yaklaşmadıklarını da itiraf etmekten geri kalmıyorlar. Bu konuda en çok Amerika’ya güveniyorlar. Ama Türkiye’yi mutlaka hoş tutmak gerektiğini, Türkiye’ye rağmen bir şey yapmanın ne kadar güç olduğunu da biliyorlar.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Talabanî’ye göre Kürtlerin</span></p>

    <p class="ara-spotlar-son-sat-r" xml:lang="tr"><span class="bold-yaz">eline geçen altın fırsat!</span></p>

    <p class="duz-yaz1" xml:lang="tr"><span class="duz-yaz">Şaklava’da, o yeşillikler içindeki eski otelden bozma karargâhında Celal Talabanî’yle sohbet ediyoruz. Gönlünde Turgut Özal’ın ayrı bir yeri olduğunu belli ediyor. Ecevit’in bu kadar “şoven milliyetçi” bir çizgiye nasıl gelmiş olduğuna hayret ediyor.</span></p>

    <p class="duz-yaz1" xml:lang="tr"><span class="duz-yaz">Kürdistan Yurtseverler Birliği liderinin yanında iki genç insan var. Biri, Paris temsilcisi Ahmed Bamernî, diğeri Washington temsilcisi Barham Salih. İkisi de bilgili ve çok iyi yetişmiş gençler. Dağda peşmergelikleri de var.</span></p>

    <p class="duz-yaz1" xml:lang="tr"><span class="duz-yaz">Celal Talabanî, Ankara’nın hiç güvenmediği bir Iraklı Kürt lider. Gözleri yuvalarında çok hızlı dönen bir insan. Kolay iletişim kurabilen, neşeli, hani “dört kol çengi” derler ya, öyle bir insan. Kafasında dolaşan tilki sayısının az olmadığını anlatıyor bu gözler. Ortadoğu’nun bıçak sırtı dengelerinde otuz yıldır siyaset yapmak, elde silah dağda dolaşmak kolay iş değil. Hiç yerinde duramıyor. Sürekli kıpır kıpır. Bir konuda güzel bir fırsat yakalamış ve bunu heba etmemek, bir an önce değerlendirmek isteyen bir insanın heyecanlı psikolojisini yansıtıyor davranışları. Bu karakterinin bir parçası mı, yoksa içinde yaşadığı döneme mi özgü, bilemiyorum.</span></p>

    <p class="duz-yaz1" xml:lang="tr"><span class="duz-yaz">Ancak Talabanî, Körfez Savaşı sonrasında altın değerinde bir fırsatın Irak Kürtlerinin eline geçtiğine inanıyor.</span></p>

    <p class="duz-yaz1" xml:lang="tr"><span class="duz-yaz">Nedir bu fırsat?</span></p>

    <p class="duz-yaz1" xml:lang="tr"><span class="duz-yaz">Irak’ta demokratik bir federasyon...</span></p>

    <p class="duz-yaz1" xml:lang="tr"><span class="duz-yaz">Bağdat’ın kendileri için günün birinde yine tehdit oluşturmasını önleyecek konfederasyona yakın gevşek bir federal devlet yapısı. Saddam Bağdat’ta düşene kadar da Irak Kürdistanı’nda güçlenecek, giderek devletleşecek Kürt varlığı... Celal Talabanî’nin heyecanı da, Apo’ya öfkesi de anlaşılan bu yüzden. Kürtlerin ele geçirdiği bu eşsiz fırsatın değerlendirilmesine taş koyan bir insan olarak Apo’ya ağzına geleni söylüyor:</span></p>

    <p class="duz-yaz1" xml:lang="tr"><span class="duz-yaz">“Bu adam hasta, tam bir megaloman... Saçmalıklarıyla Kürt davasına büyük ihanet içinde. Marksist-Leninist, aynı zamanda terörist! Yan yana gelen bu iki şeyden daha kötüsü yoktur Batı kamuoyunda...”</span></p>

    <p class="duz-yaz1" xml:lang="tr"><span class="duz-yaz">Türkiye’de yapılan 20 ekim 1991 genel seçimlerinden sonra, yani bir yıl önce Apo’ya bir mektup göndermiş. Ahmed Bamernî’yi eliyle işaret ediyor. “Şam’da Apo’yla aynı apartmanda oturmuştuk, iyi tanır Apo’yu” diyor Talabanî, “Apo’ya mektupta dedim ki: ‘Bak Türkiye’de yeni bir hükûmet kuruldu. Aynı zamanda devir değişiyor. Hiç olmazsa altı aylık bir ateşkes yap. Ankara’yla diyalog kurmaya çalış. Yanıt bile vermedi.’ Üstelik bizi de bu yüzden ‘emperyalizmin adamı’ ilan etti. Apo kendisini yalnız Türkiye Kürtlerinin değil, Kürdistan’ın da değil, tüm Ortadoğu halklarının devrimini yapacak bir lider olarak görüyor. Bir yanda kendisi, öbür yanda bütün dünya... Olacak şey mi?”</span></p>

    <p class="duz-yaz1" xml:lang="tr"><span class="duz-yaz">Talabanî, Apo’yu Stalin’e, Kim İl Sung’a benzetiyor. Türkiye’de demokratikleşme sürecini baltaladığını, sertlik yanlısı şahinlerin elini güçlendirdiğini belirtiyor. Ve soruyor, “Acaba Türkiye’de demokrasi istemeyenler mi yarattı Apo’yu?” diye. “Türklerle Kürtler arasına düşmanlık sokmak”la suçluyor PKK liderini. Apo’ya karşı askerî değil siyasî bir kampanya açtıklarını söylüyor Talabanî. Bir hareketin hem Marksist-Leninist hem terörist olup, hem de “köktendinci” İran’la “kasap” Saddam’dan destek alırsa, bitmeye mahkûm olduğunu belirtiyor. İzlediği yöntemlerle Kürtlüğün adını kirlettiğini de sözlerine ekliyor.</span></p>

    <p class="duz-yaz1" xml:lang="tr"><span class="duz-yaz">Talabanî, Apo’yla PKK’nın Türkiye’de kitle desteğine sahip olduğunu da belirtiyor. Türkiye’de, Güneydoğu’da yaşayan ihtiyar bir akrabasına sormuş, hangi partiyi destekliyor diye. PKK yanıtını alınca şaşırmış, “Yahu nasıl yaparsın?” demiş, “O adamlar komünist!” Yaşlı akrabası, buna boş ver gibisinden elini sallamış, “Devlete karşı savaşıyor ya!” demiş... Geçmişin kötü hatıralarının, devlete dönük soğumanın, yabancılaşmanın böylesi tepkilere yol açtığını, “Apo’yu marjinalleştirmek için” Türk devletine de görevler düştüğünü sözlerine ekliyor Celal Talabanî. Batı merkezleriyle Batı kamuoyunda PKK ve Apo’nun hızlı bir inişte olduğunu, böyle bir konjonktürde Türkiye’nin de artık PKK terörü ile Kürt sorunu arasında bir ayrım yapması gerektiğini, birincisiyle mücadele ederken, ikinci alanda demokratikleşme ve insan hakları adımları atması gerektiğini anlatıyor Talabanî. Bu açıdan olumlu adımların, Türkiye’de Apo karşıtı Kürtlerin elini güçlendireceğini, onları “iki ateş arasında” kalmaktan kurtaracağını savunuyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Başbakan Demirel:</span></p>

    <p class="ara-spotlar-son-sat-r" xml:lang="tr"><span class="bold-yaz">“Önce kan bitirilecek!”</span></p>

    <p class="duz-yaz1" xml:lang="tr"><span class="duz-yaz">İki ay önce, 1992’nin ağustos ayı sonlarında Washington’da duyduklarımı, Kuzey Irak’ta Celal Talabanî aynen tekrarlıyordu. Ankara’nın, özellikle askerin duymak bile istemediği mesajlardı bunlar. Nitekim, Kuzey Irak’a gelmeden konuştuğum Başbakan Demirel, 4 ekimde ilan edilen Irak Kürt Federe Devleti’ne kesin karşı olduklarını belirtmişti. Talabanî-Barzanî ikilisiyle ilgili olarak “Onların kafalarında olan bağımsız Kürt devletidir. Nihaî durakları odur” dedikten sonra, “Türkiye’nin bugünkü önceliği PKK’nın tepelenmesidir!” diye eklemişti.</span></p>

    <p class="duz-yaz1" xml:lang="tr"><span class="duz-yaz">Önce terör!</span></p>

    <p class="duz-yaz1" xml:lang="tr"><span class="duz-yaz">Yani devletin resmî politikası.</span></p>

    <p class="duz-yaz1" xml:lang="tr"><span class="duz-yaz">Bu konuyu Başbakan Demirel’le 1992’nin nisan ayında iki kez konuşmuştum. İlk görüşmemizdeki sorum şuydu:</span></p>

    <p class="duz-yaz1" xml:lang="tr"><span class="duz-yaz">“Yıl sonunda ‘Kürt realitesi’ni tanıdığınızı açıkladınız. Önemli bir gelişmeydi. Bu adımın devamı ne olabilir? Örneğin, Kürtçe öğrenmek için kurs ya da özel okul açılmasına izin verilebilir mi?”</span></p>

    <p class="duz-yaz1" xml:lang="tr"><span class="duz-yaz">Demirel:</span></p>

    <p class="duz-yaz1" xml:lang="tr"><span class="duz-yaz">“Bugün Türkiye henüz bu konuya hazır değil. Kendi dilini konuşabilir. Orta yerde bir yasak yok. Ancak bunun ötesine hazır değil Türkiye. Ayrıca devletin resmî dili Türkçe’dir ve Anayasa gayet açıktır bu konuda...”</span></p>

    <p class="duz-yaz1" xml:lang="tr"><span class="duz-yaz">“GAP Televizyonu’ndan Kürtçe yayın yapılabilir mi?”</span></p>

    <p class="duz-yaz1" xml:lang="tr"><span class="duz-yaz">“Hayır. Çünkü Türkiye’de resmî dil bir tane...”</span></p>

    <p class="duz-yaz1" xml:lang="tr"><span class="duz-yaz">“Peki ya Türkiye’de bir ‘Kürt Partisi’ kurulabilir mi? PKK ve HEP’e karşı olan, aynı zamanda şiddeti reddeden, demokrasinin tüm kurallarını benimseyen bir parti... Böyle bir partinin kuruluş hazırlıkları var. ‘Partiyi biz kurarız. İsterse kapatır devlet. Biz de sonra Avrupa İnsan Hakları Mahkemesi’ne gideriz. Bu yolla Kürt sorunu da iyice enternasyonalize edilmiş olur’ diyorlar.”</span></p>

    <p class="duz-yaz1" xml:lang="tr"><span class="duz-yaz">Başbakan Demirel:</span></p>

    <p class="duz-yaz1" xml:lang="tr"><span class="duz-yaz">“Böyle bir parti kurmak zorlamadır. Türkiye bölünmesine, parçalanmasına hassastır. Bunun için böyle bir parti kurulamaz. Bugün için olmaz. Ayrılıkçılığı savunma konusunda Türkiye bugün her zamankinden hassastır. Terör sürüyor. Kan dökmeye devam ettiği sürece de Türkiye bu çeşit şeyleri tartışamaz. Bunları tartıştığı takdirde bunlar bir nevi taviz olur. Adam (PKK lideri Apo’yu kastediyor, HC) der ki, ‘Bakın size neler aldım! Daha çok düşün arkama, daha fazlasını alayım’ der. Türkiye öyle bir noktaya geldi ki taviz vermesi mümkün değildir. Kan işi bitirilecektir önce... Yani Türkiye’de bir mezhep partisi, bir Kürt partisi kurulması fevkalade yanlıştır.”</span></p>

    <p class="duz-yaz1" xml:lang="tr"><span class="duz-yaz">Demirel’in koalisyon ortağı Başbakan Yardımcısı Erdal İnönü ise farklı düşünüyordu. SHP lideri, terör ve şiddetin dışlanması koşuluyla ayrılıkçılığın da demokrasilerde savunulabileceği görüşünü taşıyordu. Ayrıca, 1990’ın temmuz ayında SHP tarafından yayınlanan “SHP’nin Doğu ve Güneydoğu Sorunlarına Bakışı ve Çözüm Önerileri” başlıklı raporda Kürtçe radyo, televizyon ve eğitimle birlikte “Kürt partisi” konusuna da genel ifadelerle yer verilmişti. 1993 yılında CHP’ye katılarak tarihe karışan SHP’nin raporunda şu görüşlere yer verilmişti:</span></p>

    <p class="dar-paragraf" xml:lang="tr"><span class="dar-paragraf1">“(1) Kürt kimliğini kabul ederek, kendine ‘Kürt kökenliyim’ diyen yurttaşlara, bu kişiliklerini hayatın her alanında istedikleri gibi ve özgürce ifade etme hakkına sahip olmaları olanağı sağlanacaktır.</span></p>

    <p class="dar-paragraf" xml:lang="tr"><span class="dar-paragraf1">(2) Bu çerçevede anadil yasağıyla ilgili her türlü yasal düzenleme yürürlükten kaldırılacak, yurttaşların anadillerinde serbestçe konuşabilmesi, yazabilmesi, öğrenebilmesi, bu dillerde değişik kültürel faaliyetlerde bulunması güvence altına alınacaktır.</span></p>

    <p class="dar-paragraf" xml:lang="tr"><span class="dar-paragraf1">(3) Anadil üzerindeki yasağın kaldırılması, özgürce anadilin yurttaşların yaşamında kullanılması, bu dillerde serbestçe yayın yapılmasıyla birlikte Türkçe, Türkiye Cumhuriyeti’nin resmî dili olarak eğitim alanında kullanılmaya devam edecektir.</span></p>

    <p class="dar-paragraf" xml:lang="tr"><span class="dar-paragraf1">(4) Toplumda var olan değişik kültür ve dillerin, topluma, tarihe, kültürlere saygı anlayışı içerisinde akademik çalışma olarak araştırılması devlet eliyle düzenlenecek, bu amaçla araştırma birimleri, enstitüler kurulacaktır.”</span></p>

    <p class="duz-yaz-ilk-paragraf-az-bosluk" xml:lang="tr"><span class="duz-yaz">Ancak, SHP’nin bu görüşleri parti görüşüydü. Erdal İnönü’nün DYP lideri Demirel’le kurduğu koalisyon hükûmetinin protokolünde yer almamıştı. Gerek SHP’nin Kürt sorunuyla ilgili bu görüşlerinden ve PKK’ya yakın HEP’lileri de kendi seçim listelerinden Parlamento’ya soktuğu için, gerekse İnönü’nün bu görüşlere demokrasinin gereği olarak sahip çıkması yüzünden askerle, “derin devlet”le arası iyi sayılmazdı. Bu nedenle bir seferinde komutanların, Başbakan Yardımcısı Erdal İnönü’ye “teessüflerini bildirdikleri”ni öğrenmiştim.</span></p>

    <p class="duz-yaz1" xml:lang="tr"><span class="duz-yaz">Başbakan Demirel 1992 yılının nisan ayı başındaki görüşmemizde bana bir kitap vermişti. “Bak, Yugoslavya’yla ilgili bir kitap” demişti, “1963’le 1983 arasında milliyetçilik ve federalizmi anlatıyor bu ülkede. Ama sonrası yok, sonrası çöküş. Bugün Yugoslavya yok. Türkiye’de 26 farklı etnik menşeden gelen insan vardır. ‘Ben Kürt’üm, bana imtiyaz verin’ dersen, bu mümkün değildir. Buna gittiğiniz takdirde, başka şeyler olur Türkiye’de, başka etnik gruplar ortaya çıkar.”</span></p>

    <p class="duz-yaz1" xml:lang="tr"><span class="duz-yaz">Başbakan Demirel böyle diyordu ama Cumhurbaşkanı Özal daha farklı telden çalıyordu. Demirel askerin çizgisinde yürürken, Cumhurbaşkanı Özal devlet katında yer etmiş bazı tabuları zorluyordu. Cumhurbaşkanı değil bir parti lideri gibi davranıyordu. Hatta arada bir Çankaya’dan inip yeniden siyasete gireceğinin sinyallerini veriyordu.</span></p>

    <p class="duz-yaz1" xml:lang="tr"><span class="duz-yaz">O sıralarda</span> <span class="italik-yaz">Aktüel</span> <span class="duz-yaz">dergisinde çıkan bir habere göre Özal, Güneydoğu için “eyalet sistemi” önermişti. Demirel sohbetimizde sözü buraya getirip, “Sonra ‘Demedim’ dedi. Eyalet sistemi falan demagojidir” dedikten sonra şöyle devam etmişti:</span></p>

    <p class="duz-yaz1" xml:lang="tr"><span class="duz-yaz">“İşin hareket noktası, Türkiye’nin üniter devlet olarak kalıp kalmayacağıdır. En önemli nokta budur. Resmî dil Türkçe’dir. Üniter devlettir. Bayrağı tektir. İşte Lozan budur.”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal ise Kürtçe radyo ve televizyon konusunu hem kamuoyuna taşıyor, hem askerin tepkisini göze alıp Millî Güvenlik Kurulu’na getiriyordu. “GAP Televizyonu’ndan Kürtçe yayın”la ilgili bir konuşmasına, Başbakan Demirel o tarihte Devlet Bakanı Cavit Çağlar aracılığıyla yanıt vermişti. Çağlar bir sabah vakti beni araba telefonundan arayıp, “yazılması kaydıyla” aynen şöyle demişti:</span></p>

    <p class="duz-yaz1" xml:lang="tr"><span class="duz-yaz">“Cumhurbaşkanı ne karışıyor bu işlere? Yetkisi de yok. Rey hakkı olmayan bir adam nasıl konuşabiliyor böyle? Nasıl yapabilir böyle şeyleri? Olur mu canım? Türkiye kesinlikle hazır değil buna. Ülke için çok zararlı bir adam. Muzır bir adam. Bizde bıçak kemiği deldi geçti. Beyefendinin (Demirel’in, HC) sabrına hayranım. Onun dayanma hududu bizde yok.”</span></p>

    <p class="duz-yaz1" xml:lang="tr"><span class="duz-yaz">Basındaki tartışmaların yoğunlaşması üzerine Cumhurbaşkanı Özal yazılı bir açıklama yapmıştı:</span></p>

    <p class="duz-yaz1" xml:lang="tr"><span class="duz-yaz">“Dünyadaki demokratikleşme ve liberalleşme eğilimleri doğrultusunda yasakçı yaklaşımlardan artık uzaklaşmanın zamanı gelmiştir. Şayet Anayasa dışında bunu engelleyici mevzuat varsa, bunun değiştirilmesi de TBMM tarafından ele alınmalıdır.”</span></p>

    <p class="duz-yaz1" xml:lang="tr"><span class="duz-yaz">Özal’ın açıklaması olumluydu. 22 nisan 1992 tarihli</span> <span class="italik-yaz">Sabah</span> <span class="duz-yaz">gazetesindeki köşemde şunları yazmıştım:</span></p>

    <p class="duz-yaz1" xml:lang="tr"><span class="duz-yaz">“Radyoda, televizyonda Kürtçe yayından çekinmek yersiz. Hem demokrasi ve insan hakları, hem de teknoloji açısından... Her şeyden önce teknolojinin bugün eriştiği aşamada yayını engellemek olanaksızdır. Nitekim evlerin, apartmanların çatılarından mantar gibi yükselen çanak antenler bunun kanıtı sayılabilir. Bakın, Anayasa’ya göre yasak ama yerli yabancı özel televizyonlar, Star-1’ler, Show TV’ler herkesin evinin içinde artık. Yarın yurtdışından Kürtçe yayın yapan bir kanal devreye girerse, nasıl engelleyeceksiniz ki?.. Avrupa’dan bir örnek verilebilir. Fransa, üniter devlettir. Resmî dili Fransızca’dır. Tek bir bayrağı vardır. Ama sözgelimi Alsacelıların, Bretonların kültürel özerkliği tanınmıştır. Devlet karışmıyor. İsteyen Alsace dilinde, Bretonca özel okul açmak, yayın yapmak hakkına sahip... Demokrasinin gereği budur. Bu tür yasakları devam ettirmek, örneğin Kürtçe ‘Kürt Enstitüsü’ yazılı tabelaları polis marifetiyle indirtmek demokrasiye de, altına devlet olarak imza koyduğumuz Paris Şartı’na da sığmaz.”</span></p>

    <p class="duz-yaz1" xml:lang="tr"><span class="duz-yaz">Bu sayede Özal, Demirel’den farklı olarak Kürtlerle gönül bağı kurmuştu. Kürtler arasında en çok ilgi gören, kendisine sevgi ya da sempati duyulan Türk siyaset adamlarının başında geldi. Ne zaman Güneydoğu’ya gitsem, sokaktaki adamın gözünde Özal’ın daha farklı bir yeri olduğunu gözlemişimdir. Apo’su da, Talabanî’si de Özal’a karşı daha sıcak duygu ve düşünceler içinde olmuşlardır.</span></p>

    <p class="duz-yaz1" xml:lang="tr"><span class="duz-yaz">Özal, Kürtlerle arasında gönül bağı kurmayı nasıl becerdi? O değil miydi, 8. maddeli Terörle Mücadele Yasası’nın altında imzası olan? “Sansür ve Sürgün Kararnamesi”ni çıkartan? Olağanüstü hal” onun başbakanlığında başlamadı mı? Köy ve mezralardan “göç” olayının mimarı da kendisi değil mi?</span></p>

    <p class="duz-yaz1" xml:lang="tr"><span class="duz-yaz">Evet öyleydi.</span></p>

    <p class="duz-yaz1" xml:lang="tr"><span class="duz-yaz">Peki o zaman bu “gönül bağı” nasıl oluştu?</span></p>

    <p class="duz-yaz1" xml:lang="tr"><span class="duz-yaz">Belki de işin püf noktası... Özal, Güneydoğu’da sorun çözülmeden ekonomiyi de, demokrasiyi de düze çıkarmanın uzak ihtimal olduğunu görmüştü. Çözüm birçok faktörün yanı sıra bir de Kürt insanını kazanmaktan, Türk ile Kürt’ün kardeşliğini sağlam kazığa bağlamaktan geçiyordu. Özal bu niyetinin içtenlikli olduğunu bölge insanına gösterdi, daha doğru deyişle hissettirdi. Bunun için siyasal cesaret sergiledi. Kürt sözcüğünü ilk kez açıkça ifade eden başbakan oldu. Liberal bir tavır takındı. Güneydoğu ve Kürt sorunuyla ilgili olarak –federasyon dahil– her şeyin serbestçe tartışılması gerektiğini belirtmekten kaçınmadı.</span></p>

    <p class="duz-yaz1" xml:lang="tr"><span class="duz-yaz">Iraklı Kürt liderler Barzanî ile Talabanî’yi Ankara’ya davet edip cumhurbaşkanı olarak onlarla diyalog başlatması çok önemli bir adımdı. Eski Genelkurmay başkanı Doğan Güreş, Özal’ın bu açılımının “akıllı bir politika” olduğunu bana ileriki yıllarda söylemişti. Bu adım Türkiye’de bir bakıma “Kürtlerin legalizasyonu” anlamını taşıyordu. Bir başka deyişle, Türkiye devletinin ilk kez resmen Kürtlerin varlığını tanımış olmasıydı. Yine Özal cumhurbaşkanı olarak HEP milletvekillerini Çankaya Köşkü’nde kabul etti. Kürtlerin sırf Kürt oldukları için Kürtçe yayın, Kürt dili eğitimi gibi hakları olduğunu belli etti.</span></p>

    <p class="duz-yaz1" xml:lang="tr"><span class="duz-yaz">Özal bütün bu tavırlarıyla Kürtlerde, “Bu adam bizim için iyi şeyler düşünüyor, halisane niyetleri var” diye özetlenebilecek duygu ve düşünce iklimi yarattığı söylenebilir.</span></p>

    <p class="duz-yaz1" xml:lang="tr"><span class="duz-yaz">Özal aynı zamanda kendi Kürtleriyle barışan bir Türkiye’nin bölge Kürtleri için de bir çekim merkezi haline geleceğini, bunun da Türkiye’yi Ortadoğu’da daha sözü dinlenen bir ülke yapacağını düşünüyordu.</span></p>

    <p class="duz-yaz1" xml:lang="tr"><span class="duz-yaz">1992 baharında hava buydu.</span></p>

    <p class="duz-yaz1" xml:lang="tr"><span class="duz-yaz">Irak Kürt Federe Devleti’yle ilgili olarak Ankara’nın kaygısı sır değildi. Irak’ta kurulacak bir federasyon yarın Türkiye’ye de emsal oluşturabilirdi. Ya da Irak’taki Kürt Federe Devleti giderek bağımsızlığını ilan edebilir ya da kendiliğinden “bağımsızlaşabilir”di. ‘Türkiye Kürdistanı’nı kendine çekmek isteyebilir, yani Türkiye’nin parçalanması gündeme gelebilirdi.</span></p>

    <p class="duz-yaz1" xml:lang="tr"><span class="duz-yaz">Bir başka senaryo daha yazılabilirdi. Kendisi Irak’tan koparken, Türkiye’ye yanaşabilirdi. Böylece Celal Talabanî’nin 1992 yılının temmuz ayında söylediği gibi, bir Kürt devletine Türkiye’nin himayesi gündeme gelirdi.</span></p>

    <p class="duz-yaz1" xml:lang="tr"><span class="duz-yaz">Ankara’nın kurduğu oyun düzeninde bunların hiçbirine yer yoktu. Irak’ın toprak bütünlüğü diyor, federasyona karşı olduğunu tekrarlıyordu. Ankara böyle diyordu ama Irak da Körfez Savaşı’yla birlikte hukuken olmasa da fiilen üç parçaya ayrılmış durumdaydı. Bu nedenle Türkiye istemese de bir gerçekle kucak kucağa yaşıyordu: yanı başında, Kuzey Irak’ta kendiliğinden oluşan ve Batı’nın, özellikle Amerika’nın da üstü örtülü biçimde desteğine sahip bir “Kürt varlığının devletleşme” süreci...</span></p>

    <p class="duz-yaz1" xml:lang="tr"><span class="duz-yaz">Bu öylesine bir olguydu ki, Saddam Hüseyin Bağdat’ta oturdukça ve Washington’un gözünde Saddam “en büyük şeytan” olmaya devam ettikçe kolay değişmeyecekti. Ankara da bu olgunun farkındaydı. O yüzden yürüttüğü siyaset, birden çok ipte oynamak zorunda kalan cambazınkine benziyordu.</span></p>

    <p class="duz-yaz1" xml:lang="tr"><span class="duz-yaz">Kuzey Irak’daki Kürt varlığının devletleşmesinden rahatsızdı ama Irak Kürtlerini de artık kolayca Saddam’ın insafına bırakamazdı. Başbakan Demirel, Türkiye’nin “Kuzey Irak’ta yaşayan kardeşlerini bir daha Bağdat’ın zulmüne terk edemeyeceği”ni açık açık söylüyordu. Çünkü bunun Türkiye Cumhuriyeti’nin Kürt kökenli vatandaşlarının üstündeki olumsuz etkilerini görebiliyordu.</span></p>

    <p class="duz-yaz1" xml:lang="tr"><span class="duz-yaz">Yine Ankara, Çekiç Güç’ün varlığından rahatsızdı ama bu sayede elinin PKK’ya karşı daha rahat hareket ettiğini biliyordu. Üst düzeyde bir Dışişleri yetkilisi şöyle dedi:</span></p>

    <p class="duz-yaz1" xml:lang="tr"><span class="duz-yaz">“Çekiç Güç faktörü olmasaydı, ordunun herhangi bir Kuzey Irak operasyonu Batı’da kıyamet koparırdı. Bu nokta hiç göz ardı edilmesin.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kuzey Irak 1992: Erbil’de</span></p>

    <p class="ara-spotlar" xml:lang="tr"><span class="bold-yaz">Kürdistan Meclisi ile</span></p>

    <p class="ara-spotlar-son-sat-r" xml:lang="tr"><span class="bold-yaz">Başbakanlık...</span></p>

    <p class="duz-yaz1" xml:lang="tr"><span class="duz-yaz">Erbil’deki Şirin Palas’tan taksi.</span></p>

    <p class="duz-yaz1" xml:lang="tr"><span class="duz-yaz">“Başbakanlık’a çek!” dedik.</span></p>

    <p class="duz-yaz1" xml:lang="tr"><span class="duz-yaz">Şoförün sorusu:</span></p>

    <p class="duz-yaz1" xml:lang="tr"><span class="duz-yaz">“Yani Kürdistan Meclisi’ne mi?..”</span></p>

    <p class="duz-yaz1" xml:lang="tr"><span class="duz-yaz">İkisi de aynı binadaymış. Beş ay önce, mayıs 1992’deki genel seçimlerle kurulan Parlamento’nun resmî adı, Kürdistan Ulusal Meclisi’ydi. Bakanlar Kurulu’nun adına gelince: “Irak Kürdistanı Geçici Hükûmeti Bakanlar Meclisi...” Resmî dilde Irak Kürdistanı deniyor buralara. Ama herkesin ağzında Kürdistan deniyor o kadar... Kuzey Irak, Kürtlerin “kurtarılmış toprağı”! Ne kadar yokluk ve yoksulluk içinde yaşasalar da kendi başlarına, Saddam’dan uzak olmaktan çok mutlu görünüyorlar. “Devletleşme” yolundaki adımlardan da memnun oldukları, heyecan duydukları açık.</span></p>

    <p class="duz-yaz1" xml:lang="tr"><span class="duz-yaz">Irak Kürdistanı Başbakanı Dr. Fuad Mahsum da aynı havada. Irak Kürt Federe Devleti’ni soruyorum. “Bugün federe devletten daha fazlasına sahibiz” karşılığını veriyor, “Federasyon gelecekle ilgili bir şey. Irak’ın parçalanmasını istemediğimizi, Irak’ın birliğinden yana olduğumuzu göstermek için federe devletten, federasyondan söz ediyoruz.”</span></p>

    <p class="duz-yaz1" xml:lang="tr"><span class="duz-yaz">Nitekim, Talabanî de sohbetimizde Kürdistan ile ayrılıkçılık sözcüklerinin yan yana getirilmesinden, ikisinin özdeş kılınmasından duydukları rahatsızlığa işaret etmişti. Hatta Talabanî, PKK’nın bağımsızlık diyerek Saddam’ın oyununu oynadığını bile öne sürebiliyor. “Bağımsız Kürt devleti” sözünü ağızlarına almaktan kaçınıyorlar. Buna özen gösteriyorlar. Bunun tek bir nedeni var: Türkiye’yi rahatsız etmemek... Sanıyorum, Talabanî-Barzanî ikilisine Washington’un telkinleri de bu yönde. “Ankara’yla ilişkileri iyi tutmak istiyorsanız, Irak’ın toprak bütünlüğünü her fırsatta belirtin!” dediği biliniyor.</span></p>

    <p class="duz-yaz1" xml:lang="tr"><span class="duz-yaz">Bununla birlikte Başbakan Dr. Mahsum’un dediği gibi Kuzey Irak’ta “federe devlet”ten daha fazlası var. Zaten federe devlet deyince, “O da ne?..” gibisinden bakıyor insanlar yüzünüze...</span></p>

    <p class="duz-yaz1" xml:lang="tr"><span class="duz-yaz">Dr. Mahsum elli dört yaşında. Felsefe okumuş Bağdat’ta. Doktorası İslam felsefesiyle ilgili. Dağa çıkış tarihi 1978. Dağa çıkarken önce Erzurum’a gelmiş, Hakkâri taraflarından sınırı geçerek peşmergelere katılmış. Parlamento’dan geçen yasaları sayıyor. Son olarak gümrük ve vergi yasaları çıkmış. Para basmış değiller. “Para merkezî hükûmetin işi olacak” diyor. Henüz bayrakları da yok.</span></p>

    <p class="duz-yaz1" xml:lang="tr"><span class="duz-yaz">Okullar açık. Kürtçe eğitim sürüyor. Ders kitaplarını gözden geçiren komisyonlar kurulmuş. Tarih ve ulusal kültürle ilgili kitapların yeniden yazılmasıyla görevli komisyon çalışmalarını yeni bitirmiş. Kürtçe radyo ve televizyon yayında. Birkaç hafta içinde radyo, sonra da televizyon Türkiye’den de izlenebilir hale gelecekmiş. Bu arada Türkçe yayınlara da yer verecekler. Ankara’da üst düzeyde bir istihbarat yetkilisiyle bir seferinde sohbet ederken, Kuzey Irak’ta Kürtçe’yle ilgili gelişmelerin, Erbil’deki Dil Akademisi’nin, Kürtçe tiyatronun 1970’lerden beri nasıl izlenmeye çalışıldığını dinlemiştim. Hatta Güneydoğu’dan Erbil Üniversitesi’ne giden Kürt gençleri vardı.</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta peşmergenin yanı sıra düzenli ordu ve polis gücü oluşturuluyor. Asker ve polis yeni üniforma ve bereleriyle sokaklarda boy göstermeye başlamış...</span></p>

    <p class="duz-yaz1" xml:lang="tr"><span class="duz-yaz">Başbakan Dr. Mahsum’un altını çizdiği zorluklar: ticaret ve ekonominin durumu; komünikasyon; dış seyahat, yani pasaport derdi... “Türk şirketlerini bekliyoruz, gelsinler, yatırım yapsınlar” diyor. Dış dünyadan kopuk Kuzey Irak. Erbil ve civarında yalnızca üç adet uydu telefonu vardı konuşmak için. Şehirlerarası telefon da edilemiyor.</span></p>

    <p class="duz-yaz1" xml:lang="tr"><span class="duz-yaz">Kürtlerin korkulu rüyası, Saddam Hüseyin. Yeniden Saddam’ın ya onunkine benzer bir rejimin sultası altına girmeyi akıllarından bile geçirmek istemiyorlar. Talabanî’ye sormuştum, “Ya Bağdat’ta iktidar koltuğuna bir darbeyle yine Saddam benzeri Baasçı bir general oturursa, ne yaparsınız?” diye. Yanıtı, “Olmaz artık. Dünya çok değişti. Soğuk Savaş dönemi geride kaldı. İnsan hakları ve demokrasi olanca ağırlığıyla dünyanın gündemine oturdu. Ayrıca televizyonun gücünü keşfetti Kürtler” olmuştu...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Başbakan Çiller elleri serbest</span></p>

    <p class="ara-spotlar-son-sat-r" xml:lang="tr"><span class="bold-yaz">bırakıyor: topyekûn savaş!</span></p>

    <p class="duz-yaz1" xml:lang="tr"><span class="duz-yaz">1992 yılı ekim ayında Kuzey Irak böyleydi.</span></p>

    <p class="duz-yaz1" xml:lang="tr"><span class="duz-yaz">Ama o sıralarda asıl kıyamet Türkiye sınırlarının içinde, Güneydoğu’da kopuyordu. Çünkü Körfez Savaşı’yla birlikte PKK yükselişe geçmişti. Üst düzeyde bir istihbarat yetkilisi o günleri şöyle anlatmıştı:</span></p>

    <p class="duz-yaz1" xml:lang="tr"><span class="duz-yaz">“1987’de sıkıyönetim kalktı bölgede. Yerine ‘olağanüstü hal’ kuruldu. Bu bir geçiş dönemine, karışıklık doğmasına yol açtı. Askerle sivil arasında yer yer rahatsızlıklara, anlaşmazlıklara neden oldu. Asker, ‘Biz bitirmiştik, sivil geldi, işler çatallaşıyor’ demeye başladı. Özal, ‘üç buçuk eşkıya’ sözüyle sorunu küçümsüyordu. Ucundan tuttuğu izlenimini veriyordu. Sonra Saddam Kuveyt’i işgal etti. Körfez Savaşı patladı. Güneydoğu’da işsizlik daha beter büyüdü. PKK’ya gün doğdu. Özal’ın tavırlarının da etkisiyle devlet kendi içinde ikircikli oldu. Kimi sert, kimi yumuşak gitme yanlısıydı. Yine Özal’ın da katkısıyla bir Kürt goygoyculuğu başladı. Demirel ile İnönü koalisyon kurup ‘Kürt realitesi’ dediler. Kafalar daha beter karıştı. HEP, SHP’nin içinde Parlamento’ya girdi. PKK bölgede istediği zaman esnafa kepenk kapattırıyordu. Birçok yerde gece sokağa çıkarttırmıyordu. Aynı anda on değişik yerde karakol basar hale geldi. Sınır karakolları boşaltıldı. Hatta ‘Silahlı Kuvvetler kaybetti!’ havası yayılmaya başladı. İş felakete gidiyordu. 1991 ile 1993 arasında bu görüldü. 1993 yılı baharında Özal öldü. Çiller başbakan oldu. Asker işi tam anlamıyla eline aldı. Bundan sonrasının adı ‘topyekûn savaş’ diye konabilirdi.”</span></p>

    <p class="duz-yaz1" xml:lang="tr"><span class="duz-yaz">Üst düzeyde bir istihbarat yetkilisinin deyişiyle:</span></p>

    <p class="duz-yaz1" xml:lang="tr"><span class="duz-yaz">“Başbakan Çiller, elleri serbest bıraktı!”</span></p>
  </div>
</body>
</html>