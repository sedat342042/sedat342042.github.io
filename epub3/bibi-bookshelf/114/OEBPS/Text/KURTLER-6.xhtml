<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-6.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">6</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">PKK’nın beli kırılıyor</span></h2>

    <p class="bold-yaz-ortal" xml:lang="tr"><span class="bold-yaz">1995 Kuzey Irak Harekâtı, Başbakan Çiller’e göre Plevne’den bu yana en büyük harekât... - Hasan Kundakçı Paşa anlatıyor: “Kahramanları unutmayın!” - “PKK’nın can damarlarını tutalım ki, onu içeride daha kolay boğalım!” - Kuzey Irak’taki parasız Rus askerleri - 1993 Stratejisi’nden 1995 Operasyonu’na - Alan hâkimiyeti nasıl kuruldu? - Apo’dan emir: “Gabar’da KUM’u toplayacağız!” - Amerika’dan kestirme cihazları - Genelkurmay’da TÜSİAD’a PKK brifingi - Siyah rugan pabuçlu Ali Dayı... - Cudi Dağı, 2102 rakımlı Derhızyı Tepesi ile 2875 rakımlı Belbuka Tepesi’nde askerle geçen iki gece...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 21 mart 1995</span></p>

    <p class="duz-yaz1" xml:lang="tr"><span class="duz-yaz">Çankaya’da Başbakanlık Konutu.</span></p>

    <p class="duz-yaz1" xml:lang="tr"><span class="duz-yaz">Toplantı odasında Başbakan Çiller’le sohbet ediyoruz. Duvarda koca bir harita. Türkiye’yi Balkanlar, Kafkasya ve Ortadoğu’dan oluşan şeytan üçgeninin ta göbeğinde gösteriyor.</span></p>

    <p class="duz-yaz1" xml:lang="tr"><span class="duz-yaz">Sohbet konumuz:</span></p>

    <p class="duz-yaz1" xml:lang="tr"><span class="duz-yaz">Türkiye’nin iki gün önce Kuzey Irak’ta PKK’ya karşı başlattığı askerî operasyon. Çiller, haritada eliyle operasyon bölgesini göstererek diyor ki:</span></p>

    <p class="duz-yaz1" xml:lang="tr"><span class="duz-yaz">“Kıbrıs’tan, hatta Plevne’den beri en büyük kara harekâtı...”</span></p>

    <p class="duz-yaz1" xml:lang="tr"><span class="duz-yaz">Çiller’in bu Plevne benzetmesi ertesi gün</span> <span class="italik-yaz">Sabah</span><span class="duz-yaz">’ın manşetinde patlayınca, günlerce alay konusu olacak...</span></p>

    <p class="duz-yaz1" xml:lang="tr"><span class="duz-yaz">Eliyle operasyon bölgesini çiziyor. Fazlasıyla ciddi. Mimik ve jestlerinde bir komutan edasıyla anlatıyor. Bu havanın kendisine keyif verdiği belli. Üç ayrı bölgede kıskaç operasyonlarının sürdürüldüğünü, 38 bin askerin Kuzey Irak’a girdiğini, 13 general ve 2 bin subayın görev yaptığını söylüyor. Bölgede 2 bin 800 PKK’lı teröristin bulunduğunu belirtiyor.</span></p>

    <p class="duz-yaz1" xml:lang="tr"><span class="duz-yaz">Operasyon gerçekten çok büyük. Bir yandan PKK’nın yollarını keserken, öte yandan Kuzey Irak’ta Türk askerinin varlığını uzunca bir süre için kalıcı hale getirmeyi amaçlıyor. Üst düzeyde bir devlet yetkilisinin deyişiyle, “Bu defa bir hafta on gün içinde çıkmak yok. Tam bir temizlik yapıldığına kanaat getirilinceye kadar Irak’ta kalınacak.”</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta PKK’ya karşı askerî açıdan alan hâkimiyetinin kurulması, örgütün lojistik imkânlarının yok edilmesi ve bazı geçiş noktalarının tamamen ve kalıcı olarak kontrol altına alınması, bu büyük operasyonun çerçevesini çiziyor. Barzanî ile Talabanî’ye “ayağını denk al” mesajı gönderilirken, Çiller’in deyişiyle “Kürt devletine geçit yok!” deniyor.</span></p>

    <p class="duz-yaz1" xml:lang="tr"><span class="duz-yaz">Çiller’in hiç vazgeçemediği özel espressoları yudumlarken başbakanı dinliyorum:</span></p>

    <p class="duz-yaz1" xml:lang="tr"><span class="duz-yaz">“Kıbrıs’tan beri en büyük harekât. Hatta askerlerin verdiği bilgiye göre Plevne’den beri en büyük kara harekâtı... Nihaî kararı verirken çok zorlandım. Üç aylık bir hazırlık süresi geçirdik. Operasyon için kesin kararımı bir ay önce verdim. Çok dinledim komutanları. Gerekli olduğuna ikna oldum. Sınır ve zaman koymadık operasyona. Bu nihaî darbe olacak PKK’ya. İçerdeki alan hâkimiyetinin kalıcı olabilmesi için Kuzey Irak’ın temizlenmesi gerekiyordu. Bizim içerde tesis ettiğimiz hâkimiyetten sonra Kuzey Irak’ta otorite boşluğundan, yani Talabanî ile Barzanî’nin çatışmasından yararlanan teröristler, Kuzey Irak’taki güçlerini çoğalttılar. Ve oradan sızarak eylem yapıp geri dönmeye başladılar. O yüzden Kuzey Irak’ı ülkemize yönelik bir tehdit olmaktan çıkarmamız şart. Şimdi bunun gereği yapılıyor. İçerideki başarımızı devamlı kılmak için bu büyük operasyon kaçınılmazdı.”</span></p>

    <p class="duz-yaz1" xml:lang="tr"><span class="duz-yaz">İncirlik’teki Çekiç Güç olmasaydı, yani bundan dolayı Amerika ile İngiltere sessiz kalmasaydı, Kuzey Irak’ta böylesine geniş çaplı bir sınır ötesi harekât yapılabilir miydi?</span></p>

    <p class="duz-yaz1" xml:lang="tr"><span class="duz-yaz">Çiller’in yanıtı:</span></p>

    <p class="duz-yaz1" xml:lang="tr"><span class="duz-yaz">“Çok zorlanırdık!”</span></p>

    <p class="duz-yaz1" xml:lang="tr"><span class="duz-yaz">Ankara’dan Diyarbakır’a, oradan Kuzey Irak Operasyonu’nu yöneten Asayiş Kolordu Komutanı Korgeneral Hasan Kundakçı’yı görmek için Silopi’ye geçiyorum.</span></p>

    <p class="duz-yaz1" xml:lang="tr"><span class="duz-yaz">1995 yılı mart ayının son haftası.</span></p>

    <p class="duz-yaz1" xml:lang="tr"><span class="duz-yaz">Karargâhtaki odasında Kundakçı Paşa anlatıyor:</span></p>

    <p class="duz-yaz1" xml:lang="tr"><span class="duz-yaz">“Geçen yıl örgüt çok büyük darbe yedi ve zayiat verdi. Morali bozuldu, çöküntüye girdi. Bu nedenle, kendi tabanına moral vermek için ‘1995 bizim yılımız olacak. Kurtarılmış bölgeler kuruyoruz. Sürgünde parlamentomuz falan olacak’ dedi. Ama yapamadı. 1995’e de biz girdik. Hem de çok iyi girdik. ‘Seni en güçlü yerinden vuracağız’ dedik ve vurduk. Bu operasyonla terör örgütünü psikolojik olarak da yıktık. Bizi bu hava şartlarında beklemiyordu.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan’la Diyarbakır’da sohbet ederken şunları söylüyor:</span></p>

    <p class="duz-yaz1" xml:lang="tr"><span class="duz-yaz">“Bu operasyon çok zarurîydi. ‘Olmasa da olur’ demek imkânsız. Terörist örgüt geçen yıl içeride çok büyük darbe yedi. Bir miktar militanını Kuzey Irak’a çekti. Göçe zorlamalarla da burada kendine göre ‘kurtarılmış bölgeler’ yaratmaya yöneldi. Kimse de PKK’ya ‘Ne işin var burada? Çek git!’ demiyordu. Ne Çekiç Güç’ü, ne de Talabanî ile Barzanî’si... Biz böyle bir operasyon yapmasak, PKK ayak tutacaktı Kuzey Irak’ta...”</span></p>

    <p class="duz-yaz1" xml:lang="tr"><span class="duz-yaz">Köklü çözüm neydi? Ünal Erkan’ın yanıtı:</span></p>

    <p class="duz-yaz1" xml:lang="tr"><span class="duz-yaz">“Irak’ın, Bağdat’ın gelip kendi toprağına sahip çıkması... Bu olmadığına göre, bizim bekleyecek halimiz yok. O yüzden Kuzey Irak’ta PKK’nın ayak tutmasını önlemek kaçınılmazdı. Bu müdahaleyi yapmasak, PKK bu bölgelerde nefeslenip içeri sızar, melanetini yapmaya devam ederdi. Demiyorum ki meselenin kökü dışarıda... Ama içerideki mücadelemiz bu durumdan olumsuz etkilenirdi.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Kuzey Irak’ı tutmak şart;</span></p>

    <p class="ara-spotlar" xml:lang="tr"><span class="bold-yaz">Cudi’de eylem yapıp</span></p>

    <p class="ara-spotlar-son-sat-r" xml:lang="tr"><span class="bold-yaz">buraya kaçıyor...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Tarih, 29 mart 1995</span></p>

    <p class="duz-yaz1" xml:lang="tr"><span class="italik-yaz">Sabah</span> <span class="duz-yaz">muhabiri Uğur Şefkat’le birlikte Diyarbakırlı Reşo’nun taksisine atlayıp Silopi’den yola koyulduk. Güneşli bir bahar sabahı erken saatte Habur sınır kapısından Kuzey Irak’a girdik. İngilizce ve Türkçe yazılı “Kürdistan’a hoş geldiniz!” tabelasının önünden geçip Zaho yoluna saptık.</span></p>

    <p class="duz-yaz1" xml:lang="tr"><span class="duz-yaz">İstikamet:</span></p>

    <p class="duz-yaz1" xml:lang="tr"><span class="duz-yaz">PKK’nın Kuzey Irak’taki başkenti diye bilinen Darkarajan.</span></p>

    <p class="duz-yaz1" xml:lang="tr"><span class="duz-yaz">Türk askeri tepeleri tutmuş. Tanklar, zırhlı kariyerler. Konvoy geçeceği için güvenlik görevi var. Askerlerin kolunda kırmızı beyaz pazubentler. Fotoğraf çekmek yasak! Dikkat ediyorum, rütbeler kapalı.</span></p>

    <p class="duz-yaz1" xml:lang="tr"><span class="duz-yaz">Savaş hali!</span></p>

    <p class="duz-yaz1" xml:lang="tr"><span class="duz-yaz">Rastladığım her askere nedense hep aynı soruyu sorarım:</span></p>

    <p class="duz-yaz1" xml:lang="tr"><span class="duz-yaz">“Memleket neresi?”</span></p>

    <p class="duz-yaz1" xml:lang="tr"><span class="duz-yaz">“Türkiye!”</span></p>

    <p class="duz-yaz1" xml:lang="tr"><span class="duz-yaz">“Nasıl?!” diye biraz şaşırarak tepki verince gülüyor:</span></p>

    <p class="duz-yaz1" xml:lang="tr"><span class="duz-yaz">“Burada öyle. Burası yabancı toprağı... Memleket ise Türkiye...”</span></p>

    <p class="duz-yaz1" xml:lang="tr"><span class="duz-yaz">Uzaktan bir gümbürtü kopuyor. Yerimden sıçrıyorum. Top sesini tanıyor komutan, “205’lik obüs, 35 kilometreden atar” diyor.</span></p>

    <p class="duz-yaz1" xml:lang="tr"><span class="duz-yaz">Yolu tanklar kesmiş. “Geçmek yasak!” diyor. Cebimden Hasan Kundakçı Paşa’nın Silopi’de bana verdiği, üstünde “Kendisine her türlü yardımı yapın!” yazılı ve imzalı kâğıdı gösteriyorum. “O Kundakçı Paşa’ysa, ben de Napolyon’um” diyor. Küçük Napolyon’u güç bela ikna edip yolumuza devam ediyoruz.</span></p>

    <p class="duz-yaz1" xml:lang="tr"><span class="duz-yaz">Tam karşımızda yüce dağlar!</span></p>

    <p class="duz-yaz1" xml:lang="tr"><span class="duz-yaz">Şirnak’tan tanıdığım tugay komutanı, karargâhını Darkarajan’da bir ilkokulda kurmuş. Dağların eteklerinde kurulmuş, ovaya, düzlüklere açılan bir kent Darkarajan. Dağların öbür tarafıysa Türkiye. Sınır, dağların tepesinden geçiyor. Ankara’daki bir İngiliz büyükelçisinin sözlerini hatırlıyorum:</span></p>

    <p class="duz-yaz1" xml:lang="tr"><span class="duz-yaz">“Siz sınırın biraz daha alttan, Musul ve Kerkük’ü de içine alacak şekilde çizilmesini istemiştiniz Lozan’da. Biz de biraz daha yukarıdan... (İngiliz diplomat nazik bir dille, Kürtlerin yaşadığı bölgeyi, yani bizim Güneydoğu’yu da içine alacak şekilde demeye getiriyor, HC.) Sonunda orta yolda anlaştık.”</span></p>

    <p class="duz-yaz1" xml:lang="tr"><span class="duz-yaz">Komutan bana dağların tepesini işaret ediyor ve “Allah kahretsin!” diye yakınarak söze giriyor:</span></p>

    <p class="duz-yaz1" xml:lang="tr"><span class="duz-yaz">“Bir yerde hudut yanlış çizilmiş. Tabiî hudut aslında buraları. Buralardan çizilmiş olsaydı, Türkiye güvenlik açısından rahat ederdi. Buraları kontrol etmek çok daha kolay. Dağların tepesinden geçen sınırı kontrol ise çok zor... ‘Yurtta sulh cihanda sulh!’ İyi güzel. Ama yıllar yılı komşularımız bizimle uğraşmışlar. Çomak sokmuşlar. Biz ise oturup onları seyretmişiz. Onlara pabucun pahalı olduğunu göstermekten hep kaçınmışız.”</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta başlatılan bu en büyük askerî operasyonla övünüyor komutan:</span></p>

    <p class="duz-yaz1" xml:lang="tr"><span class="duz-yaz">“Bir zırhlı tugayın gecenin on birinde sınırı geçip saat birden itibaren bütün alanı kontrol altına almış olması askerî bakımdan kolay iş değildir. Üstelik karartmalı geldik, yani farsız...”</span></p>

    <p class="duz-yaz1" xml:lang="tr"><span class="duz-yaz">İlginç, bir an durup ekliyor:</span></p>

    <p class="duz-yaz1" xml:lang="tr"><span class="duz-yaz">“Bizim içimizi karıştırmak isteyen komşularımız, özellikle Yunanistan görsün bakalım Türk ordusunu...”</span></p>

    <p class="duz-yaz1" xml:lang="tr"><span class="duz-yaz">Bu arada operasyonun maliyetiyle ilgili olarak basında çıkan haberlere tepki veriyor komutan. “İstiklale hiçbir şey değiştirilemez!” diyor.</span></p>

    <p class="duz-yaz1" xml:lang="tr"><span class="duz-yaz">Komutanın verdiği askerî araçla dağa tırmanıyoruz. 1 500 metre yükseklikteki Sindi Boğazı’na. PKK’nın bölgedeki en önemli kampının ve Türkiye’ye sızma noktasının bulunduğu topraklara. Özel kuvvetlerden bir subay, dorukları karlı dağlardan oluşan harikulade manzaranın önünde bana Sindi Boğazı’nı anlatıyor:</span></p>

    <p class="duz-yaz1" xml:lang="tr"><span class="duz-yaz">“Habur’dan gıda yüklü kamyon geliyor. Irak’tan, Suriye’den silah. Sindi Boğazı’nda toplanıyor. Şuraya bakın. Şahane bir piknik yeri. Meyve ağaçları, badem ağaçları... Ortasından su akıyor. Buralarda suyu gördün mü terörist aklına gelsin. Suyun olduğu yerde barınırlar. Şu gördüğün şelalenin yanındaki kocaman mağara da örgütün hastanesi... Bak, beyaz taşlarla işaretlenmiş alana. Orası da eğitim alanı... Batı istikametinde Patak-Kasruk ve Hamam boğazları gelir. Burası Türkiye’ye sızma yoludur. Örgüt buradan kamyonla terörist taşır. Karşı Hantur Dağı mağaraları, teröristin kullandığı...”</span></p>

    <p class="duz-yaz1" xml:lang="tr"><span class="duz-yaz">Zaho-Batufa yolu üstünde bir başka karargâhta bir başka generali dinliyorum. Sindi Boğazı ve kampını, doğuya doğru Şabaniye Boğazı. Snat, Pirbela Kampı. Daha doğuda Haftanin Kampı. Metine, Şivi, Duyan, Bote kampları diye diye 300 kilometrelik Irak sınırı boyunca İran’a kadar devam edip gidiyor PKK’nın ana yerleşim merkezleri...</span></p>

    <p class="duz-yaz1" xml:lang="tr"><span class="duz-yaz">Dağların tepesinden Sindi Boğazı’na bakınca, bugünlerde bir sorunun askeri niçin sinirlendirdiğini daha iyi anlıyorum. Soru şu:</span></p>

    <p class="duz-yaz1" xml:lang="tr"><span class="duz-yaz">Türkiye, Kuzey Irak’ta ne kadar kalacak?</span></p>

    <p class="duz-yaz1" xml:lang="tr"><span class="duz-yaz">Darkarajan’da, ilkokuldaki karargâhında komutan şöyle yanıtlıyor sorumu:</span></p>

    <p class="duz-yaz1" xml:lang="tr"><span class="duz-yaz">“Bu sorunun cevabı aslında bana ait değil. Siyasî bir soru bu. Kuzey Irak büyük bir alan. Askeri tespih tanesi gibi yan yana dizmeye kalkışsan da kolay kontrol edemezsin. Onun için kritik noktaları devamlı tutmak şart, hatta hayatî. Bizde, Cudi’de eylem yapıyor, sonra buralara kaçıveriyor. Hatta buradan kamyonla terörist sevk edebiliyor. Bu dağlarda üç dört boğaz var ki, buraları PKK’nın can damarları... Buraları tutunca, yine terörist gönderebilir. Ama bu sefer katır sırtında ikmal yapar, kamyonla değil. O zaman da dört beş kişiyi ancak iki gün doyurabilir. Bu boğazlarla birlikte Suriye-Irak hududundaki yedi sekiz kilometrelik şeridi, yani Dicle ile Hezil Çayı’nın buluştuğu ve Kerkük-Yumurtalık Petrol Boruhattı’nın geçtiği yeri sürekli olarak mutlaka kontrol altında tutmalıyız. PKK’nın bu can damarlarını tuttuk mu, onu içeride boğmak kolaylaşır.”</span></p>

    <p class="duz-yaz1" xml:lang="tr"><span class="duz-yaz">Sorumu biraz daha değiştirip tekrarladım:</span></p>

    <p class="duz-yaz1" xml:lang="tr"><span class="duz-yaz">“1992 sonbaharında Kuzey Irak’ta yine büyük bir operasyon yapılmıştı. PKK kampları dağıtılmış, Barzanî-Talabanî ikilisiyle sızmalara karşı bir düzen getirilmek istenmişti. Ancak bu düzen yürümedi. Sonraki yıllarda PKK yeniden yerleşti buralara. Operasyon boşa gitti bir bakıma... Şimdi aynı şey mi olacak? Olmaması için ne yapmak gerekiyor.”</span></p>

    <p class="duz-yaz1" xml:lang="tr"><span class="duz-yaz">Komutanın yanıtı:</span></p>

    <p class="duz-yaz1" xml:lang="tr"><span class="duz-yaz">“Şimdi arı kovanına çomağı soktuk. Dağıldılar panik içinde. Toparlanmaları zaman alır. Geçen sefer de böyle olmuştu. Zaman almıştı toparlanmaları. Bu sefer de öyle olur. Ama üç beş ay sonra yine buralarda toparlanabilirler. Sonra bomba yağdırsan da olmuyor. Can damarlarını kesmek şart. İçeride onları boğmak için buraları bundan sonra da sıkı tutmakta sonsuz yarar var.”</span></p>

    <p class="duz-yaz1" xml:lang="tr"><span class="duz-yaz">Yani Kuzey Irak’ta kalıcılık...</span></p>

    <p class="duz-yaz1" xml:lang="tr"><span class="duz-yaz">Kuzey Irak Operasyonu’nu gerçekleştiren askerî birlik ve komutanlar Güneydoğu’dan. Harekâtın boşa gitmemesi için üzerinde özellikle durdukları noktalara gelince: (1) Kuzey Irak’tan zamanından önce çıkmak hata olur. (2) Çıkarken de PKK’nın can damarı niteliğindeki bazı kritik boğaz ve yerlerin denetim altında tutulması şarttır.</span></p>

    <p class="duz-yaz1" xml:lang="tr"><span class="duz-yaz">Benim edindiğim izlenimler de bu doğrultuda. Türk askerini, güvenlik güçlerini Kuzey Irak’ta daha kalıcı bir dönem bekliyor.</span></p>

    <p class="duz-yaz1" xml:lang="tr"><span class="duz-yaz">Kuzey Irak’tan dönüş yolunda Cizre...</span></p>

    <p class="duz-yaz1" xml:lang="tr"><span class="duz-yaz">Kimlik kontrolü için duruyoruz bir karakolda. Aynı zamanda çay molası. Nöbetçi ere takılıyorum:</span></p>

    <p class="duz-yaz1" xml:lang="tr"><span class="duz-yaz">“Fişekler hakiki mi?”</span></p>

    <p class="duz-yaz1" xml:lang="tr"><span class="duz-yaz">Ciddiye alıyor sözümü:</span></p>

    <p class="duz-yaz1" xml:lang="tr"><span class="duz-yaz">“Burası batı mı gazeteci abi? Hiç buralarda boş fişeklikle dolaşılır mı?”</span></p>

    <p class="duz-yaz1" xml:lang="tr"><span class="duz-yaz">Cizre’ye hava kararırken giriyoruz. Kadıoğlu Oteli’ne yerleştikten sonra Sinan-3 lokantasının enfes paça çorbasını kaşıklamaya gidiyoruz. Uğur Şefkat çarşıdan geçerken üç yıl öncesini, 1992’nin kanlı Nevruzu’nda vurularak ölen gazeteci arkadaşı İzzet Kezer’i anımsıyor. “O günleri yaşadıktan sonra Cizre’nin bir daha böyle düzeleceği hiç aklıma gelmemişti” diyor.</span></p>

    <p class="duz-yaz1" xml:lang="tr"><span class="duz-yaz">Reşo da hatırlıyor o günleri:</span></p>

    <p class="duz-yaz1" xml:lang="tr"><span class="duz-yaz">“Akşam basınca el ayak çekilirdi. Herkes korkuyla evine kapanırdı.”</span></p>

    <p class="duz-yaz1" xml:lang="tr"><span class="duz-yaz">Gerçekten öyleydi iki üç yıl öncesi. Ben de biliyorum. Cizre’nin çıkışında kontrol noktası. Askerlerle ayaküstü sohbet. Yabancı gazetecilere bir ara konmuş olan Kuzey Irak’a giriş yasağından söz açılıyor. Nöbetçi astsubayın tepkisi ilginç. “Batı ne zaman bizim tarafımıza çalışmış ki!” diyor. Batı’ya, yabancılara dönük alerji, sivil olsun asker olsun tüm güvenlik güçlerinde dikkati çekiyor.</span></p>

    <p class="duz-yaz1" xml:lang="tr"><span class="duz-yaz">Her yerde aynı söylem kulaklara çalınıyor:</span></p>

    <p class="duz-yaz1" xml:lang="tr"><span class="duz-yaz">“Hani şu insan hakları davası var ya... Biz bu topraklarda kelle koltukta terörizme karşı mücadele veriyoruz. Onlar ise sözde insan haklarının peşindeler. Gerçekte öyle değil. Onların amacı çomak sokmak, bizi bölmek... Teröristlerle savaşı, Türk-Kürt kavgası gibi göstermek istiyorlar.”</span></p>

    <p class="duz-yaz1" xml:lang="tr"><span class="duz-yaz">Kuzey Irak’tan döndükten hemen sonra DYP-CHP koalisyon hükûmetinin başbakan yardımcısı ve Dışişleri bakanı Hikmet Çetin’le Londra’ya gitmiştim. Çetin, Kuzey Irak Operasyonu’nu İngiliz hükûmetine anlatacaktı. Başbakanlık’ın Ata uçağında Çetin’e sormuştum:</span></p>

    <p class="duz-yaz1" xml:lang="tr"><span class="duz-yaz">“Demokratikleşmeyi gerçekleştirmiş bir Türkiye’nin başbakan yardımcısı olarak böyle bir geziyi yapıyor olsaydın, elin daha güçlü olmaz mıydı?”</span></p>

    <p class="duz-yaz1" xml:lang="tr"><span class="duz-yaz">“Ona ne şüphe!” diye başladı söze Çetin, “Çok daha rahat gelirdim buralara. Kendimizi çok daha rahat anlatırdık. Üzerimizdeki baskılar çok daha hafif olurdu.”</span></p>

    <p class="duz-yaz1" xml:lang="tr"><span class="duz-yaz">Yılan hikâyesi!</span></p>

    <p class="ara-spotlar-ilk-sat-r" xml:lang="tr"><span class="bold-yaz">Hasan Kundakçı Paşa</span></p>

    <p class="ara-spotlar" xml:lang="tr"><span class="bold-yaz">anlatıyor:</span></p>

    <p class="ara-spotlar-son-sat-r" xml:lang="tr"><span class="bold-yaz">“Kahramanları unutmayın!”</span></p>

    <p class="duz-yaz1" xml:lang="tr"><span class="duz-yaz">Korgeneral Hasan Kundakçı.</span></p>

    <p class="duz-yaz1" xml:lang="tr"><span class="duz-yaz">1995 yılı mart ayındaki Kuzey Irak Operasyonu’nun komutanı.</span></p>

    <p class="duz-yaz1" xml:lang="tr"><span class="duz-yaz">O günlerde basın kendisine Körfez Savaşı’nın karadaki Amerikalı komutanı General Schwarzkopf’tan esinlenerek “Schwarzkopf Paşa” adını takmıştı. Boyu bosu, tıknazlığı, hafif göbeği ve sağ bacağından aşağı doğru sarkan büyük komando bıçağıyla o günlerde hep gazetelerin ve televizyonların manşetlerindeydi.</span></p>

    <p class="duz-yaz1" xml:lang="tr"><span class="duz-yaz">Hasan Paşa, PKK’nın Şemdinli ve Eruh baskınlarından birkaç ay sonra, 1984 yılı sonunda Güneydoğu’da görev yapmaya başlamış. 1986-1988 yılları arasında Özel Harp Dairesi (Kontrgerilla) başkanlığında bulunduktan bir süre sonra, Güneydoğu’nun en civcivli, en sıcak dönemi olan ve PKK’nın askerî açıdan belinin kırılmaya başladığı 1993-1995 ağustosları arasında Jandarma Asayiş Kolordu komutanı olarak Diyarbakır’a geri dönmüştü.</span></p>

    <p class="duz-yaz1" xml:lang="tr"><span class="duz-yaz">Bütün bu yıllarla ilgili olarak Hasan Kundakçı Paşa’yla kitabımı yazarken, 25 kasım 2002’de uzun bir konuşma yaptım. Ankara’da, General Lojmanları’ndaki evinde sohbet ederken bir yandan da eşinin nefis suböreklerini tavşan kanı çayların eşliğinde yemiştik. “Hep onun yanındaydım, hiç yalnız bırakmadım” demişti bir ara eşi, “Diyarbakır’daki zamanı hiç unutamam. Hele bir de şehit varsa o gün... Akşam eve gelir, ne yer ne içerdi. Ağzını bıçak açmaz, öyle simsiyah otururdu.”</span></p>

    <p class="duz-yaz1" xml:lang="tr"><span class="duz-yaz">Eşinin belki de beklemediği bu sözlerinden, belli etmek istemedi ama, Hasan Paşa’nın duygulandığını fark ettim. “Gördün mü o fidanları, o gençleri yan yana yerde yatarken, yüzlerine bakmaya kıyamazsın. Ama onlara kıyanların peşini hiç bırakmadım” demişti.</span></p>

    <p class="duz-yaz1" xml:lang="tr"><span class="duz-yaz">Hasan Kundakçı Paşa’nın ağzından sohbetimizin özeti:</span></p>

    <p class="duz-yaz1" xml:lang="tr"><span class="duz-yaz">“1984’ün 6 ağustosunda 3. Kolordu kurmay başkanıyken tuğgeneralliğe terfi ettim. On gün sonra Eruh ve Şemdinli baskınları oldu. 12 aralık 1984’te, Siirt’teki 70. Tugay’ın komutanı ve sıkıyönetim komutanı olarak bölgeye geldim. Eruh Siirt’in, Şemdinli Hakkâri’nin kazalarıydı. Aynı anda iki yere baskın yaptılar. Bir anda herkes ayağa kalktı. Olayın nereye gideceği hesaplanamadı. Güçlü birlikler gönderildi ateşi söndürmek için. Komandolar fırtına gibi girdi. Dağ taş demeden hevesle koşturdular. Baskı altına aldılar.</span></p>

    <p class="duz-yaz1" xml:lang="tr"><span class="duz-yaz">Sustu, sindi, yeraltına girdi.</span></p>

    <p class="duz-yaz1" xml:lang="tr"><span class="duz-yaz">Uygun zamanı bekledi. Başını kaldırmadı.</span></p>

    <p class="duz-yaz1" xml:lang="tr"><span class="duz-yaz">Kış geldi, asker gitti. Ben de 12 aralık 1984’te komutan oldum. Birlikler dağdan indi. Kar başladı. Kışlaya döndü asker. Zafiyet ne miydi? Teröristi tanımıyorlardı. Halk ise devletin gücünü gördü, devletin yanında kaldı. Oysa teröristler öyle sandılar ki, halk kendi yanlarına gelecek. Mao gibi dağdan, kırdan başlatacaklar, şehre hâkim olacaklarını sandılar. 1985 yazında halk devlete biraz daha destek sağladı. On-on iki grup yok edildi. Bu kayıplarla yeraltına indiler. Kuzey Irak’taki kamplara çekildiler.</span></p>

    <p class="duz-yaz1" xml:lang="tr"><span class="duz-yaz">1986’da yine küçük eylemler ve yeraltı...</span></p>

    <p class="duz-yaz1" xml:lang="tr"><span class="duz-yaz">1986 ve 1987’de yaptıkları değişikliklerle güçlendi PKK. Ekim 1986 sonunda terör örgütü, Üçüncü Kongre’sini yaptı. Önemli kararlar aldı. Kırsal alanda dağ örgütlerinin yetmediğini gördüler. Lojistik destek ve şehir birimlerinin, milislerin önemini anladılar. Uzun süreli çalışmaya başladılar. 1986 kışı boyunca vergi toplamak, asker toplamak ve şehir birimlerini oluşturmak için planlama yaptılar. 1987’nin mayıs, haziran aylarında, Mardin taraflarında Peçenek ve Pınarcık katliamlarıyla, Siirt’te Eruh’un Milan, Uludere’nin Işıkveren köyü katliamlarını yaptılar. Silahlı propagandaydı bu. Halka korku salıp ‘devletin değil, bizim yanımıza gelin’ mesajını vermek istediler.</span></p>

    <p class="duz-yaz1" xml:lang="tr"><span class="duz-yaz">1987’de sıkıyönetim kalktı, ‘olağanüstü hal’ geldi bölgeye. Terör örgütü 1990’a kadar şehir birimlerini bütün bölgeye yaydı. 1990, 1991’de, özellikle Körfez Savaşı’yla yayıldı örgüt. Müthiş bir propaganda gücüne ulaştı.</span></p>

    <p class="duz-yaz1" xml:lang="tr"><span class="duz-yaz">Ne mi yaptılar?</span></p>

    <p class="duz-yaz1" xml:lang="tr"><span class="duz-yaz">(1) 1991’de belediyeleri ele geçirdiler. Devletin belediyelere verdiği paralarla PKK’lı desteklendi. Devlet korucuya 5 milyon verirken, belediyeler PKK’lıları 10-13 milyon aylıkla işe yerleştirdi belediyelerde. (2) Cezaevlerine yöneldiler. Küçük kısmı ölü ele geçiriliyordu. Büyük kısmı hapishaneye konuyordu. Örgüt bunların konuşmaması ve yeniden eğitilmesi için cezaevlerine el koydu. Hapishaneler ‘PKK’nın üniversiteleri’ haline getirildi neredeyse... (3) Sokağı ele geçirdiler. Haraç toplamaya başladılar. Dağdan Şemdin Sakık haberi saldı mı, beş dakika içinde Diyarbakır çarşısında kepenkler iniyordu. ‘Dört beş bin kişi toplansın, şu şu sloganlar atılsın’ dendi mi bütün emirler anında yerine getiriliyordu. Eczanelerden dağ için ilaç toplanıyordu; haraç, vergi toplanıyor, büyük bir propaganda faaliyeti yürütülüyordu.</span></p>

    <p class="duz-yaz1" xml:lang="tr"><span class="duz-yaz">Korucuların dağdakilerden ödü kopmaya başladı.</span></p>

    <p class="duz-yaz1" xml:lang="tr"><span class="duz-yaz">Bu süreçte iki tarih çok önemlidir.</span></p>

    <p class="duz-yaz1" xml:lang="tr"><span class="duz-yaz">Biri, 2 ağustos 1990, yani Saddam’ın Kuveyt’i işgali. Ve 1991 yılı ocak ayında Irak’a karşı Körfez Savaşı... Böylece PKK Türkiye’de ikinci plana düştü. Bütün dikkatler yanı başımızdaki savaşa çevrildi. Bütün askerî hazırlıklar buna döndü ister istemez. PKK rahatladı. Ayrıca Kuzey Irak’ta kocaman bir otorite boşluğu ortaya çıktı.</span></p>

    <p class="duz-yaz1" xml:lang="tr"><span class="duz-yaz">PKK’nın ikinci büyük rahatlamasına gelince...</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta altı yedi tümene yetecek kadar silah bırakıp kaçtı Irak askeri. Böylece müthiş bir silah kaynağına kavuştu PKK. Eskiden neredeyse silahlarının numarasına kadar bilirdik. Sonra ellerindeki silah sayısı on beş-yirmi misline çıktı. Bu onları çıldırttı. Hiç beklemiyorlardı bu kadar silahı...</span></p>

    <p class="duz-yaz1" xml:lang="tr"><span class="duz-yaz">3 mart 1991’de Irak teslim oldu, ateşkes imzalandı. Güneyde Şiîler, kuzeyde Kürtler isyan etti. Saddam’ın Cumhuriyet Muhafızları kuzeye, Kürtlerin üstüne geldi. İkinci bir Halepçe korkusuyla Kürtler bize doğru kaçmaya başladı. 500 bin kişilik bir göç... Mecbur kaldık, içeri aldık. Her işi gücü bıraktık, bununla uğraştık. PKK bundan da yararlandı. Bize bitişik bölgede, kendine ‘kurtarılmış bölge’ yarattı. Silopi’nin güneyinden doğuya doğru Kuzey Irak’ta, Sinat, Haftanin, Habur ağzı, Metina, Mezikarya Dere, Hakurk... Geldi buralara yerleşti. Bizim sınırlarımızın içinde yaratamadığı kurtarılmış bölgeleri buralarda yarattı, Körfez Savaşı’nın Kuzey Irak’ta doğurduğu otorite boşluğunda. Eğitimini, dinlenmesini vs. daha rahat koşullarda yapmaya başladı.</span></p>

    <p class="duz-yaz1" xml:lang="tr"><span class="duz-yaz">Körfez Savaşı sonrası bir avantaj daha yakaladı PKK. Sovyetler Birliği 1991 sonuna doğru dağıldı, tarihe karıştı. Parasız kalan Rus askerleri, Kuzey Irak’taki Zaho’nun, Dohuk’un pazarlarına kadar geldiler ve silahlarını, Bahtiyar Paşa’nın şehit edildiği Kanas’larını on paraya sattılar. Mükemmel silahlardı. Ruslardan gündüz ve gece gözetleme cihazları aldılar. Gördün mü vurursun.</span></p>

    <p class="duz-yaz1" xml:lang="tr"><span class="duz-yaz">Silaha kavuştu. Vergi topluyor. Asker topluyor. Parası oldu. İstihbarat gelmeye başladı. Uyuşturucu trafiğine el koydu. Eğitim için Kuzey Irak’ta kurtarılmış bölgesi oldu.</span></p>

    <p class="duz-yaz1" xml:lang="tr"><span class="duz-yaz">İşimiz zorlaştı!</span></p>

    <p class="duz-yaz1" xml:lang="tr"><span class="duz-yaz">1992-1993’te iletişim sistemi bizden iyiydi. 1992 yılı sonunda kurmuş, 1993’te çalıştırmaya başlamıştı. Biz daha sonra terör örgütünden daha iyisini kurduk. Ayrıca Kuzey Irak’a NGO’lar, yabancı sivil toplum kuruluşları geldi. Bunlar çok cesaret verdiler PKK’ya. Dış dünyayla ilişkilerini kurdular. Gözlerini açtılar. Dışarıyla iletişimlerini sağladılar.</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta eğittiklerini Türkiye’ye soktu terör örgütü. Psikolojik üstünlük, durum üstünlüğü sağladılar. Hakkâri’de korucuların büyük bir kısmı, silahlarını tugayın önüne bırakıp batıya kaçtı, “Bunlar öldürecek bizleri” diye... Fazla sesimizi çıkartmadık.</span></p>

    <p class="duz-yaz1" xml:lang="tr"><span class="duz-yaz">Bu arada Özal’ın “Kanımda Kürt kanı var” gibi sözleri, Demirel’in “Kürt realitesi” demesi, bunlar da moral bozucuydu. Kararlılığı olumsuz etkiledi. “O zaman ben ne diye savaşıyorum ki?” mırıldanmaları başladı. Durum üstünlüğünün teröriste geçtiği bir dönem yaşandı 1990-1993 arası...</span></p>

    <p class="duz-yaz1" xml:lang="tr"><span class="duz-yaz">1991 yılında, Leyla Zana’nın Meclis’te Kürtçe yemin olayı, büyük bir kışkırtmaydı.</span></p>

    <p class="duz-yaz1" xml:lang="tr"><span class="duz-yaz">Düşündüler ki:</span></p>

    <p class="duz-yaz1" xml:lang="tr"><span class="duz-yaz">Güç var, para var, silah var, biz artık ordulaştık!</span></p>

    <p class="duz-yaz1" xml:lang="tr"><span class="duz-yaz">Bunun üzerine ‘halk hareketine geçişi’, serhildanlara geçiş denemesine karar verdiler. Bunun için 21 mart 1992 Nevruzu’nu tarih olarak seçtiler. Yer olarak da Şirnak’ı, Cizre’yi...</span></p>

    <p class="duz-yaz1" xml:lang="tr"><span class="duz-yaz">Ama başaramadılar.</span></p>

    <p class="duz-yaz1" xml:lang="tr"><span class="duz-yaz">Büyük darbe yediler 1992 Nevruzu’nda...</span></p>

    <p class="duz-yaz1" xml:lang="tr"><span class="duz-yaz">1992’nin ekim ayı sonunda Kuzey Irak’a girildi. Silah ve terörist ele geçirildi. Barzanî ve Talabanî’ye teslim ettik. Birkaç gün sonra serbest bırakıldılar. Terör örgütü fazla bir şey kaybetmedi. 1993 başı ateşkes ilan etti terör örgütü... Bizimkiler de fazla üzerlerine gitmedi. 25 mayıs 1993’te 33 er, 33 askerimiz Bingöl’de arabadan indirilip kurşuna dizildi, şehit edildi. Şehit eden gruptan 60-70’ini sonra temizledik. PKK kendine çok güvendiği için bozdu ateşkesi. Arka arkaya saldırı eylemlerinde çok sayıda şehit vermeye başladık.</span></p>

    <p class="duz-yaz1" xml:lang="tr"><span class="duz-yaz">6 ağustos 1993’te, 14 ağustos 1995’e kadar Jandarma Asayiş Kolordu komutanı olarak görev yapacağım Diyarbakır’a geldim. Kaynıyordu Diyarbakır. Terör örgütünün gemi azıya aldığı çok kritik bir dönemdi. Türk Silahlı Kuvvetleri, Türk güvenlik güçleri için çok çetin bir dönemdi.</span></p>

    <p class="duz-yaz1" xml:lang="tr"><span class="duz-yaz">1993’ün ekim-kasımında Öcalan’ın bir emri vardı, ‘Gabar’da KUM’u toplayacağız!’ diye. Yani ‘Kürt Ulusal Meclisi’ni. Vekiller gelecek Gabar Dağı’na ve meclisleri toplanacak. Biz üç dört yerden birden girdik Gabar’a. Cudi Dağı, Gabar Dağı ve Şirnak, bir tarafta da Cizre ve Nusaybin... Kasrik Boğazı geçer aradan... Bir tarafı Irak, bir tarafı Suriye’dir.</span></p>

    <p class="duz-yaz1" xml:lang="tr"><span class="duz-yaz">1993 Stratejisi, önlemler paketi şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">(1) Bu tarihe kadar tehdit önceliği Batı’daydı (yani Yunanistan, HC). Bu öncelik Doğu’ya, Güneydoğu’ya verildi.</span></p>

    <p class="duz-yaz1" xml:lang="tr"><span class="duz-yaz">(2) Personel, birlik sayısı artırıldı. Esas vurucu unsur olan komandolar yüzde 25 artırıldı. Bölgeye ‘seçkinler’ geldi.</span></p>

    <p class="duz-yaz1" xml:lang="tr"><span class="duz-yaz">(3) İstihbarat ağı kuruldu. MİT güçlendirildi. Eleman sayısı artırıldı. Bu bakımdan askerî istihbarat okulları da çalıştırıldı.</span></p>

    <p class="duz-yaz1" xml:lang="tr"><span class="duz-yaz">(4) En önemlisi şuydu: bu zamana kadar PKK, ‘Gece benim, gündüz senin!’ diyordu. Yüzde elli, yüzde elli... Biz gece silahını terör örgütünün elinden aldık. Kore’de gece sızmaları yapardık. Ben ayrıca Afyon’da çocukluğumda çobanlık yapmıştım. Gece de güderdik sürüyü. Gözlerim geceye alışıktı. Bir de kış harekâtı yapmaya başladık. O zamana kadar kasım ayı sonu itibariyle herkes birbirine ‘bye bye’ derdi. Kar aniden bastırır, dağlarda eksi 35-40 derece soğuk olurdu. Sarıkamış’ı yaşamış bir ordu... Kış giysisi pahalı ama bu devlet yaptırdı. Gece harekâtıyla kış harekâtı teröristlerin belini büktü. Oysa daha önce kış geceleri inine çekilir, rahat rahat baharı, yazı planlar düşünürdü günler boyu... Kış harekâtıyla bunu bozduk.</span></p>

    <p class="duz-yaz1" xml:lang="tr"><span class="duz-yaz">(5) Her türlü silah, araç gereç alındı. Almanya’daki Doğu Alman, komünist tehdidi ortadan kalkınca Amerikan tankları geldi oradan. Modernize edildiler, böylece tugaylar Suriye’ye karşı güçlendirildi. Kanas’lar, keskin nişancı tüfekleri... Bin metreden at vur! Helikopterler alındı, Sikorsky’ler... Gece ve gündüz görüş cihazları. Beş adet Nikon dürbün... 5-7-8-10 kilometreyi görebilirsin gece ve gündüz. Sızmaya gelenleri gördün mü, kucağa düşerler! ‘Cudi Dağı’nı daha vuramadın’ demişti komutanım, Aydın İlter Paşa. ‘Bu dürbünlerle güç komutanım’ diye cevap vermiştim. Almanya’dan getirmişti Nikon dürbünlerden bir örnek... Sonra kestirme cihazları geldi, Amerikalıların verdiği. Evvelce MİT’inkiler vardı, beş on kilometre hata payı vardı. Yeni cihazlarla teröristin bulunduğu yeri en az hatayla, beş on metreyle tespit edersin. Bu çok önemlidir. Vurmak için gidersin, bir de bakarsın yoklar. Boşa çıkarsın. Bu en moral bozucu bir şeydir. Vurmak için gider ama pusu yersin! Boşa çıkmazsa coşarsın... Bir de GPS’ler, ‘ground positioning system’ler geldi. Dağda kendi bulunduğun yeri sıfır hatayla bulursun. Gece harekâtında eğer yerini kaybedersen, teröristin kucağına düşersin... Bu sayede geceleri binlerce operasyon yaptık. Sonra BTR zırhlı araçları geldi. 14,5’luk topu vardır, hızlı gider. PKK bizi yollara çıkartmak istemedi. Yol kontrolünü böyle aldık.</span></p>

    <p class="duz-yaz1" xml:lang="tr"><span class="duz-yaz">(6) Zamanla alan üstünlüğü geldi, kritik alanların elde tutulması... Öncelik Diyarbakır’ın kuzeyi Lice-Kulp-Genç üçgeni... Muş’un güneyindeki Şenyayla’ya kadar uzanır. 22 ekim 1993’te Şemdin Sakık kuvvetlerini ele geçiriyorduk. Şenyayla’yı üç yerden kuşattık. Lice’de Tuğgeneral Bahtiyar Aydın Paşa şehit oldu.</span></p>

    <p class="duz-yaz1" xml:lang="tr"><span class="duz-yaz">(7) 1993 sonuna kadar bütün bölgelere girdik. Diyarbakır’ın kuzeyi, Şirnak, Tunceli... Ve bölge halkının devletin lehine dönmeye başlaması... Önce Diyarbakır’da bunu görmeye başladık. 1994’te Gabar Dağı, Yassı Dağı, Cacı Dağı, Herekol, Besler Dağı’nda Kel Mehmet’e, Tanin Tanin’e girildi. 19 temmuz 1994’te Cudi’ye tam girildi. Güneydoğu’da 1994 yazında bütün kontrol kuruldu. 1993-1994’te 8 bin küsur terörist öldürüldü. Çok büyük gruplar temizlendi 1994’ün şubat ve haziran ayları arasında. Yurtiçinde kontrol kuruldu, üstünlük sağlandı. Bu arada DEP’in kapatılması da 1993 Stratejisi’nin içinde sayılırdı.</span></p>

    <p class="duz-yaz1" xml:lang="tr"><span class="duz-yaz">(8) Arkasından 1995 yılı mart ayında 35 bin kişiyle Kuzey Irak’a, PKK’nın ‘kurtarılmış bölgeleri’ne girildi. Baskın tarzıyla girdik. Gece harekâtıyla, baskın tarzında ve sızmalarla girdik. Çıkarken de baskın tarzında çıktık. Sabah gelip bir de baktılar kimseler kalmamış... Örnek bir harekâttı. Türk askeri şimdi Kuzey Irak’ı avucunun içi gibi bilir. PKK, 1995 yılı yazında çok kan kaybetti. Morali dibe vurdu. Şehir birimleri, dağdaki unsurlara dayanarak etkili olurdu. Bu bağ kesilince, şehirlerde de eski etkisini kaybetti.</span></p>

    <p class="duz-yaz1" xml:lang="tr"><span class="duz-yaz">(9) Türk askeri mertçe mücadele etti. Hep suçluyu aradı. Suçluyla suçsuzu ayırt etti. 5 400 şehit verdik Güneydoğu’da. Subay, er, polis, öğretmen, korucu... 6 bin bölge halkından kayıp... 23 bin civarında PKK’lı...</span></p>

    <p class="duz-yaz1" xml:lang="tr"><span class="duz-yaz">Kahramanları unutmayın!</span></p>

    <p class="duz-yaz1" xml:lang="tr"><span class="duz-yaz">1993 yılı sonuydu. Şirnak’ta bir gece çatışmasında iki kolunu ve iki bacağını kaybetmişti er S.C. ... Diyarbakır Askerî Hastanesi’nde yatıyordu. Devrin başbakanı Çiller, gaziyi hastanede görünce, dayanamadı, ağlamaya başladı. Kahraman gazi, ‘Ağlamayın başbakanım, lütfen ağlamayın. Ben iki kolumu ve iki bacağımı bu vatan ve millet için verdim. Çok mudur? Pek çok arkadaşım canlarını verdiler. Yeter ki vatan sağ olsun!’ demişti.</span></p>

    <p class="duz-yaz1" xml:lang="tr"><span class="duz-yaz">Kahramanları unutmamak lazım.”</span></p>

    <p class="duz-yaz1" xml:lang="tr"><span class="duz-yaz">Hasan Kundakçı Paşa’nın ağzından “1993 Stratejisi”nin öyküsü...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Venedik’te PKK, Büyük</span></p>

    <p class="ara-spotlar" xml:lang="tr"><span class="bold-yaz">Kanal’da insan hakları</span></p>

    <p class="ara-spotlar-son-sat-r" xml:lang="tr"><span class="bold-yaz">emperyalizmi</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Venedik, 17 eylül 1995</span></p>

    <p class="duz-yaz1" xml:lang="tr"><span class="duz-yaz">Palazzo Labia’da yuvarlak masa konferansı.</span></p>

    <p class="duz-yaz1" xml:lang="tr"><span class="duz-yaz">Türkiye dahil dünyadaki etnik sorunlar, ayrılıkçı hareketler...</span></p>

    <p class="duz-yaz1" xml:lang="tr"><span class="duz-yaz">Tabiî PKK...</span></p>

    <p class="duz-yaz1" xml:lang="tr"><span class="duz-yaz">Büyük Kanal’ın üstündeki Labia Sarayı 1600’lerin başında çok zengin bir Katalan tüccar tarafından inşa ettirilmiş. Zenginliği o kadar dillere destanmış ki, sarayındaki her ziyafet sonrasında som altından tabak bıçak takımları büyük bir tantanayla kanala atılırmış. Ama bir söylentiye göre ertesi sabah balıkçı ağlarıyla altın sofra takımları toplanırmış... Tavanlar, duvarlar, yerler öylesine işlenmiş ki insan gözlerini alamıyor. Renk cümbüşü resimler, freskler, duvar halıları, mermere can vermiş ustalık örnekleri...</span></p>

    <p class="duz-yaz1" xml:lang="tr"><span class="duz-yaz">Hiç böyle bir yerde konferans yapılır mı?</span></p>

    <p class="duz-yaz1" xml:lang="tr"><span class="duz-yaz">Böylesine süzme bir sanatsal zenginliğin içinde insan her daim etrafı seyre dalabiliyor. Konsantre olmak güç. Konuşma sırası, Bernard Kouchner’de. Cumhurbaşkanı Mitterrand döneminde bir süre İnsan Hakları Bakanlığı koltuğunda oturmuştu Fransa’da. İnsanî Hareket Derneği’nin başkanlığını yapan Kouchner’in tebliği, “Hoşgörüsüzlük: Yeni Demirperde!” başlığını taşıyor. Fransız siyaset adamı sözü Cezayir’e getiriyor. Hitler’in de seçim sandığından çıktığını, fakat sonra diktasını kurduğuna işaret ediyor. Sonraki sorusu da sır değil: “Aynı şey Cezayir’de olabilir miydi?” Sorunun tarzı ve soruluş üslubu öyle ki, İslamcı Cephe’yi seçim yoluyla iktidara gelmekten alıkoyan Cezayir ordusunun darbesini diplomatik bir dille onaylıyor. “İnsan hakları emperyalizmi” kavramını işliyor. İnsan haklarını korumak için gerektiğinde askerî müdahalede bulunmak üzere Birleşmiş Milletler şemsiyesi altında “Beyaz miğferli insan hakları ordusu”nun kurulabileceğinden söz ediyor.</span></p>

    <p class="duz-yaz1" xml:lang="tr"><span class="duz-yaz">Hava sıcak. Açık pencerelerden bir gondolcunun akordeon eşliğindeki gür ve neşeli sesi bir anda konferans salonunda patlayınca, herkesi bir gülme krizi tutuyor.</span></p>

    <p class="duz-yaz1" xml:lang="tr"><span class="duz-yaz">Sarayın önündeki taş meydan cıvıl cıvıl. Gencecik kızlar gitarcının çevresinde halka olmuş dans ediyor. Genç adam bir yandan gitarını çalıyor. Ağzındaki mızıkayı üflüyor. Ayağına tef benzeri bir çalgıyı bağlamış, onunla da tempo tutuyor. Dört kol çengi! Çevreye dalga dalga neşe yayıyor, yaşama sevinci aşılıyor.</span></p>

    <p class="duz-yaz1" xml:lang="tr"><span class="duz-yaz">Böylesine güzelliklerin ortasında insanlar birbirlerine ne diye, hangi akla hizmet acı çektirirler? Canavarlaşırlar? Bu sorular, birkaç kanal ötede ancak tek bir kişinin güçbela geçebileceği genişlikteki sokaktan Avrupa’nın en eski Yahudi gettosuna girerken ister istemez insanın aklına takılıyor. İspanya’dan kaçan Yahudiler buraya ilk defa XV. yüzyılın sonunda gelmişler. İkinci Dünya Savaşı öncesinde elli bin civarındaymış Venedik gettosunun nüfusu.</span></p>

    <p class="duz-yaz1" xml:lang="tr"><span class="duz-yaz">Şimdi sayıları beş yüz bile değil!</span></p>

    <p class="duz-yaz1" xml:lang="tr"><span class="duz-yaz">Getto ahalisinin acı öyküsü meydandaki ulu çınarın dibindeki kırmızı tuğladan bir duvarın üstüne işlenmiş. Yaşanan acı simsiyah bir kabartmayla tasvir edilmiş. Simsiyah vagonlar... Etrafında insanı irkilten miğferleriyle Hitler’in askerleri... İte kaka, balık istifi doldurulan simsiyah vagonlar... Lokomotifin bacasından yükselen simsiyah duman... Gaz odalarından çıkan dumanlar gibi... Yarım yüzyıl önce binlerce Yahudi’nin ölüm yolculuğu böyle başlamış.</span></p>

    <p class="duz-yaz1" xml:lang="tr"><span class="duz-yaz">Kabartmanın altında bir not:</span></p>

    <p class="duz-yaz1" xml:lang="tr"><span class="duz-yaz">“Hiçbir şey sizin ölümünüzü hafızalarımızdan silemez. Sizin mezarınız, bizim hafızalarımızdır.”</span></p>

    <p class="duz-yaz1" xml:lang="tr"><span class="duz-yaz">Altında “Venedik halkı” imzası var. Kim bilir, belki de bu anıt Venedikli’nin kendi vicdanıyla hesaplaşmasının bir ürünüdür. Gettonun meydanında çocuklar top oynuyor. Hava o kadar güzel ki. Venedik’in güzelliği insanın nefesini öylesine kesiyor ki. Yarım yüzyıl önce de bu güzellikler vardı. Çocuklar yine cıvıl cıvıl oynuyor, taş avluda güvercinler yine oynaşıyordu güneş altında. Ama Hitler’in askerleri insanları kara trenlere doldurup ölüm kamplarına gönderebiliyordu. Venedik’te böylesine güzelliklerin içinde cehennemi yaratıyor, yaşatıyorlardı.</span></p>

    <p class="duz-yaz1" xml:lang="tr"><span class="duz-yaz">Ne adına?</span></p>

    <p class="duz-yaz1" xml:lang="tr"><span class="duz-yaz">Irk, milliyet, ideoloji, dil, din adına mı?</span></p>

    <p class="duz-yaz1" xml:lang="tr"><span class="duz-yaz">İnsanlıktan daha üstün “değerler” olabilir miydi ki?..</span></p>

    <p class="duz-yaz1" xml:lang="tr"><span class="duz-yaz">Nazizmden bu yana yarım yüzyıl geçti. Venedik gettosu bugün, 1995’in eylül ayında neşeli turistlerin mekânı artık. Ama Venedik’e kuş uçuşu mesafede, Adriya Denizi’nin öbür yakasında Bosna cehenneminin ateşleri yanmaya devam ediyor. Bir ay önce o topraklarda iki hafta dolaştım. Bihaç’ı, Mostar’ı gördüm. İgman Dağı’ndan Saraybosna’ya indim. Avrupa’nın göbeğinde cehennem ateşinin nasıl yandığını gözlerimle gördüm. Milliyetçiliğin, ırkçılığın barbarlığına, kâbusuna tanık oldum.</span></p>

    <p class="duz-yaz1" xml:lang="tr"><span class="duz-yaz">Yaşlı kıta hâlâ tam akıllanabilmiş değil.</span></p>

    <p class="duz-yaz1" xml:lang="tr"><span class="duz-yaz">Eski bir komünist olan Venedik’in Belediye başkanı Cacciari’nin konuşması ilginç:</span></p>

    <p class="duz-yaz1" xml:lang="tr"><span class="duz-yaz">Hoşgörü kavramını sloganlaştırmanın altında yatan tehlike... Ne güzel, bir belediye başkanından böyle bir konuşma. Darısı başımıza! Belediye başkanı, içi boşalan güzel kavramların pratikte hiçbir işe yaramayacağını anlatıyor.</span></p>

    <p class="duz-yaz1" xml:lang="tr"><span class="duz-yaz">Otuz kişi tartışıyoruz. Yirmi bir tebliğ sunuluyor. Türkiye, Kürt sorunu ve PKK... Orta Avrupa’da Macar azınlıkları ve yarattıkları sorunlar... Rusya ve Kafkasya’daki etnik kavgalar... Tabiî Çeçen sorunu, Azerî-Ermeni çatışması... İspanya’da Basklar ve Katalanlar... Amerikan ulusunu yaratan “eritme potası” (melting pot) modeline dönük eleştiriler ve karşı eleştiriler... Diplomatı, gazetecisi, aydını, politikacısı hem konuşuyor, hem düşündürtüyor. Zıt fikirler bazen havayı elektriklendiriyor ama kimse kimseye sesini yükseltmiyor. Bir zamanlarki çekiciliğini kaybetmiş, modası bayağı geçmiş bir hak: “kendi kaderini tayin hakkı...” Dikkat ediyorum, savunanı pek kalmamış... Etnik, kültürel kimlikleri inkâr etmek kadar, bunları çok fazla vurgulamanın da toplumsal barış açısından tehlike oluşturduğu yaygın biçimde kabul görüyor. Değişik etnik kökenlerden gelen, din ve inançları farklı insanların bir arada yaşadıkları toplumlarda “ayrılma” noktalarından çok, “birleşme” noktaları daha çok rağbet görüyor.</span></p>

    <p class="duz-yaz1" xml:lang="tr"><span class="duz-yaz">Burada “Bosna etkisi”nden söz edilebilir.</span></p>

    <p class="duz-yaz1" xml:lang="tr"><span class="duz-yaz">Bir ülkenin toprak bütünlüğünü bozmaya, sınırlarını değiştirmeye yönelik “ayrılıkçı hareketler” –hele bir de şiddet ve teröre başvuruyorlarsa– tu kaka olmuş durumdalar. İlle de savunulmayanlar arasında artık “federasyon” da yerini almış. “Kolektif” haklardan çok “bireysel” haklar ön plana çıkmaya başlamış. Herkes için, hangi etnik kökenden olursa olsun kimseye, hiçbir gruba ayrıcalık tanımaksızın demokrasi çıtasının yükseltilmesini, siyasal katılımın genişletilmesini ve merkeziyetçiliğin zayıflatılıp yerel yönetimlerin güçlendirilmesini öngören, “üniter devlet” çerçevesindeki demokratik çözümlerin –kendi tebliğimde de bu görüşü savundum– makul karşılandığı bir dönem açılmış...</span></p>

    <p class="duz-yaz1" xml:lang="tr"><span class="duz-yaz">Yakın geçmişte böyle değildi.</span></p>

    <p class="duz-yaz1" xml:lang="tr"><span class="duz-yaz">1980’lerin başından itibaren neredeyse her yıl katıldığım böylesi konferanslarda, her sorun için geçerli addedilen birtakım sözde evrensel modeller takılmış plak gibi tekrarlanıp dururdu. Bir zihin tembelliği içinde, her sorunun kendine özgü karmaşık doğası fazla hesaba katılmadan sloganımsı tavırlar sergilenirdi. Self-determinasyon, federasyon genel geçer klişeler halinde dile getirilirdi. “Milliyetçi” çözümler fazla revaçtaydı.</span></p>

    <p class="duz-yaz1" xml:lang="tr"><span class="duz-yaz">Bu hava değişmeye başlamış.</span></p>

    <p class="duz-yaz1" xml:lang="tr"><span class="duz-yaz">Kesin çözümler önermeden önce, her sorunun kendi karmaşık yapısı içinde özenle ele alınması gerektiği teslim ediliyor. O yüzden hep “Bosna sonrası” dönemden söz ediliyor. Bosna’da yaşanmakta olan insanlık dramı, Venedik’teki Palazzo Labia Kültür Merkezi gibi platformlarda düşünen beyinleri “daha sorumlu düşünmeye” sevk etmiş anlaşılan... Onun için de, “Türkiye’nin doğusunda PKK’nın ayrılıkçı taleplerine gösterilecek desteğin, Türkiye’nin batısında kanlı olaylar yaratabileceği, Türk ile Kürt’ün uyumunu bozabileceği” benim tebliğimde belirtildiği vakit, yakın geçmiş çok daha fazla anlayışla karşılanıyor. Bu sözlerle, yaşanan Bosna dramı bir araya getirildiği zaman neyin anlatılmak istendiği daha iyi kavranıyor.</span></p>

    <p class="duz-yaz1" xml:lang="tr"><span class="duz-yaz">Ama bir nokta var ki hiç değişmiyor, hiç yanlış anlaşılmıyor:</span></p>

    <p class="duz-yaz1" xml:lang="tr"><span class="duz-yaz">Demokrasi ve insan hakları...</span></p>

    <p class="duz-yaz1" xml:lang="tr"><span class="duz-yaz">Türkiye’nin terörle mücadelesi haklı görülürken, PKK’ya sempati duyulmazken, aynı zamanda atılması gereken adımların altı her fırsatta çiziliyor.</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">Değişik etnik kökenden gelen insanların kendi anadillerinde yayın yapan –özel– radyo ve televizyonlara sahip olabilmeleri... Kendi ana dillerinde öğretim yapan –özel– okul ya da kurs açabilmeleri... Kendi kimlikleriyle siyasal faaliyet yürütebilmeleri... Kendi kültürel kimliklerini korumak ve geliştirmek için vakıf vesaire açabilmeleri... Bu adımların üniter, tek devlet yapısı içinde ve kolektif değil bireysel haklar çerçevesinde atılabileceği –haklı olarak– savunuluyor.</span></p>

    <p class="duz-yaz1" xml:lang="tr"><span class="duz-yaz">Bernard Kouchner’le sohbet ederken şöyle diyor:</span></p>

    <p class="duz-yaz1" xml:lang="tr"><span class="duz-yaz">“Türkiye, Avrupa’dan dışlanamaz. Bu Avrupa’nın da çıkarına değildir, Türkiye’nin de. Türkiye’de demokrasiyi tek bir konuya endekslemenin hata olduğunu ben de biliyorum. Mesela Terörle Mücadele Yasası’nın 8. maddesine... Ama bu konuyu gündeme getiren de kendi başbakanınız, Bayan Çiller oldu. Şimdi de verdiğiniz sözü tutmuyorsunuz. Bunun gibi DEP’i kapatmak, DEP’li milletvekillerini hapse atmak büyük hataydı. Türkiye bölünme paranoyasından kurtulmalı. Kimsenin Türkiye’yi bölmek falan istediği yok. Ama demokrasi ve insan haklarının gereğini de Türkiye artık yapmalı.”</span></p>

    <p class="duz-yaz1" xml:lang="tr"><span class="duz-yaz">Kafaların içindeki demirperdeler yıkılmadan insanlığın acıları bitmeyecek. İnsanların aklını sloganlardan kurtarmak bir numaralı görev olmalı. Beynimizi sloganların emrine vermekten kaçınalım.</span></p>

    <p class="duz-yaz1" xml:lang="tr"><span class="duz-yaz">Tutsak akıllar var oldukça, ne yapsak boş!</span></p>

    <p class="ara-spotlar-ilk-sat-r" xml:lang="tr"><span class="bold-yaz">Rialto Köprüsü’nde PKK</span></p>

    <p class="ara-spotlar-son-sat-r" xml:lang="tr"><span class="bold-yaz">notuyla MİT başkanı...</span></p>

    <p class="duz-yaz1" xml:lang="tr"><span class="duz-yaz">Venedik’te, Büyük Kanal’da, Rialto Köprüsü’nün dibinde şirin bir kahvede, bir bardak Chianti şarabının eşliğinde ertesi günkü yazım için not alıyorum.</span></p>

    <p class="duz-yaz1" xml:lang="tr"><span class="duz-yaz">Konuşanı çok ama düşüneni az bir Türkiye’de yaşıyoruz.</span></p>

    <p class="duz-yaz1" xml:lang="tr"><span class="duz-yaz">Konuşan Türkiye ama “düşünen Türkiye” değil!</span></p>

    <p class="duz-yaz1" xml:lang="tr"><span class="duz-yaz">Torna tezgâhından çıkmış gibi “tek tip” düşünenin ağır bastığı bir Türkiye bu. Farklı düşüneni, aykırı düşüneni sevmeyen bir Türkiye bu. Aykırı düşüneni, farklı düşüneni hâlâ cezalandırabilen bir Türkiye bu. Herkesin “devlet gibi” düşünmesini isteyen bir Türkiye bu. Herkesin “kendisi gibi” düşünmesini isteyen insanların yaşadığı bir Türkiye bu. Farklılıktan korkan, farklılığın renk ve yaratıcılık olduğundan habersiz bir Türkiye’de yaşıyoruz hâlâ. Düşüncenin karşısına düşünceyle değil küfürle, sopayla, cezayla çıkılıyor bu ülkede hâlâ.</span></p>

    <p class="duz-yaz1" xml:lang="tr"><span class="duz-yaz">“Düşünen Türkiye” şekillenemiyor!</span></p>

    <p class="duz-yaz1" xml:lang="tr"><span class="duz-yaz">Demokrasinin uzağında kalıyoruz.</span></p>

    <p class="duz-yaz1" xml:lang="tr"><span class="duz-yaz">Demokrasinin çok sesli bir rejim olduğu gerçeğini bakalım ne zaman içimize sindireceğiz? Hayat tarzı olarak demokrasi acaba ne zaman Türkiye’ye gelecek? Düşüncenin üzerine düşünceyle değil de, küfürle cezayla yürüdüğümüz sürece, konuşanı belki çok ama düşüneni az bir ülke olmaktan ne yazık ki kurtulamayacağız. Stefanos Yerasimos’un</span> <span class="italik-yaz">Milliyetler ve Sınıflar</span> <span class="duz-yaz">isimli kitabındaki şu cümle ilginç: “Kendini ortaya koymak için bulunan en kestirme yolun, ötekinden nefret etmek olduğu gerçeği...”</span></p>

    <p class="duz-yaz1" xml:lang="tr"><span class="duz-yaz">Bundan nasıl sakınacağız?</span></p>

    <p class="duz-yaz1" xml:lang="tr"><span class="duz-yaz">Barış ve huzur içinde yaşayabilmek, böylesine bir nefretin hayatımızdan çıkmasına bağlı. Oysa bu nefret halen geçerliğini koruyor. Etnik, dinsel, düşünsel alanlarda kendini ortaya koymak için en kestirme yolun ötekinden nefret etmek olduğu gerçeği hayatımızdan hiç eksik olmuyor. Kimi Türklüğünü, kimi Kürtlüğünü... Kimi Sünnîliğini, kimi Alevîliğini... Kimi laikliğini, kimi anti-laikliğini... Kimi inancını, kimi inançsızlığını... Her biri kendini ortaya koymak için ötekini yok sayma sevdasında. Öylesine bir kör inanç, öylesine bir bağnazlık ki bu, faturasını çok acı biçimde yaşamaya devam ediyoruz.</span></p>

    <p class="duz-yaz1" xml:lang="tr"><span class="duz-yaz">Bir zamanlar “komünistlik”ti en büyük suç.</span></p>

    <p class="duz-yaz1" xml:lang="tr"><span class="duz-yaz">Çocukluğumda, yalnız siyaset meydanlarında değil, futbol sahalarında bile maçı yöneten hakeme kızıldığı zaman “Moskova’ya, Moskova’ya!” diye bağırılırdı. Az demokrasiyle yetinmenin gerekçesi olarak “komünizm tehlikesi” gösterilirdi.</span></p>

    <p class="duz-yaz1" xml:lang="tr"><span class="duz-yaz">Şimdi devir değişti.</span></p>

    <p class="duz-yaz1" xml:lang="tr"><span class="duz-yaz">En büyük suç bölücülük artık.</span></p>

    <p class="duz-yaz1" xml:lang="tr"><span class="duz-yaz">Bölücü dendi mi akar sular duruyor. Bir tek sözcük yüzünden, örneğin Kürdistan’ı yazında, konuşmanda geçirdiğin için başın belaya girebiliyor. Terörle Mücadele Yasası’nın 8. maddesi uyarınca iki yıl hapis cezası alabiliyorsun. Üstelik alnına bir de “vatan haini” damgası vuruluyor. Bu psikolojik baskı ortamından örneğin Bülent Ecevit gibi bir siyaset adamı bile etkileniyor. Düşüncelerinden dolayı hapis yatanlar konusunda herhangi bir duyarlık göstermediği için Ecevit’i eleştirmiştim bir sohbetimizde. O da bu tutumunu içine sindiremediğini belirtmiş, ama insanın alnına “Kürtçülük, bölücülük” gibi damgaların yapışıp kaldığını belirterek kendini savunmuştu.</span></p>

    <p class="duz-yaz1" xml:lang="tr"><span class="duz-yaz">Bunu yapan Ecevit’ti.</span></p>

    <p class="duz-yaz1" xml:lang="tr"><span class="duz-yaz">O Ecevit ki, özellikle 1960’lı yıllarda Demirel’in “Ortanın solu Moskova yolu!” sloganıyla izlediği çizgiye rağmen bildiği yolda yürümeye devam etmişti. Soğuk Savaş yılları boyunca komünistlik suçlaması, basın alanında da değişik düşünceleri susturmak için kullanılmıştı. Bu yüzden demokrasinin çok sesliliği bazı açılardan es geçilmişti Türk basınında. Kalemler sansür edilmiş ya da kendi kendilerini sansür etmişti. Aykırı fikirler basından dışlanmış, torna tezgâhından çıkmışçasına tek tip düşüncelerin egemenliği tercih edilmişti.</span></p>

    <p class="duz-yaz1" xml:lang="tr"><span class="duz-yaz">Hiç unutmam, ilk gençliğimde yazılarını hiç kaçırmadığım Çetin Altan</span> <span class="italik-yaz">Milliyet</span><span class="duz-yaz">’teki köşesini böylesi koşullarda kaybetmişti 1960’lı yıllarda.</span> <span class="italik-yaz">Akşam</span> <span class="duz-yaz">gazetesinde yazılarına başlarken,</span> <span class="italik-yaz">Yön</span> <span class="duz-yaz">dergisinde kapak yapılmıştı. Mülkiye yıllarımda bu olaya tepki göstermiş, iyi bir solcu olarak Çetin Altan nedeniyle gazetemi değiştirip</span> <span class="italik-yaz">Akşam</span> <span class="duz-yaz">okumaya başlamıştım.</span></p>

    <p class="duz-yaz1" xml:lang="tr"><span class="duz-yaz">Aradan yıllar geçti.</span></p>

    <p class="duz-yaz1" xml:lang="tr"><span class="duz-yaz">Bu kez Çetin Altan’ın oğlu Ahmet Altan yine</span> <span class="italik-yaz">Milliyet</span><span class="duz-yaz">’teki köşesinden oldu. Ama bu defa babası gibi “komünistlik”ten değil “bölücülük”ten... Oysa Ahmet Altan “bölücü” değil. Türkiye’nin bölünerek topraklarının bir parçasının üstünde bir başka bağımsız devlet, örneğin “Kürt devleti” kurulmasını istemiyor. Köşesini kaybetmesine yol açan “Atakürt” başlıklı yazısının bölücülükle ilgisi yok. Tam tersine ülkenin nasıl parçalanabileceğini anlatıyor. Kürt kimliğinin inkâr edilmesinin, az demokrasiyle yetinmenin Türkiye’yi nasıl bölünmeye götürebileceğini söylüyor. İnsanların kimlikleri yok sayıldıkça, dili, kültürü yasak çemberlerine kıstırıldıkça, insan hakları çiğnendikçe işlerin iyiye değil daha kötüye gideceğinin uyarısını en uyarıcı, en aykırı biçimde yapıyor. İnsanı orasından dürtüklüyor düşünmeye sevk edebilmek ve tehlikeyi algılatabilmek için...</span></p>

    <p class="duz-yaz1" xml:lang="tr"><span class="duz-yaz">Kimse kendini aldatmasın!</span></p>

    <p class="duz-yaz1" xml:lang="tr"><span class="duz-yaz">Evet, Türkiye’yi bölmek için teröre, şiddete başvuranlar var. PKK böyle bir bölücü örgüt. Böylesi örgütleri destekleyen dış güçler de var. Örneğin Suriye’nin dış desteğidir PKK’yı ayağa kaldıran. Ama bu durum bir gerçeği perdelemesin. Bunca yıldır devletçe izlenmiş olan politikalar isabetli olsaydı, Güneydoğu’da bu cehennem yaşanır mıydı? Apo ve PKK aynı zamanda 12 Eylül’ün de ürünü sayılmaz mı bir bakıma? 1980’lerin hemen başında, askerî yönetimin Diyarbakır Cezaevi’nin o korkunç koşulları değil miydi, PKK’ya yandaş ve terörist yetiştiren kaynak?..</span></p>

    <p class="duz-yaz1" xml:lang="tr"><span class="duz-yaz">Askerî açıdan PKK’ya karşı mücadele haklıdır, meşrudur. Bir devlet kendi bütünlüğünü silahla tehdit eden bir harekete karşı kendini ve vatandaşını elbette korur. O silahlı gücü etkisiz hale getirmek için seferber olur. Bunun demokrasiye de, insan haklarına da aykırı bir yanı yoktur.</span></p>

    <p class="duz-yaz1" xml:lang="tr"><span class="duz-yaz">Ancak PKK ile Kürt sorunu arasına, şiddete karşı mücadeleyle demokratikleşme arasına çizgi çekilmeli. Terörle haklı mücadele devam ederken demokratikleşmeyle ilgili adımlar da atılmalı. Yalnız Kürt kimliği değil, etnik, dinsel ya da mezhepsel bütün kimlikler kendileri ifade edip demokrasi içinde örgütlenebilmeli.</span></p>

    <p class="duz-yaz1" xml:lang="tr"><span class="duz-yaz">Bunda korkacak bir şey yok.</span></p>

    <p class="duz-yaz1" xml:lang="tr"><span class="duz-yaz">Yoksa PKK biter, Kürt sorunu bitmez!</span></p>

    <p class="duz-yaz1" xml:lang="tr"><span class="duz-yaz">Aslında devlet de bunun farkında tabiî. Beş altı ay kadar önce MİT Müsteşarı Büyükelçi Sönmez Köksal’la sohbet ederken, PKK’nın askerî bakımdan zamanla biteceğini, ancak siyasal olarak yükselebileceğini söylemişti.</span></p>

    <p class="duz-yaz1" xml:lang="tr"><span class="duz-yaz">Demokratikleşme, PKK’ya karşı mücadeleyi zayıflatmaz. Tam tersine Türkiye’nin içte ve dışta elini güçlendirir. Manevra alanını genişletir. Demokratikleşme sayesinde terörle mücadelede hedef küçülür, büyümez.</span></p>

    <p class="duz-yaz1" xml:lang="tr"><span class="duz-yaz">Bir iki ay önce İktisadî Kalkınma Vakfı Başkanı Sedat Aloğlu’yla sohbet ediyorduk. Avrupa Birliği’yle yapılan Gümrük Birliği Antlaşması’nın Türkiye açısından ne kadar önem taşıdığını anlatırken şunları da ekledi:</span></p>

    <p class="duz-yaz1" xml:lang="tr"><span class="duz-yaz">“Gümrük Birliği’nin Avrupa Parlamentosu’ndan geçmesi için hiç olmazsa bir iki şeyin yapılması lazım. Anayasa’da bazı düzeltmeler, Terörle Mücadele Yasası’nın 8. maddesinde değişiklik gibi... Bir de hapisteki on beş-yirmi kişinin salınması... Bu bakımdan tabiî en önemlisi DEP’liler... Bu arada hiç olmazsa birkaç DEP’li milletvekilinin tutuksuz yargılanması... Bu konuda Çiller’e MİT’i falan devreye sokmasını telkin ettim. Gümrük Birliği Türkiye’nin kaderiyle ilgili bir konu. Böyle bir konu, bir iki milletvekiline niçin endeksli kalsın ki?.. Geçenlerde Mesut Yılmaz’la bir dost sohbetinde konuşuyorduk. ‘Gümrük Birliği bizim dönemimizde olacak’ dedi. Yılmaz’a göre, Çiller hükûmeti demokratikleşme konusunda herhangi bir şey yapamaz, böylece Gümrük Birliği’nin onayı Avrupa Parlamentosu’nda ertelenir, sonra seçim gelir, ANAP kazanır ve Türkiye’yi Gümrük Birliği’ne o sokar. Yılmaz’ın engelleyici tavrı iş dünyasında tepkiye yol açıyor.”</span></p>

    <p class="duz-yaz1" xml:lang="tr"><span class="duz-yaz">DEP’i kapattık ne oldu?</span></p>

    <p class="duz-yaz1" xml:lang="tr"><span class="duz-yaz">DEP’li milletvekillerini hapse attık ne oldu?</span></p>

    <p class="duz-yaz1" xml:lang="tr"><span class="duz-yaz">“Sürgünde Kürt Parlamentosu” kurdular. Avrupa kamuoyunda Türkiye’ye karşı mesafe alıyorlar. Apo’nun değirmenine su taşındı. Geçenlerde Kemal Burkay’la telefonla konuştum. Sosyalisttir. Apo ve PKK’dan hoşlanmaz. Ancak DEP’i kapatmanın yanlış olduğunu, Ankara’nın “demokrat Kürt örgütleri ve temsilcileriyle diyalog yolları”nı açık tutmasının daha doğru olacağını söylemişti.</span></p>

    <p class="duz-yaz1" xml:lang="tr"><span class="duz-yaz">Bizde demokratikleşme öteden beri dışa bağlı olarak götürülüyor. Avrupa Konseyi istedi diye, Avrupa Birliği istedi diye... Şimdi de Gümrük Birliği nedeniyle... Önce bu antlaşmanın imzalanması için bazı adımlar atıldı. Şimdi de Avrupa Parlamentosu’ndan geçmesi için bazı adımların atılması gündemde... Yani inanarak, içine sindirerek, demokrasi ve insan haklarının gereği olarak demokratikleşmeyi yapmak yok. Hep dışarısı istiyor diye, sıkışarak, son anda kimileri göstermelik bazı adımlar atarak...</span></p>

    <p class="duz-yaz1" xml:lang="tr"><span class="duz-yaz">Bu arada dikkat ediyorum. Başbakan Çiller de ipe un sermeye başladı. İpleri çoktan askere bıraktığı anlaşılıyor. Geçenlerde sohbet ederken “Gorbaçov demokratikleşme derken koca ülkeyi böldü, dikkat etmek gerekiyor” dedi.</span></p>

    <p class="duz-yaz1" xml:lang="tr"><span class="duz-yaz">Büyük Kanal’da gondollar geçiyor.</span></p>

    <p class="duz-yaz1" xml:lang="tr"><span class="duz-yaz">Rialto Köprüsü gün batarken, akşamın ilk ışıklarıyla masalsı bir havaya bürünüyor. Bu pastel renkler, bu romantik ortam her insanı şair yapabilir. Yetti siyaset! Başka şeyler yapma zamanı... Birkaç satır daha, ertesi günkü yazıyı kolaylaştırmak için:</span></p>

    <p class="duz-yaz1" xml:lang="tr"><span class="duz-yaz">Gerçek kimsenin tekelinde olamaz. Gerçek tek değil bin yüzlüdür çünkü. Gerçeği tekeline aldığını sananlar, kendi doğrusundan arada bir de olsa kuşku duymayanların dünyasında barış ve huzur olmaz. Karşısındakine tahammül edemeyen, “İlle de ben haklıyım” diyenlerle bir yere varılamaz. Böylesi toplumların konuşanı belki çok, ama düşüneni fazla olmaz. Onun için düşüncelerimizi “savaş sloganı” haline getirmekten sakınalım. Kendi düşüncelerimizi ille de çok önemsemeyelim. Arada bir onlardan kuşku duyalım. Karşı sese kulak vermenin erdemini düşünelim. Çünkü Türkiye topraklarında her kökenden, her inançtan, her renk ve dilden insanlar bir arada yaşadılar, yaşamaya devam edecekler.</span></p>

    <p class="duz-yaz1" xml:lang="tr"><span class="duz-yaz">Yaşamı kendimize cehennem kılmayalım!</span></p>

    <p class="duz-yaz1" xml:lang="tr"><span class="duz-yaz">Kimse kimseyi tüketemez.</span></p>

    <p class="duz-yaz1" xml:lang="tr"><span class="duz-yaz">O yüzden, kafaların içindeki duvarları bir an önce yıkmaya çalışalım. Kafaların içindeki demirperdeler kaldıkça, beynimize başkaları hükmettikçe ne yapsak boş. Önce doğru dürüst, bağımsız düşünebilen, sorgulayabilen, hayata eleştirel bakabilen insanlar çoğalmalı. Demokrasinin hayat tarzı olarak oturabilmesi ancak böyle mümkün olabilecek. Dünyayı değiştirmek, daha iyiyi, güzeli yakalamak ancak böyle mümkün olabilecek. İşte burada eğitimin, düzgün, çağdaş eğitimin önemi kendini belli ediyor.</span></p>

    <p class="duz-yaz1" xml:lang="tr"><span class="duz-yaz">Yasaları değiştirmek kolay, kafaları değiştirmek zor! Güç olan kafaların içindeki demirperdeleri yıkmak. Hoş, biz daha demokrasi için yasaları bile değiştirmekten âciz durumdayız.</span></p>

    <p class="duz-yaz1" xml:lang="tr"><span class="duz-yaz">Ne yazık!</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo: “Belim kırılmadı!”</span></p>

    <p class="ara-spotlar-son-sat-r" xml:lang="tr"><span class="bold-yaz">Ve Genelkurmay’ın uyarısı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ocak ayı, 1996</span></p>

    <p class="duz-yaz1" xml:lang="tr"><span class="duz-yaz">Mehmet Ali Birand Şam’da Apo’yla konuştu. Yazmayacak, daha doğrusu yazamayacak. Söylediklerinin özeti:</span></p>

    <p class="duz-yaz1" xml:lang="tr"><span class="duz-yaz">“Belim kırılmadı!” demiş Apo. PKK olarak şiddeti azalttıkça, Batı’dan desteğin büyüdüğünü belirtmiş... Birand’a göre, Apo artık “silahla bir yere gidilemeyeceği”ni görüyor. Silah bırakmayacağını, ancak “üstüne fazla gelinmezse, köy yakma vesaire gibi olaylar olmazsa” ateşkese devam edecekmiş. Bu arada Kuzey Irak’ta “lider” konumuna geldiğini söylüyormuş...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">14 şubat 1996</span></p>

    <p class="duz-yaz1" xml:lang="tr"><span class="duz-yaz">Dinç Bilgin (</span><span class="italik-yaz">Sabah</span> <span class="duz-yaz">gazetesi sahibi) hafta başı Genelkurmay İkinci Başkanı Orgeneral Çevik Bir’le baş başa görüştü. Mehmet Altan ve Koray Düzgören’le ilgili memnuniyetsizliğini bildirmiş. Zafer Mutlu bu ikiliyi uyaracak. İşe son vermek söz konusu değilmiş. Bu arada Özdemir Sabancı suikastından sonra gazeteye MİT’ten otuz dört kişilik “sakıncalı listesi” gelmiş...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1996 yılı mart ayı</span></p>

    <p class="duz-yaz1" xml:lang="tr"><span class="duz-yaz">Adıyaman’a otobüsle gidiyorum.</span></p>

    <p class="duz-yaz1" xml:lang="tr"><span class="duz-yaz">Adana’dan yola çıkalı epey oldu. Yağmur çiseliyor. Hava iyice karardı. Otobüs sanki seke seke gidiyor. Yol bozuk, kalbur gibi. Gecenin içinden davul zurna sesleri! Bir kahvenin önü. Titrek ampul ışığının ölgün aydınlığında, üstelik yağmur altında halay çekenler. Akşam vakti tuhaf bir manzara. Sanki tiyatro sahnesi. “Burası Pazarcık ilçesi” diyor yanımda oturan işadamı, “Herhalde yola asker vuruyorlar.”</span></p>

    <p class="duz-yaz1" xml:lang="tr"><span class="duz-yaz">Nemrut Dağı’nın etekleri.</span></p>

    <p class="duz-yaz1" xml:lang="tr"><span class="duz-yaz">Adıyamanlı bir işadamını dinliyorum:</span></p>

    <p class="duz-yaz1" xml:lang="tr"><span class="duz-yaz">“Bir yerlerde okumuştum. Bir zamanlar Adıyaman’ın nüfusu 30 binken 10 bini Ermeni’ymiş. Şimdi yalnız bir tek aile var, bir de kilise... Maliye’den emeklidir. Haftada bir gidip o kiliseyi temizler.”</span></p>

    <p class="duz-yaz1" xml:lang="tr"><span class="duz-yaz">Sabahın köründe kapım vuruluyor. Otelin resepsiyonunda çalışan genç. Çok dertli. Millî Eğitim’e müstahdem alınıyormuş. Kardeşi askerde gazi olmuş. İş önceliği varmış. Sınavı da iyi gitmiş ama işe almamışlar. Güneydoğu’nun gerçeği, işsizlik sabah erken kapımı çalıyor.</span></p>

    <p class="duz-yaz1" xml:lang="tr"><span class="duz-yaz">İşadamının sözleri:</span></p>

    <p class="duz-yaz1" xml:lang="tr"><span class="duz-yaz">“Buranın insanı muhafazakârdır. Kadın kısmının çalışmasına pek iyi gözle bakmaz. Ama artık değişiyor bu. Geçenlerde Antepli bir işadamına ait bir tekstil fabrikası 80 kadın işçi alacaktı. Tam 750 kadın başvurdu. ‘Kızımı işe koy!’ diye gelenleri görecektin.”</span></p>

    <p class="duz-yaz1" xml:lang="tr"><span class="duz-yaz">Adıyaman’ın nüfusu 240 bin civarında. Atatürk Baraj Gölü en çok Adıyaman toprağını sular altında bırakmış. Buranın deyişiyle çok büyük bir “tabiî göç” yaşanmış. “Gayri tabiî”si terör ve güvenlik nedeniyle yaşanmakta. Kentte halen 35 bin işsiz varmış. “Bir göz odada yirmi dört kişi balık istifi bir arada yaşayanlar var, isterseniz gösterelim” diyor bir işadamı...</span></p>

    <p class="duz-yaz1" xml:lang="tr"><span class="duz-yaz">Nemrut Dağı turizmi üç yıl önce, 1993’te bıçak gibi kesilmiş. Adıyaman’da tek kurşun patlamamış ama terör haberleri burada da ticareti felç etmiş. Yabancı turist akını durmuş. Yazları Nemrut’un eteklerindeki dünya ünlüsü harabeleri gezmek için gelenlerin sayısı günde 1 000’den 25-30’a düşmüş. Oteller iflas etmiş. Bazı oteller bir süre “hayat kadını ticareti”yle idare etmeye çalışmış...</span></p>

    <p class="duz-yaz1" xml:lang="tr"><span class="duz-yaz">Adıyaman Halk Eğitim Merkezi. Türkiye Odalar ve Borsalar Birliği’nin Doğu ve Güneydoğu Bölge toplantısı. Fon müziği ilginç: “Evita!” Ama “Evita”ya dışarıdan davul zurna sesi karışıyor. Halk dansları topluluğu gösteriye hazırlanıyor. İl ve ilçelerden üç yüze yakın işadamı, sanayici, tüccar. Kendi dertleriyle bölgenin dertleri iç içe. Devlete seslenişleri hep aynı:</span></p>

    <p class="duz-yaz1" xml:lang="tr"><span class="duz-yaz">“Köstek olma yeter! Önümü aç sadece...”</span></p>

    <p class="duz-yaz1" xml:lang="tr"><span class="duz-yaz">Bu yeni nesil işadamları, Ankara’nın, devletin, hantal bürokrasinin kendi önlerini tıkadığını daha iyi görüyorlar. “Yolu, elektriği, havaalanını devlet sağlasın, yani altyapıyı kursun, ben gerisini yaparım” diyorlar. Tabiî teşvik, vergi iadesi önemini kaybetmiş değil. Ama uç vermeye başlayan bir zihniyet değişimi, bir özgüven dikkati çekiyor.</span></p>

    <p class="duz-yaz1" xml:lang="tr"><span class="duz-yaz">Gaziantepli bir işadamının sözleri:</span></p>

    <p class="duz-yaz1" xml:lang="tr"><span class="duz-yaz">“Devletin yeniden yapılandırılması şart. Bu yapı yetmiyor. Destek değil köstek oluyor bu yapısıyla devlet. Yerel yönetimlerin, il özel idarelerinin güçlendirilmesi şart. Artık herkes kendi göbeğini kendi kesecek. Devletten bekleme dönemi bitti.”</span></p>

    <p class="duz-yaz1" xml:lang="tr"><span class="duz-yaz">Bir Adıyamanlı kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Ankara’da siyaset, toplumun gerisinde. Ayak bağı oluyor. Bakın, Antep’i Antep yapan kendi insanıdır, siyasetçi değil.”</span></p>

    <p class="duz-yaz1" xml:lang="tr"><span class="duz-yaz">Ankara, siyaset kurumu bu seslere kulak vermeli. Anadolu fokur fokur. Kabuk değiştirmeye hazır. Ankara kendine gelip kabuk değiştirebilse, “Anadolu dinamiği”nin önünü açacak şekilde kendini yenileyebilse, hep yazdığım şey, Türkiye kanatlanır. Nusaybinli işadamı, “Suriye sınır kapısı ne zaman açılacak? Nusaybin-Kamışlı kapısı sınır ticaretine açılsa, uluslararası transit taşımacılığına açılsa ne iyi olurdu” diyor.</span></p>

    <p class="duz-yaz1" xml:lang="tr"><span class="duz-yaz">Diyarbakırlı işadamı elindeki bir rulo halinde olan fotoğrafı açmaya başlıyor. Önce kayalıklar, sonra mavi su birikintisi, motorlu sandalda bir adam, elinde kocaman bir balık... Çok büyük bir yatırım bu. Halen 1 300 işçi çalışıyor. Diyarbakır’a üç dört kilometre uzaklıkta iki büyük gölet inşa ediyorlar. Devletten tek kuruş almadan. Şimdi sadece ödemiş oldukları KDV’leri geri istiyorlar. Göletlerde aynalısazan, tatlı su levreği ve kerevit yetiştiriliyor. İsrail’e, Norveç ve Fransa’ya ihracat daha şimdiden bağlanmış durumda. Hedef, 30 milyon dolarlık dışsatım... Aynı grup, Japonlarla birlikte “Avrupa ve Ortadoğu’nun en büyük su ürünleri laboratuvarı”nı Diyarbakır’da kuruyor. Böylesine bir yatırımı gerçekleştirenler, işe koyuldukları zaman Tarım Bakanlığı’nda nasıl alaya alındıklarına da değinmeden edemiyorlar.</span></p>

    <p class="duz-yaz1" xml:lang="tr"><span class="duz-yaz">Mukayeseleri ilginçti:</span></p>

    <p class="duz-yaz1" xml:lang="tr"><span class="duz-yaz">“Bir yıllık balık ihraç gelirimiz, 40 bin dönümlük araziden on dört yılda elde edeceğimiz gelire eşittir.”</span></p>

    <p class="duz-yaz1" xml:lang="tr"><span class="duz-yaz">Evet, bir yanda tarım, öbür yanda dışsatıma dayalı sanayi, dışa açılma... Ben bu notları alırken bir el bir kartvizit uzatıyor. İstanbullu bir işadamı. Kürt kökenli. Bitlis’in ünlü Küfrevî ailesinden. Konfeksiyon işi yapıyor, Endonezya’da. Fransızlarla ortak işinde 3 570 işçi çalışıyor. İhracatı daha çok Japonya ve ABD’ye. Türkiye’nin Doğu için önerdiği modele gelince:</span></p>

    <p class="duz-yaz1" xml:lang="tr"><span class="duz-yaz">“Endonezya modeli... Şimdi ülkemizin doğusunda yatırım yok. Devletin vergi geliri de yok. Buna karşılık işsizlik, yoksulluk, açlık ve göç var. Devletin bu bölgede istihdamdan başka bir hedefi olmamalı. Yatırımlar için Endonezya’daki gibi serbest bölgeler olmalı. Örnek: Yüzden fazla işçi çalıştıran hiç vergi ödemeyecek. Ama ücretlerin yabancı parayla ödenmesi ve ihracat şartı getirilecek.</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Oğlan nerede?”</span></p>

    <p class="ara-spotlar-son-sat-r" xml:lang="tr"><span class="bold-yaz">“Dağa gitti, acından ölecekti!”</span></p>

    <p class="duz-yaz1" xml:lang="tr"><span class="duz-yaz">Soruyor işadamı:</span></p>

    <p class="duz-yaz1" xml:lang="tr"><span class="duz-yaz">“Oğlan nerede?”</span></p>

    <p class="duz-yaz1" xml:lang="tr"><span class="duz-yaz">“Dağa gitti!”</span></p>

    <p class="duz-yaz1" xml:lang="tr"><span class="duz-yaz">“Hangi akla hizmet?”</span></p>

    <p class="duz-yaz1" xml:lang="tr"><span class="duz-yaz">“İşsiz, acından ölecekti.”</span></p>

    <p class="duz-yaz1" xml:lang="tr"><span class="duz-yaz">Hep aynı hikâye. Yıllardır Güneydoğu’da nereye gitsem hiç peşimi bırakmayacak iki sözcük: acından ölmek! Yani işsizliğin, yoksulluğun, hatta yer yer açlığın kol gezdiği bir başka dünya...</span></p>

    <p class="duz-yaz1" xml:lang="tr"><span class="duz-yaz">Hakkâri’den bir işadamını dinliyorum:</span></p>

    <p class="duz-yaz1" xml:lang="tr"><span class="duz-yaz">“Hakkâri’nin anacaddesi adam dolu ama cepler bomboş. Ticaret felç. Üç dört yıl öncesinin cirosunu bile yapamıyoruz. Sermayeden yeniyor. Özellikle gençler arasında işsizlik bir felaket...”</span></p>

    <p class="duz-yaz1" xml:lang="tr"><span class="duz-yaz">Kürsüde Adıyaman’ın DYP, ANAP, CHP ve Refah milletvekilleri. Hepsinin söylemi aynı. Kürt sorunu, Kürt gerçeği diyorlar. Barışcı yoldan çözümünü diliyorlar. Diyarbakır’dan bir işadamı, eski bir dost dert yanıyor:</span></p>

    <p class="duz-yaz1" xml:lang="tr"><span class="duz-yaz">“Bölge halkının artık kuru lafa karnı tok. Ama yine de umut etmek istiyor. Başbakan Mesut Yılmaz’ın Yaşar Kemal’le ilgili çıkışı, ‘Kürtçe eğitim, yayın’ demesi buralarda ilgi uyandırdı. Yapabilir mi bilmiyorum. Bu hükûmetle zor ama... Ne olur, örneğin şu GAP Televizyonu’ndan günde iki üç saat Kürtçe haber ve müzik yayını yapılsa... Bak, millet çanak antenlerle PKK’nın Med TV’sini zaten İngiltere’den izliyor. Reytingi de çok yüksek... Bir defasında sana, ‘Bizde bitecek, sizde başlayacak!’ demiştim. Dediğim çıktı. Göçler ve İstanbul’un Gazi Mahallesi olayları... Doğudan size, batıya geliyor. Asayiş nedeniyle göçü anlarım. Ama insanları evinden barkından edip başlarını sokacak yeni bir yer göstermezsen böyle olur.”</span></p>

    <p class="duz-yaz1" xml:lang="tr"><span class="duz-yaz">“Yazın, bizim feryadımızı yazın Hasan Cemal Bey” diye yakınıyordu, “Bu Irak ambargosu bizim bölgeyi ateş gibi yakmaya devam ediyor.” Feryadın sahibi Gaziantep Ticaret Odası Başkanı Mehmet Aslan’dı.</span></p>

    <p class="duz-yaz1" xml:lang="tr"><span class="duz-yaz">Dert küpü işadamlarından biri:</span></p>

    <p class="duz-yaz1" xml:lang="tr"><span class="duz-yaz">“Ambargo öncesi Irak’a doğru Gaziantep’den günde 3 bin kamyon, TIR geçerdi. Bunların yüzde 70’i transitti, yüzde 30’u bölgemizdendi. Bunlar halı, kilim, un, makarna, plastik eşya vs. ne bulurlarsa alıp giderlerdi. Yol boyu tamirhaneleriyle, lokantalarıyla, otelleriyle iş ve aş sağlardı Güneydoğu’ya bu ticaret... 1990’ın ağustos ayında Irak ambargosuyla birlikte bıçak gibi kesildi. Gaziantep nakit sirkülasyonu neredeyse yarı yarıya azaldı. Yalnız Gaziantep’in Irak pazarına yönelik ihracat potansiyeli yıllık 700-800 milyon dolardı. Bu da gitti ambargoyla birlikte. Beş altı yıldır devam eden bu Allah’ın belası ambargo bir gün kalksın, Antep’in Irak’a ihracatı kısa sürede 2 milyar dolara çıkar.”</span></p>

    <p class="duz-yaz1" xml:lang="tr"><span class="duz-yaz">Ekmekle barış...</span></p>

    <p class="duz-yaz1" xml:lang="tr"><span class="duz-yaz">Bu açıdan Diyabakır Ticaret ve Sanayi Odası Başkanı Mehmet Yiğit ilginç konuştu:</span></p>

    <p class="duz-yaz1" xml:lang="tr"><span class="duz-yaz">“Bölgemiz neden gelişme potansiyelini yakalayamıyor? Yanlışlık, devletin yetmiş yıldır bölgeye bakış açısı ve ihmalinden ve hele son on yıldır izlenen ‘Önce güvenlik, sonra refah!’ politikasından kaynaklanıyor. Oysa, barış, demokrasi ve refah politikaları, hepsi eş zamanlı götürülmeli...”</span></p>

    <p class="duz-yaz1" xml:lang="tr"><span class="duz-yaz">İstanbul Sanayi Odası’nın başdanışmanı ve Dünya Bankası’nın eski iki numarası Atilla Karaosmanoğlu’yla sohbet ederken şöyle diyor:</span></p>

    <p class="duz-yaz1" xml:lang="tr"><span class="duz-yaz">“Millet Meclisi’nin duvarında ‘Egemenlik kayıtsız şartsız milletindir” diye yazar. Oysa, bizde egemenlik hep devletin olmuştur. Egemenliğin milletin eline geçmesinin zamanı çoktan gelmedi mi?”</span></p>

    <p class="duz-yaz1" xml:lang="tr"><span class="duz-yaz">Geldi de geçiyor bile.</span></p>

    <p class="duz-yaz1" xml:lang="tr"><span class="duz-yaz">Adıyaman, 1996 mart ayı sonu düşünceleri...</span></p>

    <p class="duz-yaz1" xml:lang="tr"><span class="duz-yaz">Ankara, Güneydoğu’ya daha farklı pencerelerden bakabilmeli... Kürt sorununa adını koyarak Parlamento’suyla, hükûmetiyle, siyasal partileriyle çok daha fazla zaman ayırmalı.</span></p>

    <p class="duz-yaz1" xml:lang="tr"><span class="duz-yaz">Sanki devekuşu!</span></p>

    <p class="duz-yaz1" xml:lang="tr"><span class="duz-yaz">Başını kuma gömmüş, her şeyi askere bırakmış, hep böyle gidecekmiş sanıyor. Oysa, ekonomiye yıllık yükü 7 milyar dolardan aşağı hesaplanmayan Güneydoğu ve Kürt sorunu hal yoluna sokulmadan ekonomiyi de, demokrasiyi de sağlığına kavuşturmak çok güç...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1996 yılı nisan ayı</span></p>

    <p class="duz-yaz1" xml:lang="tr"><span class="duz-yaz">Genelkurmay Başkanlığı’nda TÜSİAD’a PKK brifingi.</span></p>

    <p class="duz-yaz1" xml:lang="tr"><span class="duz-yaz">Konuşma notlarına bakıyorum. 27 kasım 1978 tarihinde kurulan, 15 ağustos 1984 Şemdinli ve Eruh baskınlarıyla silahlı eyleme başlayan PKK’nın hedef stratejisi şöyle özetlenmiş asker tarafından:</span></p>

    <p class="duz-yaz1" xml:lang="tr"><span class="duz-yaz">“İlk aşamada, insan hakları, demokratikleşme, siyasî çözüm gibi kavramlar istismar edilerek sosyal ve kültürel bazı hakların temin edilmesi... İkinci aşamada, yurtiçi ve yurtdışında kurtarılmış bölgeler ihdas edilmesi... Üçüncü aşamada, Türkiye ve Kuzey Irak’taki federatif bölgelerin bir federasyon altında birleştirilmesi ve bağımsız bir devlet kurulması ve ileri aşamalarda İran ve Suriye mücavir sahalarına el atılması hedeflenmiştir.</span></p>

    <p class="duz-yaz1" xml:lang="tr"><span class="duz-yaz">1990 yılına gelindiğinde terör örgütü eylem kabiliyetini kaybetmiş ve kendi kendini tasfiye aşamasına getirilmiştir. Ancak, Körfez krizi ve ardından 1991 yılındaki büyük göç olayı, Kuzey Irak’ta bugüne kadar devam eden otorite boşluğuyla anarşi ve kaos ortamının başlangıcını teşkil etmiştir. İşte bu otorite boşluğu, bölücü terör için bulunmaz bir yeniden canlanma, büyüme ve gelişme fırsatı yaratmıştır.</span></p>

    <p class="duz-yaz1" xml:lang="tr"><span class="duz-yaz">Bölgeyi terk eden Irak ordusunun bıraktığı veya sığınmacılardan elde edilen silah-mühimmat ve teçhizat, sığınmacıların sağladıkları katkı ve katılımla onlarla birlikte yapılan büyük çaplı sızmalarla örgüt bir anda büyümüş ve organize eylem kabiliyeti kazanmıştır. Bu dönem, örgütün silahlı propagandadan sonra gerilla, müteakiben gelişkin gerillaya geçiş aşamasıdır.</span></p>

    <p class="duz-yaz1" xml:lang="tr"><span class="duz-yaz">Bunun üzerine örgüt daha sonraki yıllar için belirlediği hedefleri, 1992 yılı Nevruzu’na taşıyacak şekilde öne almıştır. 1992 Nevruzu’nu yer yer halk ayaklanmaları başlatacak seviyede gören örgüt böylece stratejik savunma safhasından stratejik denge safhasına ulaşmıştır. Ancak bir önceki yıla göre kuvvet iki katına çıkartılmış ve olumsuz gelişme ve tırmanma önce durdurulmuş ve bilahare durum üstünlüğü tekrar güvenlik güçlerine geçmiştir.</span></p>

    <p class="duz-yaz1" xml:lang="tr"><span class="duz-yaz">Örgüt bunun üzerine güvenlik güçlerinin takibinden kurtulmak amacıyla yurtiçindeki militanlarının büyük kısmını Kuzey Irak’taki üs bölgelerine aktarmıştır. Bunun üzerine 12 ekim 1992’de başlatılan ve yirmi üç gün süren Birinci Kuzey Irak Harekâtı icra edilmiştir. Bu harekâtla önemli bir darbe yiyen örgüt, özellikle Talabanî’nin iki taraflı politikasıyla imhadan kurtulmuş, ancak örgüt iniş sürecine sokularak tekrar stratejik savunma safhasına getirilmiştir. Örgüt başı bu nedenle 17 mart 1993’ten itibaren ‘ateşkes’ dediği tek taraflı silahlı mücadeleye ara verme kararını açıklamıştır.</span></p>

    <p class="duz-yaz1" xml:lang="tr"><span class="duz-yaz">Bu karar dış ve maalesef iç kamuoyunda bir belirsizlik ve kararsızlık ortamına neden olmuştur. İşte bu ortam örgüte ihtiyaç duyduğu yeniden teşkilatlanma ve toparlanma zamanı yaratmıştır. Bu süreyi iyi değerlendiren örgüt, eylemsizliğin kendisi üzerinde yarattığı sorunları aşmak için ve amaçladığı siyasî sonuçları da elde edemediğini değerlendirerek 24 mayıs 1993 Bingöl Katliamı’yla tekrar eylemlere başlamıştır.</span></p>

    <p class="duz-yaz1" xml:lang="tr"><span class="duz-yaz">Özetle, alınan askerî tedbirlerle örgüt, 1986 ve 1990 yıllarında iki kez kendini tasfiye, 1992 yılı sonunda da çözülme aşamasına getirilmesine rağmen, 1987’de sıkıyönetimden olağanüstü hal uygulamasına geçilmesinin yarattığı yönetim boşluğu... 1990’da Körfez krizi ve büyük göçün yarattığı ortam... 1992’de askerlik süresinin kısaltılması... 1993’te de örgütün silahlı mücadeleye ara verme kararının yarattığı kararsızlık ortamı nedenleriyle örgüt bunların hepsinden kurtulmayı başarmıştır.</span></p>

    <p class="duz-yaz1" xml:lang="tr"><span class="duz-yaz">1994 yılından itibaren ana tehdit bölgelerine yönelik aralıksız operasyonlara başlanmıştır. Dağ kadrosu gittikçe azaltılan örgüt, zaman içinde kırsal yapısını belirli bölgelerde devam ettirmeye çaba gösterirken, bir yandan da şehir örgütü haline gelmeye çalışmıştır. Örgüt üzerinde 1994 bahar ve yaz döneminde tesis edilen baskının, 1994-1995 kış dönemi süresince de devam ettirilmesi sonucu, örgütün 1995 baharına kadar her alanda güç kaybına uğrayarak girmesi sağlanmış ve örgüt bir anlamda çözülme sürecine yaklaştırılmıştır.</span></p>

    <p class="duz-yaz1" xml:lang="tr"><span class="duz-yaz">1995 yılı başında örgüt için Kuzey Irak’ın önemi bir kat daha artmıştır. Kuzey Irak’ta yoğunlaşmaya başlamıştır. Bu gelişmeler süratle bir sınır ötesi harekâtın icra edilmesi ve bölücü örgüte Kuzey Irak’ta bir darbe vurulması ihtiyacını tekrar ortaya çıkarmıştır. 20 mart 1995’te başlayıp kırk dört gün süren Çelik-1 Harekâtı’yla bu tehdit ortadan kaldırılarak dağıtılmıştır. Bu harekât 220 kilometre genişliğinde, 40 kilometre derinliğinde ve toplam 14 bin kilometre karelik bir sahada 35 bin kişilik bir kuvvetle icra edilmiştir.</span></p>

    <p class="duz-yaz1" xml:lang="tr"><span class="duz-yaz">1984’ten bu yana sürdürülen on iki yıllık mücadelede bugüne kadar Türk Silahlı Kuvvetleri’nden 194 subay, 180 astsubay, 157 uzman, 2 621 erbaş-er olmak üzere 3 152 şehit verilmiştir. Polis şehit sayısı 125, gönüllü köy korucularından şehit sayısı 825’tir. Meydana gelen olaylarda 4 922 masum ve savunmasız vatandaşımız hayatını kaybetmiştir. Bunlara karşılık teröristlere verdirilen zayiat, 12 871 ölü, 492 yaralı, 6 915 sağ, 1 657 teslim olmak üzere 21 935’tir.</span></p>

    <p class="duz-yaz1" xml:lang="tr"><span class="duz-yaz">Güneydoğu bölgesinde yatırımlar büyük ölçüde aksamıştır. 1984’ten bu yana terörün de önemli etkisiyle 500 binden fazla insan başka yerlere göç etmiştir. Önemli iskân ve işsizlik sorunları meydana gelmiştir. Terörden en çok zarar gören kesim yöre halkıyla ilköğretim kurumları olmuştur. 1995 yılında Olağanüstü Hal illerinde mevcut okulların üçte biri güvenlik ve öğretmensizlik nedeniyle açılmamış ve yaklaşık 10 bin kadar öğrenci öğrenimden mahrum kalmıştır. Meralar büyük çapta kullanılamaz haldedir. Hayvancılığımız büyük darbe yemiştir.</span></p>

    <p class="duz-yaz1" xml:lang="tr"><span class="duz-yaz">Terörle mücadelenin neresindeyiz?</span></p>

    <p class="duz-yaz1" xml:lang="tr"><span class="duz-yaz">Terörle mücadelede askerî alanda geçmiş yıllara nazaran çok önemli mesafeler kat edilmesine rağmen, terörle mücadelede meydana gelen olumlu gelişmelerin terörün bitmek üzere olduğu şeklinde değil, mücadelenin eriştiği tepe noktasının bir hayli aşağıya çekildiği şeklinde algılanması doğru olacaktır.”</span></p>

    <p class="duz-yaz1" xml:lang="tr"><span class="duz-yaz">1996 yılı nisan ayı, Genelkurmay belgesi...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Genelkurmay’da</span></p>

    <p class="ara-spotlar-son-sat-r" xml:lang="tr"><span class="bold-yaz">PKK ve Çekiç Güç...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 10 mayıs 1996</span></p>

    <p class="duz-yaz1" xml:lang="tr"><span class="duz-yaz">Genelkurmay İkinci Başkan Orgeneral Çevik Bir’in makamı.</span></p>

    <p class="duz-yaz1" xml:lang="tr"><span class="duz-yaz">Çevik Bir Paşa’yla birlikte Genel Sekreter Tümgeneral Erol Özkasnak, basından sorumlu Kurmay Albay Sami Erdem, İç İstihbarat Daire başkanı bir tümgeneralle bir tuğgeneral...</span> <span class="italik-yaz">Sabah</span> <span class="duz-yaz">Ankara temsilcisi Fatih Çekirge...</span></p>

    <p class="duz-yaz1" xml:lang="tr"><span class="duz-yaz">Randevu, Güneydoğu ve daha çok Kuzey Irak’la ilgili. İç politika konuşmak istemiyorlar. Ama bu arada Refah’ın hükûmet olması ihtimaline karşı rahatsızlıklarını açıklıkla belirtiyorlar. Yılmaz ile Çiller arasındaki Anayol hükûmetinin devamını diliyorlar. 12 Mart benzeri “partiler üstü” hükûmet modellerinin gündemde olmadığını söylüyorlar. PKK’nın hızla bitirildiğinin altını çiziyorlar. Sıranın yatırıma, işe, eğitime gelmek üzere olduğuna işaret ediyorlar.</span></p>

    <p class="duz-yaz1" xml:lang="tr"><span class="duz-yaz">Bu arada ilginç bir dilekleri var:</span></p>

    <p class="duz-yaz1" xml:lang="tr"><span class="duz-yaz">“Şu PKK’ya medya daha az yer verse...”</span></p>

    <p class="duz-yaz1" xml:lang="tr"><span class="duz-yaz">Çekiç Güç’ün devam etmesi gerektiği, Ecevit’in bu konuda yanlış düşündüğü belirtildikten sonra ekleniyor:</span></p>

    <p class="duz-yaz1" xml:lang="tr"><span class="duz-yaz">(1) Çekiç Güç olmazsa Türkiye olarak Kuzey Irak’ta nasıl operasyon yapılabilir? (2) Damatlarını bile temizleyebilen Saddam’a nasıl güvenilir ki? (3) Çekiç Güç gitse, Saddam rahatça Türkiye’ye karşı yeni bir göç başlatır.</span></p>

    <p class="duz-yaz1" xml:lang="tr"><span class="duz-yaz">Asker, Saddam’ın Bağdat’ına güvenmiyor.</span></p>

    <p class="ara-spotlar-tek-sat-r" xml:lang="tr"><span class="bold-yaz">Siyah rugan pabuçlu Ali Dayı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 23 temmuz 1996</span></p>

    <p class="duz-yaz1" xml:lang="tr"><span class="duz-yaz">Fırın gibi bir hava... Cayır cayır yakıyor insanı. Silvan yolu üstünde Dörtyüzelli Evler’e gidiyorum taksiyle. İki yıl önce Lice ve Kulp civarındaki köylerden göç edenlerin ya da zorunlu göçe tabi tutulanların oturdukları evlere.</span></p>

    <p class="duz-yaz1" xml:lang="tr"><span class="duz-yaz">Kızlı erkekli bir sürü çocuk. Her hallerinden öylesine perişanlık, öylesine yoksulluk akıyor ki yürek zor dayanır. Bakkalın önünde sohbet ediyorum. Çocuklara baktıkça içim acıyor. Ama çocuk işte. Çoğu cıvıl cıvıl, cana yakın ve de şımarık. Gözleri ışık dolu çocuklar. Onları dinledikçe içimde tarifsiz bir duygu fırtınası esmeye başlıyor.</span></p>

    <p class="duz-yaz1" xml:lang="tr"><span class="duz-yaz">Mehtap on iki yaşında.</span></p>

    <p class="duz-yaz1" xml:lang="tr"><span class="duz-yaz">Okula iki yıl gitmiş. Yetim, babası ölmüş. “Annesi zaten deli” diyor bir başkası. Eve Mehtap bakıyormuş. Üç kardeşmişler. On yedi yaşındaki abisi Diyarbakır’da taksilere su satarak evi geçindirmiş uzun zaman. Ama şimdi o da boştaymış.</span></p>

    <p class="duz-yaz1" xml:lang="tr"><span class="duz-yaz">Mehtap konuşurken hep önüne bakıyor. Lice’nin Yamaçlı köyünden göç etmişler. “Köye dönmek ister misin?” diye soruyorum. “Evet isterim” diye geliyor cevap, “Köy güzeldi. Bahçe vardı. Su akıyordu.”</span></p>

    <p class="duz-yaz1" xml:lang="tr"><span class="duz-yaz">Mülkiye on iki yaşında.</span></p>

    <p class="duz-yaz1" xml:lang="tr"><span class="duz-yaz">Lice’nin Yamaçlı köyünden. Okula hiç gitmemiş. Babası boştaymış, yani işsiz. Köye dönmek istiyor o da. “Ceviz toplardık!” diyor.</span></p>

    <p class="duz-yaz1" xml:lang="tr"><span class="duz-yaz">Rojda altı yaşında. Bal rengi gözlerini kaçırıyor. Yüzgül dokuz yaşında. Lice’nin Bali köyünden. Elleri kınalı.</span></p>

    <p class="duz-yaz1" xml:lang="tr"><span class="duz-yaz">Nezir on bir yaşında.</span></p>

    <p class="duz-yaz1" xml:lang="tr"><span class="duz-yaz">Kulp’un Ağıllı köyünden. O da cevizi ağacından toplamak istiyor. “Burada ceviz ağacı yok” diyor cin gibi gözlerini devire devire, “Burada para yok ki bakkala gidip bir şeyler alalım. Köyde her şey beleşti.”</span></p>

    <p class="duz-yaz1" xml:lang="tr"><span class="duz-yaz">Velat on dört yaşında.</span></p>

    <p class="duz-yaz1" xml:lang="tr"><span class="duz-yaz">Cin gibi. Şık cepkeniyle, giyimi kuşamıyla, saçlarıyla afili bir erkek çocuğu. Lice’nin Yamaçlı köyünden. İlkokul üçten terk. Diyarbakır’da kahvelerde çalışmış. Kazandığını üstüne başına yatırmış. Köyünü özlüyor Velat da...</span></p>

    <p class="duz-yaz1" xml:lang="tr"><span class="duz-yaz">İçlerinden biri:</span></p>

    <p class="duz-yaz1" xml:lang="tr"><span class="duz-yaz">“Evlerimiz yakıldığı için geldik. Yasak bölge oldu bizim köyümüz. Dokuz kişiyiz annem babamla. Buralarda soytarı olacağız, perişan olacağız. Köyde havyan mayvan besliyorduk. Şimdi sattık. Parasını yiyiyoruz. İki taşın arasına düşmüştük. O geliyor bizi süründürüyor. Bu geliyor bizi süründürüyor.”</span></p>

    <p class="duz-yaz1" xml:lang="tr"><span class="duz-yaz">Apartman duvarının betonuna vuruyor eliyle. “Kuru taş sana yemek verir mi?” diyor ağlamaklı bir sesle.</span></p>

    <p class="duz-yaz1" xml:lang="tr"><span class="duz-yaz">Kulp’un Ağıllı köyünden Mehmet.</span></p>

    <p class="duz-yaz1" xml:lang="tr"><span class="duz-yaz">Yaşlı. Saçı sakalına karışmış. “Geri dönmem köye!” diyor kısık sesiyle, “Bir hacet yok. Ağaç vardı, ceviz vardı. Hepsi kurumuş şimdi... Para yok, nasıl gideceksin memlekete?..”</span></p>

    <p class="duz-yaz1" xml:lang="tr"><span class="duz-yaz">Dörtyüzelli Evler’in kahvesinde bir ihtiyarın bana ilk tepkisi:</span></p>

    <p class="duz-yaz1" xml:lang="tr"><span class="duz-yaz">“İş yohtir!”</span></p>

    <p class="duz-yaz1" xml:lang="tr"><span class="duz-yaz">“Köye dön o zaman.”</span></p>

    <p class="duz-yaz1" xml:lang="tr"><span class="duz-yaz">“Ev yok, dam yok. Yandı her şey. Köye dönsek ne olacak ki?”</span></p>

    <p class="duz-yaz1" xml:lang="tr"><span class="duz-yaz">İlginç bir ihtiyar. Kendi başına, köşeye çekilmiş. Gölgeliği tutan ince tahtadan direğe sırtını dayamış, bastonu kucağında, hasırdan taburesinde öylece oturuyor. Dalıp gitmiş.</span></p>

    <p class="duz-yaz1" xml:lang="tr"><span class="duz-yaz">Bir yandan pipo içiyor.</span></p>

    <p class="duz-yaz1" xml:lang="tr"><span class="duz-yaz">Daha ilginci:</span></p>

    <p class="duz-yaz1" xml:lang="tr"><span class="duz-yaz">Ayakkabıları siyah rugan! Şalvar pantolonunun altında, tozlu ama gıcır gıcır bir çift rugan ayakkabı. Üstelik arkalarına da basmamış. Heybetli bir ihtiyar. Ama çökmüş! Çok zayıf. Kartal burunlu. Mavi gözleri sanki yuvalarının içine kaçmış...</span></p>

    <p class="duz-yaz1" xml:lang="tr"><span class="duz-yaz">İlgimi çekiyor.</span></p>

    <p class="duz-yaz1" xml:lang="tr"><span class="duz-yaz">Lice’nin Ağaçlı köyünün muhtarı Ali Dayı. Saygı görüyor etraftan. Kulakları duymuyor. “Büyük harflerle yaz, öyle konuşur” diyor gençten biri. Bloknotuma yazıp önüne uzatıyorum:</span></p>

    <p class="duz-yaz1" xml:lang="tr"><span class="duz-yaz">“KAÇ YAŞINDASIN?”</span></p>

    <p class="duz-yaz1" xml:lang="tr"><span class="duz-yaz">Ali Dayı önce notumu okuyor, sonra yüzüme bakıp yanıtlıyor:</span></p>

    <p class="duz-yaz1" xml:lang="tr"><span class="duz-yaz">“Seksen beş.”</span></p>

    <p class="duz-yaz1" xml:lang="tr"><span class="duz-yaz">Klasik sorum:</span></p>

    <p class="duz-yaz1" xml:lang="tr"><span class="duz-yaz">“HAYAT NASIL?”</span></p>

    <p class="duz-yaz1" xml:lang="tr"><span class="duz-yaz">“İdare eder. Kulak yok. Memleketin tadı yok.”</span></p>

    <p class="duz-yaz1" xml:lang="tr"><span class="duz-yaz">Siyah rugan pabuçlarına elimle “çok güzel” işareti yapıyorum. Hoşuna gidiyor. “Allah razı olsun” diyor eliyle dizime vurup, “Bir tek bunlar kaldı, başka bir şey yok.”</span></p>

    <p class="duz-yaz1" xml:lang="tr"><span class="duz-yaz">Kalkmak için davranıyorum. “Dur hele!” diyor. Yanındaki çocuğa Kürtçe bir şeyler söylüyor. Evinin duvarında asılı gençlik fotoğrafını git getir demiş. Çerçeveli fotoğrafı bana uzatıyor. Siyah kasketli, deler gibi bakan masmavi gözlü, kartal bakışlı, simsiyah palabıyıklı, heybetli Ali Dayı... Köyün ağası herhalde. Bir fotoğrafa bir ona bakıyorum. Gözlerinin içi bir an parlıyor. “Hey gidi günler hey” havasından bir bakış atıyor bana mavi gözleriyle...</span></p>

    <p class="duz-yaz1" xml:lang="tr"><span class="duz-yaz">Bloknotuma yazıp uzatıyorum:</span></p>

    <p class="duz-yaz1" xml:lang="tr"><span class="duz-yaz">“KÖYE DÖNMEK İSTER MİSİN?”</span></p>

    <p class="duz-yaz1" xml:lang="tr"><span class="duz-yaz">Seksen beşlik Ali Dayı eliyle “adam sen de” işareti yapıyor. Bu yaştan sonra ne olacak kabilinden. Sesi dertli çıkıyor:</span></p>

    <p class="duz-yaz1" xml:lang="tr"><span class="duz-yaz">“Köyün taşı toprağı dahil her şeyi yanmış!”</span></p>

    <p class="duz-yaz1" xml:lang="tr"><span class="duz-yaz">Belki ona göstermiş olduğum ilgiden, belki de köyünden söz etmek onu heyecanlandırıyor. Titreyen dudaklarıyla kesik kesik anlatıyor:</span></p>

    <p class="duz-yaz1" xml:lang="tr"><span class="duz-yaz">“Tam on iki nüfus burada kalıyoruz. Bir avuç ekmeğe muhtaç... Daha bu dünyada rezil olmuşum ben!..”</span></p>

    <p class="duz-yaz1" xml:lang="tr"><span class="duz-yaz">Yüreğim burkuluyor.</span></p>

    <p class="duz-yaz1" xml:lang="tr"><span class="duz-yaz">Gözlerimi kaçırıyorum Ali Dayı’nın yüzünden. “Bir avuç ekmeğe muhtaç” derken, Ali Dayı’nın yüzündeki çizgiler daha bir derinleşiyor ve her birine daha büyük acılar oturuyor. Çukurdan bakan mavi gözlerine kederin en katmerlisi çöküyor. “Daha bu dünyada rezil olmuşum ben!..” diyen Ali Dayı’nın bu sözleri bir insanlık çığlığı gibi yankılanıyor içimde...</span></p>

    <p class="duz-yaz1" xml:lang="tr"><span class="duz-yaz">Lice’nin Yamaçlı köyünün siyah rugan pabuçlu muhtarı Ali Dayı, sen çok yaşa e mi!</span></p>

    <p class="duz-yaz1" xml:lang="tr"><span class="duz-yaz">Niye cehennem azabı çekiyor insanlar?.. Yaşamak için ille de acı çekmek mi lazım?..</span></p>

    <p class="duz-yaz1" xml:lang="tr"><span class="duz-yaz">Hiç olmazsa kendi yurtlarında sürgün olmasın insanlar!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 24 temmuz 1996</span></p>

    <p class="duz-yaz1" xml:lang="tr"><span class="duz-yaz">Mıgırdıç Margosyan’ın aynı adı taşıyan kitabında anlattığı Gâvur Mahallesi’nin kargacık burgacık sokaklarından birinde, Varol Sokak’ta bir yufkacı.</span></p>

    <p class="duz-yaz1" xml:lang="tr"><span class="duz-yaz">Sabah saatin altısı...</span></p>

    <p class="duz-yaz1" xml:lang="tr"><span class="duz-yaz">Dükkânını açmış. Kimsecikler yok. Tezgâh boş. Bir köşede kocaman bir un çuvalı... Yol Su ve Elektrik’te yirmi beş yıl çalışmış, odacılıktan emekli olmuş Âdem Güler. Elli sekiz yaşında. Dal gibi ince bir adam. On dört çocuk sahibi. “Biri askerde, diğer hepsi benimle” diye yakınıyor ağlamaklı sesle, “Gideceğim buralardan beyim. Devlet hiç olmazsa bir oğlumu işe koysa, memleketimden çıkmaz, kalırdım.”</span></p>

    <p class="duz-yaz1" xml:lang="tr"><span class="duz-yaz">Ortaokulda okuyan oğlu Kenan yanında. Yufka yapmayı öğrenmiş ama iş yok. “Beş altı kilo yufka yapıyoruz, bir iki kilosu ancak satılıyor.” Kenan’ın bal rengi gözleri, “Gideceğiz buradan Adapazarı’na” derken parlıyor. Başka bir dünya, başka bir umut kapısı, en azından heyecan yaratıcı bir beklenti...</span></p>

    <p class="duz-yaz1" xml:lang="tr"><span class="duz-yaz">Umutsuz yaşanmıyor!</span></p>

    <p class="duz-yaz1" xml:lang="tr"><span class="duz-yaz">“Niye Adapazarı?” deyince anlatıyor:</span></p>

    <p class="duz-yaz1" xml:lang="tr"><span class="duz-yaz">“Fındık toplamaya... Ne iş olursa, maksat aç kalmayalım. Elçi alıp bizi götürecek. Elçiyi tanımam. Kamyonla neyle gideceğiz. Bir iki ev gitmeye karar verdik, dayımgillerle birlikte...”</span></p>

    <p class="duz-yaz1" xml:lang="tr"><span class="duz-yaz">Vedalaşırken ağlamaklı bir sesle tekrarlıyor:</span></p>

    <p class="duz-yaz1" xml:lang="tr"><span class="duz-yaz">“Devlet bir oğlumu işe koysa, memleketimden çıkmazdım beyim, kalırdım.”</span></p>

    <p class="duz-yaz1" xml:lang="tr"><span class="duz-yaz">İnsanlar kendi yurtlarında sürgün olmasınlar!</span></p>

    <p class="duz-yaz1" xml:lang="tr"><span class="duz-yaz">Cehennem azabı çekmesinler!</span></p>

    <p class="duz-yaz1" xml:lang="tr"><span class="duz-yaz">Çarşıdan geçerken kolumdan biri tutuyor. “Biraz sitem edeceğim köşeyazarlarına” diye söze başlıyor. Konu açlık grevleri. Duyarsız kalmakla suçluyor bizi:</span></p>

    <p class="duz-yaz1" xml:lang="tr"><span class="duz-yaz">“Üsküdar Ümraniye’de bir kişi öldü bile. İki ay oldu açlık grevindeler. Benim abim de hapiste. Bartın Cezaevi’nde. Altmış bir gün oldu. Görme kaybı var. Bilinç kaybı var. Devamlı kusma hali var. Yazık değil mi bu insanlara? Yazın yazın!”</span></p>

    <p class="duz-yaz1" xml:lang="tr"><span class="duz-yaz">Gazi Caddesi’nde kasetçi dükkânları. Yılmaz Güney’in posteri. Duyuru asılmış, Sezen Aksu’nun son kasedi,</span> <span class="italik-yaz">Düş Bahçeleri</span> <span class="duz-yaz">geldi” diye. Türkçe kasetler İbrahim Tatlıses’e, Kürtçeler Şivan Perver’e ait. Vitrinin en üst sırasına Kürtçe kasetler dizilmiş. Biri, Şakıro’nun</span> <span class="italik-yaz">Helimcane</span> <span class="duz-yaz">isimli kasedi.</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’ın Diyarbakır muhabiri Mahmut Bozarslan anlatıyor:</span></p>

    <p class="duz-yaz1" xml:lang="tr"><span class="duz-yaz">“Şakıro’nun yaptığı müziğe bizim büyükler ‘provokatör müzik’ derler. Akşam kahveye gider adam. Kan davası vardır. Başlar bu provokatör müziği dinlemeye. Dinledikçe yüreği dolar taşar! Alır silahı eline, çeker gider kan davasının peşine...”</span></p>

    <p class="duz-yaz1" xml:lang="tr"><span class="duz-yaz">Lice’nin Yünlüce köyünden göçmüşler. Gâvur Mahallesi, Göçmen Sokak’taki Ermeni kilisesinin avlusuna sığınmışlar. Yoksulların mahallesi burası, yeni ismi Sur İçi... Pislikten geçilmiyor daracık sokaklar.</span></p>

    <p class="duz-yaz1" xml:lang="tr"><span class="duz-yaz">Surp Giragos Kilisesi.</span></p>

    <p class="duz-yaz1" xml:lang="tr"><span class="duz-yaz">Yıkıntı halinde. Demir kafesli pencereleri çimentoyla, taşla örülmüş. Kapılarının arkasına kalaslar konmuş. Toprak zemininde otlar bitmiş. Çatısı yok. Kabartmaların süslediği giriş kapısının üstündeki yazı Ermenice olmalı. İçinde bir tek 1880’i anlıyorum.</span></p>

    <p class="duz-yaz1" xml:lang="tr"><span class="duz-yaz">Hüzün verici bir görüntü.</span></p>

    <p class="duz-yaz1" xml:lang="tr"><span class="duz-yaz">Avlunun orta yerinde bodur bir incir ağacı. Yaprakları toz içinde. Sabah çok erken. Birkaç tavuk avare avare etrafta dolaşıyor. Sağa sola atılmış dikenli tel örgüler. Ayaklarıma dolaşan, benimle oynaşmaya çalışan bir köpek yavrusu, şirin...</span></p>

    <p class="duz-yaz1" xml:lang="tr"><span class="duz-yaz">Bir göz odanın kapısından bebeler çıkıyor. Hepsi çıplak ayaklı. Beni seyre koyuluyorlar. Ercan, Emrah, Nazan, Zindan... En büyükleri Ercan, on yaşında. “Babam Antalya’da!” diyor. Uykulu gözlerle kapıda biten Behçet, “O bilmez!” diyor. İş oldukça inşaat ameleliği yapıyormuş. Şimdi işsiz. Anneleri Hatice, sessizce önüne bakıyor. “O Türkçe bilmez” diyor Emrah...</span></p>

    <p class="duz-yaz1" xml:lang="tr"><span class="duz-yaz">Nuri Usta’nın kahvesine de uğruyorum, her seferinde Diyarbakır’a geldiğimde yaptığım gibi. Tam elli iki yıllık sabahçı kahvesi. Buranın halk üniversitesi. İnce belli bardaklardaki tavşan kanı çaylarla her sabah vakti çok erken hükûmetler kurulur hükûmetler devrilir Nuri Usta’nın kahvesinde. Memleket idaresi bir süre buradan yapılır.</span></p>

    <p class="duz-yaz1" xml:lang="tr"><span class="duz-yaz">“Başbakan Erbakan eriyecek mi?” “Eriyecek” diyen de var, “Hepsini yiyecek” diyen de... “Erbakan büyük insan” diyen de var, “Erbakan, Diyarbakır’dan Mardin’e on defa namaz kılar!” diyen de var alaylı sesle...</span></p>

    <p class="duz-yaz1" xml:lang="tr"><span class="duz-yaz">Tartışma ilginç:</span></p>

    <p class="duz-yaz1" xml:lang="tr"><span class="duz-yaz">“Adam bir hafta oldu başbakanlığa geleli. Dünya cennet olsun istiyorlar. Bırakın bir altı ay görelim.”</span></p>

    <p class="duz-yaz1" xml:lang="tr"><span class="duz-yaz">“İyi de memleket deneme tahtası mı?”</span></p>

    <p class="duz-yaz1" xml:lang="tr"><span class="duz-yaz">Hazro’nun sarı tütününü sarıyor Liceli Abdülhamit. İki hanımdan dokuz çocuğu var. Biri dalgasını geçiyor, “Ancak fabrikatörün iki çocuğu olur. Ne işin o kadar çocukla. Biraz debriyaja bassaydın.”</span></p>

    <p class="duz-yaz1" xml:lang="tr"><span class="duz-yaz">Liceli aldırmıyor. Cigarasını yakıp anlatıyor:</span></p>

    <p class="duz-yaz1" xml:lang="tr"><span class="duz-yaz">“Buralarda işler kırıktır. Yoksulluk, işsizlik beyim.”</span></p>

    <p class="duz-yaz1" xml:lang="tr"><span class="duz-yaz">Biri kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Dün yine yirmi iki kişi ölmüş. Tunceli’de şehit var. Bu kan nasıl duracak Hasan Cemal Bey?”</span></p>

    <p class="duz-yaz1" xml:lang="tr"><span class="duz-yaz">Çarşı esnafından biri yakınıyor:</span></p>

    <p class="duz-yaz1" xml:lang="tr"><span class="duz-yaz">“Köylerde insan kalmadı.”</span></p>

    <p class="duz-yaz1" xml:lang="tr"><span class="duz-yaz">Köylü köyüne döner mi?</span></p>

    <p class="duz-yaz1" xml:lang="tr"><span class="duz-yaz">“Dönmek ister tabiî. Ama rahat bırakılırsa... Para lazım, güvenlik lazım dönmek için... Söze kimse bakmıyor. ‘Dün dündür, bugün bugündür’ diyen politikacıya nasıl itimat edersin ki?”</span></p>

    <p class="duz-yaz1" xml:lang="tr"><span class="duz-yaz">Henüz köye dönüş yok.</span></p>

    <p class="duz-yaz1" xml:lang="tr"><span class="duz-yaz">Cehennem azabı çekmesin insanlar!</span></p>

    <p class="duz-yaz1" xml:lang="tr"><span class="duz-yaz">Kendi yurtlarında sürgün olmasınlar!</span></p>

    <p class="duz-yaz1" xml:lang="tr"><span class="duz-yaz">Doğu ve Güneydoğu’da yaşanan göç olayıyla ilgili olarak TBMM’de kurulan Meclis Araştırma Komisyonu’nun 1 aralık 1996 tarihli raporu var. Buna göre, 1993 ve 1994 yıllarında Olağanüstü Hal Bölgesi’yle bitişik illerde 820 köyle 2 345 mezra boşaltılmış. Toplam 378 bin 335 kişi göç etmiş. Bunlar resmî rakamlar. Kimileri göç edenlerin sayısını abartılı biçimde 500 binden 2 milyona kadar çıkarabiliyor. Fakat bu göçlerle çok büyük bir insanlık dramının yaşandığı kesin. Evinden barkından edilenlere, daha önce makul bir süre tanındı mı? Makul bir süre verildi mi? Tazminat hakları tanındı mı? O kadar çok sorunun yanıtı boşlukta kalıyor ki?</span></p>

    <p class="ara-spotlar-ilk-sat-r" xml:lang="tr"><span class="bold-yaz">Şirnak’tan: “Şehitler hep o</span></p>

    <p class="ara-spotlar" xml:lang="tr"><span class="bold-yaz">köşeden kalkar,</span></p>

    <p class="ara-spotlar-son-sat-r" xml:lang="tr"><span class="bold-yaz">bayrağa sarılı olarak!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 23 temmuz 1996</span></p>

    <p class="duz-yaz1" xml:lang="tr"><span class="duz-yaz">Gün yeni doğuyor. Helikopterle Diyarbakır ovasının üzerinde uçuyoruz. Dicle’nin çevresinde yeşille sarının birbirini bıçak gibi kestiği uçsuz bucaksız güzellikler altımızdan kayıp gidiyor.</span></p>

    <p class="duz-yaz1" xml:lang="tr"><span class="duz-yaz">İstikamet Şirnak.</span></p>

    <p class="duz-yaz1" xml:lang="tr"><span class="duz-yaz">Yıllardır gelip gidiyorum. Değişmeyen bir şey var. Her gelişimde duyduğum heyecan ve doğanın vahşi güzelliği karşısındaki hayranlığım. Dicle, dağların arasından yılan gibi kıvrıla kıvrıla akıyor. Yazın sıcaktan incelmiş ama rengi değişmemiş, zümrüt yeşili. Biraz sonra Cizre’den sınırı geçmeye hazırlanıyor.</span></p>

    <p class="duz-yaz1" xml:lang="tr"><span class="duz-yaz">Tepelerde terk edilmiş köy ve mezralar... Bazıları yakılmış... Bir subay, 2 bine yakın köyün boşalmış, boşaltılmış olduğunu belirterek şöyle diyor:</span></p>

    <p class="duz-yaz1" xml:lang="tr"><span class="duz-yaz">“Terör örgütü bu yerlerden zorla, parasıyla ya da gönüllü olarak yardım görürdü. Şimdi bu bitti. Böylece kırsal kesimde hareket kabiliyeti çok büyük bir darbe yemiş oldu. Eskisi gibi dolaşamıyor.”</span></p>

    <p class="duz-yaz1" xml:lang="tr"><span class="duz-yaz">Cizre gözüktü. Gabar Dağı’nın üzerinden Şirnak’a kıvrılıyoruz. Altımızda Kasrik Boğazı. Bir zamanlar Irak ve Suriye’den kaynaklanan PKK sızmalarında en kritik noktalardan biri. Ama artık değil. Tümüyle kontrol altında... Bir subayın sözleri:</span></p>

    <p class="duz-yaz1" xml:lang="tr"><span class="duz-yaz">“Artık dağda öyle kolay hareket edemiyor. Geçti o günler. Alan hâkimiyeti de bizde. Teknik, tecrübeyle birleşti. Personel sayısı da arttı.”</span></p>

    <p class="duz-yaz1" xml:lang="tr"><span class="duz-yaz">Yakıt ikmali için Şirnak’a, Şehit Tuğgeneral Bahtiyar Aydın Helikopter Alanı’na iniyoruz. Avazları çıktığı kadar bağırıyorlar:</span></p>

    <p class="duz-yaz1" xml:lang="tr"><span class="duz-yaz">“Jandarmalar geliyor!”</span></p>

    <p class="duz-yaz1" xml:lang="tr"><span class="duz-yaz">Komandolar sabah taliminde. Yarı bellerine kadar çıplak koşuyorlar. Pata pata helikopter sesleri arasında sohbet ediyoruz. Subaylar konuşuyor, ben dinliyorum daha çok:</span></p>

    <p class="duz-yaz1" xml:lang="tr"><span class="duz-yaz">“Bakın Hasan Cemal Bey, şehitler hep o köşeden kalkar, bayrağa sarılı olarak! Yaşlı gözlerle uğurlarız onları. Niye öldüler? Bu toprak için... İzmir’deki, Antalya’daki, İstanbul’daki beş yıldızlı otellerdeki eroin tipler için değil herhalde. Her gün şehitler buradan giderken selama duranlar, nefretle, kinle dolar.”</span></p>

    <p class="duz-yaz1" xml:lang="tr"><span class="duz-yaz">Bir başka subay:</span></p>

    <p class="duz-yaz1" xml:lang="tr"><span class="duz-yaz">“Bakın Hasan Cemal Bey, benim tam 5 bin saatlik uçuşum var helikopterle. Vietnam’daki Amerikalı pilotlar bile bu kadar saat uçmadılar.”</span></p>

    <p class="duz-yaz1" xml:lang="tr"><span class="duz-yaz">“Buraları bilmeyen yazmasın! Yazık değil mi bu dağlarda vatan görevi yapanlara? Diyarbakır’ın Demir Oteli’nde poposunu klimaya verip Güneydoğu raporu yazanlar. Buranın gerçeklerini nereden biliyorlarmış ki? Kimse kalkıp Güneydoğu’nun insanı için yoksulluk edebiyatı yapmasın. Vatanın başka yörelerinde de, Orta Anadolu’da da fakirlik yok mu yani?”</span></p>

    <p class="duz-yaz1" xml:lang="tr"><span class="duz-yaz">Bir subay:</span></p>

    <p class="duz-yaz1" xml:lang="tr"><span class="duz-yaz">“Bazı şerefsizlere çok kızıyorum.”</span></p>

    <p class="duz-yaz1" xml:lang="tr"><span class="duz-yaz">“Allah, bayrak, toprak... Bunlar için ölünüyor buralarda...”</span></p>

    <p class="duz-yaz1" xml:lang="tr"><span class="duz-yaz">“Antalya’ya tayini çıktı, gidiyor. Burada yirmi sekiz ay görev yaptıktan sonra, ‘Doğrudan Antalya’ya gitme’ diyorum. ‘Önce birkaç gün Diyarbakır’da, sonra mesela Yozgat’ta kal. Kendini alıştıra alıştıra Antalya’ya git. Birden gidersen şoke olursun!’”</span></p>

    <p class="duz-yaz1" xml:lang="tr"><span class="duz-yaz">“O benim Ankara’da HADEP kongresinde bayrağımı indirecek, ayaklar altında çiğnemeye kalkışacak. Ben de onun üstüne yürüyünce insan hakları olacak...”</span></p>

    <p class="duz-yaz1" xml:lang="tr"><span class="duz-yaz">Medyaya, politikacaya tepki tepki tepki...</span></p>

    <p class="duz-yaz1" xml:lang="tr"><span class="duz-yaz">Şirnak’tan havalanıyoruz. Cudi Dağı’nın üzerinden Şemdinli’ye doğru dönüyoruz. Hezil Çayı dağların, kayalıkların arasında ne güzel akıyor. Hakkâri gözüktü. Tam çukurun ortasında. Ne tuhaf bir doğa! Dağların arasında sıkışmış kalmış, ülkemizin en yoksul kenti...</span></p>

    <p class="duz-yaz1" xml:lang="tr"><span class="duz-yaz">Yüksekova yazın da muhteşem. Terör bitse, buraları yaz kış dağ turizminden para basar. Yıllar önceydi. Rahmetli Hulusi Sayın Paşa’yla geçmiştik Yüksekova’nın üzerinden. Bahardı. Karların eridiği zaman. Yüksek yerlerden güneş altında gümüş renkli suların pırıl pırıl parıldayarak dağların bereketini yemyeşil ovaya taşıdıkları bir mevsim...</span></p>

    <p class="duz-yaz1" xml:lang="tr"><span class="duz-yaz">Yıllar çabuk geçiyor.</span></p>

    <p class="duz-yaz1" xml:lang="tr"><span class="duz-yaz">Hakkâri valisi anlatıyor:</span></p>

    <p class="duz-yaz1" xml:lang="tr"><span class="duz-yaz">“Terör bitse buraların hiçbir derdi kalmaz. En başta hayvancılık yöreyi ihya eder. Hayvancılık için yayla lazım. Köylü hayvanını yaylaya çıkardı mı, bundan terör örgütü yararlanır. Bu nedenle yayla yasak. Diyoruz ki: ‘Terör örgütüne yardımcı olma, terör bitsin, her şey düzelecek.’ Anlayışla karşılıyorlar. PKK artık buralarda eskisi gibi eylem koyamıyor, kolay barınamıyor. Bir yıl öncesine göre müthiş bir gelişme... Karakol baskınları bitti terör örgütünün artık. Ama bir de uyuşturucu kaçakçılığı var. Afganistan ve İran’dan gelip Yüksekova’da düğümleniyor, Batı’ya dağılıyor. Eroinin kimyasal maddesi Batı’dan geliyor. Hatta bir Alman firması ismen tespit edildi. Mücadelede pek başarılı olduğumuzu söyleyemem. Büyük para var. Bir defa yapabilen köşeyi dönüyor. Tabiî PKK da bu kaçakçılığın tam göbeğinde...”</span></p>

    <p class="duz-yaz1" xml:lang="tr"><span class="duz-yaz">Şemdinli, Türk-İran-Irak sınır üçgenindeki en uç nokta. Helikopterimiz Dağ Komando Birliği’ne iniyor.</span></p>

    <p class="duz-yaz1" xml:lang="tr"><span class="duz-yaz">Bir komutan:</span></p>

    <p class="duz-yaz1" xml:lang="tr"><span class="duz-yaz">“İç bölgemizde bu yaz şimdiye kadar terörist örgüt herhangi bir eylem koyamadı. Daha çok Kuzey Irak sınır bölgesinde taciz yapabiliyor, o kadar. Kuzey Irak’a sık sık girip tarıyoruz.”</span></p>

    <p class="duz-yaz1" xml:lang="tr"><span class="duz-yaz">Telefon. Köylüler mayına basmış, yaralı var. Bir helikopter kalkıyor, yaralıları hastaneye taşımak için... Ansızın karşı dağlardan güürrr diye top sesi, havan sesi! İrkiliyorum. Talim atışıymış... Dağ Komando Taburu’nun mütevazı müzesini geziyorum. 1974 Kıbrıs Harekâtı’na da katılmış bu birlik. Geçen yıl Kelekbaşı Operasyonu’nda ele geçenler de sergileniyor: kız Keleş’i, Keleş bıçağı... Apo’nun kitapları,</span> <span class="italik-yaz">PKK’lileşelim</span><span class="duz-yaz">,</span> <span class="italik-yaz">Eleştiri Silahı...</span> <span class="duz-yaz">Bir duvar boydan boya birliğin şehitleriyle gazilerine ayrılmış. Fotoğraflara bakıyorum. Fidan gibi genç insanlar yaşama veda etmiş, sakat kalmış.</span></p>

    <p class="duz-yaz1" xml:lang="tr"><span class="duz-yaz">Tek tek sayıyorum. 1987’den beri 48 şehit...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Cudi Dağı’nda</span></p>

    <p class="ara-spotlar-son-sat-r" xml:lang="tr"><span class="bold-yaz">PKK’dan taciz atışı</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">24 temmuz 1996</span></p>

    <p class="duz-yaz1" xml:lang="tr"><span class="duz-yaz">Cudi Dağı, 2102 rakımlı Derhızyı Tepesi.</span></p>

    <p class="duz-yaz1" xml:lang="tr"><span class="duz-yaz">Gece saat on buçuk suları.</span></p>

    <p class="duz-yaz1" xml:lang="tr"><span class="duz-yaz">Mehtaplı bir gece. Dağın tepesinde gökyüzü o kadar yakın ki, elini uzatsan yıldızları tutabilirsin gibi bir duygu sarıyor insanı. “Bir süredir geceler çok sakin, hayra alamet sayılmaz” diyor subaylardan biri, “Son zamanlarda hiç taciz yemedik terör örgütünden...”</span></p>

    <p class="duz-yaz1" xml:lang="tr"><span class="duz-yaz">Günün yorgunluğu dağ havasıyla birleşince, fena halde uyku bastırıyor. Asıl mesaileri günbatımıyla başlayan komutanlardan izin istiyorum. Onların geceleriyle gündüzleri yer değiştirmiş. Toprak zeminli tek kişilik çadırdaki portatif kampet yatağına külçe gibi uzanıyorum. Biraz tedirginim. Yorgunluktan turşu gibiyim ama uyku tutmuyor. Cudi Dağı’nın akrebi meşhurmuş. Azıcık alaylı bir dille, “Merak etmeyin Hasan Cemal Bey” diyorlar yatmaya giderken, “Bol miktarda serum var. Canınız yanar ama başka bir şey olmaz.”</span></p>

    <p class="duz-yaz1" xml:lang="tr"><span class="duz-yaz">Çadırın tepesinden akrep düşer mi, düşmez mi diye sayıklarken yüzüme bir şey pat diye çarpmaz mı. Bir pervane! Hay Allah. O anda avucumla yüzüme öyle bir şaplak indiriyorum ki, burnum çok acıyor. Tam içim geçer gibi olurken de müthiş bir patlama! Yataktan fırlıyorum. Taciz mi? Sıcak temas mı? Gece talim atışı mı? Derken müthiş bir patlama daha... Hani denir ya kulakları sağır edercesine. İşte öyle bir şey. Çadırımın etrafında telaşlı ayak sesleri, koşuşturmalar...</span></p>

    <p class="duz-yaz1" xml:lang="tr"><span class="duz-yaz">Talim değil galiba.</span></p>

    <p class="duz-yaz1" xml:lang="tr"><span class="duz-yaz">Ya ne?</span></p>

    <p class="duz-yaz1" xml:lang="tr"><span class="duz-yaz">Hızla, biraz şaşkınlıkla giyinmeye çalışıyorum. Bu arada akrep sızmış olabilir mi diye ayakkabılarımı çabuk çabuk ters çevirip bunca telaş arasında yere doğru sallıyorum. Sonra kendimi hızla dışarı atıyorum. Gözlerimi kapkaranlığa alıştırmaya çalışırken bir ses yükseliyor:</span></p>

    <p class="duz-yaz1" xml:lang="tr"><span class="duz-yaz">“Şu Allah’ın işine bak! Hasan Cemal bu defa tank sesiyle değil, roket sesiyle uyandı.”</span></p>

    <p class="duz-yaz1" xml:lang="tr"><span class="duz-yaz">Gülüşmeler... Ama ben gülemiyorum.</span></p>

    <p class="duz-yaz1" xml:lang="tr"><span class="duz-yaz">Sesin geldiği tarafa doğru yürüyorum. Bana gösterilen kayanın dibine alelacele ilişmeye çalışırken müthiş bir patlama daha. Allak bullak oluyorum. Böyle seslere alışık olmayınca dehşete kapılıyor, çaresiz kalıyor insan... Patlamayla birlikte olduğum yere kıç üstü çöküyorum. Popomun altındaki bu yumuşaklık da nedir demeye kalmadan, canhıraş bir köpek havlamasıyla nereden geldiğimi şaşırıyorum.</span></p>

    <p class="duz-yaz1" xml:lang="tr"><span class="duz-yaz">Tabur köpeğinin üstüne oturmuşum!</span></p>

    <p class="duz-yaz1" xml:lang="tr"><span class="duz-yaz">Aynı anda bir patlama daha. Arkasından müthiş bir cayırtı. Makineli tüfek sesleri. Zavallı köpek! Bu sefer şaşkınlık sırası ona geliyor. Dakikada yedi yüz-sekiz yüz mermi atan M-60’ların çıkardığı muhteşem tarrakalar sinirlerini bozmuş olmalı ki, uluya uluya zifiri karanlığın içine doğru can havliyle dalıp yitiyor.</span></p>

    <p class="duz-yaz1" xml:lang="tr"><span class="duz-yaz">Sanki gerçek değil, tiyatro sahnesi.</span></p>

    <p class="duz-yaz1" xml:lang="tr"><span class="duz-yaz">Bu hengâmenin ortasında gülmem tutuyor. Kıkır kıkır gülüyorum. Oysa durum ciddi gibi. Herkes gerili yay sanki. İki bin metrelik tepenin etrafında muhtemel sızmalara karşı gece karanlığında pusu atmış Mehmetçik’i düşünüyor komutanlar... Güneş batarken, kayalık arazide mevzilenmek üzere kamptan tek sıra halinde çıkıp karanlığın içinde nasıl tek tek kaybolduklarını biraz hüzünle izlemiştim. Silahlar bir an susuyor. Kopkoyu bir karanlık ve korkunç bir sessizlik. Uzaktaki mevzilerden köpek havlamaları, ulumaları geliyor.</span></p>

    <p class="duz-yaz1" xml:lang="tr"><span class="duz-yaz">“İyiye işaret değil, yabancıya havlar bu köpekler!”</span></p>

    <p class="duz-yaz1" xml:lang="tr"><span class="duz-yaz">En uç noktayla telsiz bağlantısı kuruluyor. Uyarılar yapılıyor. Hisar Tepe’deki birlik harekete geçiriliyor. Kuşkulu görülen bazı hedeflere oradan havan atışı yapılması sağlanıyor. Dağları aydınlatan patlamalar... Sonra yine sessizliği dinlemeye koyuluyoruz. “Eylemden bir iki gün önce telsizleri susar terör örgütünün!” Termal kameralarla, gece görüş cihazı takılmış, bir kilometreyi on metreye getiren Nikon dürbünlerle arazi taranıyor.</span></p>

    <p class="duz-yaz1" xml:lang="tr"><span class="duz-yaz">Burası her gece böyle. Burada gün, gün batınca başlıyor. Cudi Dağı’nın en yüksek yeri olan 2102 rakımlı Derhıyzı Tepesi kayalıkların içerisine oyulmuş tam bir kale. Suyu dahil her şeyi helikopterle geliyor. Yeşilliği olmayan, ot bitmeyen uçsuz bucaksız bir kayalık. Ama askerler bir köşede soğan yetiştirmeyi başarmışlar. Bu onlar için bir övünç kaynağı... Dağın yamaçlarından aşağı doğru karanlıkta göz alabildiğine uzanan boşluk, Silopi Ovası. Suriye sınırının aydınlatması da ışıklı bir çizgi halinde. Yanı başında Habur’a doğru ipince giden İpek Yolu...</span></p>

    <p class="duz-yaz1" xml:lang="tr"><span class="duz-yaz">Çok uzaktan, Dicle kıyısındaki Cizre’nin ışıkları göze çarpıyor. İzmirli bir subay, “İşte Karşıyaka” diyor. İstanbullu olan Boğaziçi’ne benzetiyor. “İşte böyle” diyor komutan, “Biz her gece kendimize böyle bir hayal âlemi kurarız.”</span></p>

    <p class="duz-yaz1" xml:lang="tr"><span class="duz-yaz">Hayalsiz, umutsuz, hele böylesi koşullarda nasıl yaşanabilir ki?..</span></p>

    <p class="duz-yaz1" xml:lang="tr"><span class="duz-yaz">Cudi’nin tepesine, Foça’daki Deniz Amfibi Alayı’nın Deniz Piyade Taburu kamp kurmuş durumda. Türk Silahlı Kuvvetleri’nin Güneydoğu’dan geçmeyen birimi kalmıyor. Bir komutanın deyişiyle, Güneydoğu ordu için aynı zamanda büyük bir eğitim alanı...</span></p>

    <p class="duz-yaz1" xml:lang="tr"><span class="duz-yaz">Cudi Dağı’nın bu tepesi bir zamanlar PKK’nın “kurtarılmış bölgesi” gibiydi. Kuzey Irak ve Suriye’den sızmalar, ya Gabar Dağı ve Kasrik Boğazı’ndan veya Cudi’nin dibindeki Tuşimiya Vadisi’nden olurmuş. Artık iki yer de PKK’da değil. Bir subay, “Alan kontrolü artık alan hâkimiyetine dönüştü, teröristin barınması söz konusu değil” diyor. Tuşimiya Vadisi, 15 kilometre uzunluğunda 2 kilometre yüksekliğinde bir kanyon. Özellikle tepeden bakınca çarpıcı bir manzara çiziyor.</span></p>

    <p class="duz-yaz1" xml:lang="tr"><span class="duz-yaz">Öğleden sonra helikopterle Cudi Dağı’nın tepesindeki bu kartal yuvasını andıran kayalığa indiğimde tuhaf bir duyguya kapıldım. Sanki bir başka gezegene inmiştim. Cenk havaları çalınıyordu. Mehter marşı vuruyordu. Hoparlörlerden avaz avaz müzik yayını yapılıyordu. Şaşırdığımı fark edince, “İsterseniz Sezen Ablamız da var. Üstelik son kasedi” dedikten sonra bağırıyor subay, “Oğlum koy bakalım Hasan Cemal Bey için,</span> <span class="italik-yaz">Düş Bahçeleri</span><span class="duz-yaz">’ni...” Sezen Aksu’nun sesi gümbür gümbür patlıyor. Cudi Dağı’nın zirvesinde, iki bin metre yükseklikte,</span> <span class="italik-yaz">Düş Bahçeleri</span><span class="duz-yaz">’ni ilk kez dinleyeceğim doğrusu hiç aklıma gelmezdi. Oynak müziğin eşliğinde, kayalıkların arasında keçi gibi hoplaya zıplaya bir buçuk saat sürecek yorucu bir tura koyulduk.</span></p>

    <p class="duz-yaz1" xml:lang="tr"><span class="duz-yaz">Gökyüzünde ilginç bir köşe:</span></p>

    <p class="duz-yaz1" xml:lang="tr"><span class="duz-yaz">İzmir 1 604 kilometre, Ankara 1 181 kilometre yazan tahtadan bir yön tabelası... Bazen katı gerçeklerden kaçmak ve hayal âlemine dalmak için belki de... Ya bir kayanın içine oyulmuş, üstünde “DJ Yavuz” yazan Cafe 111’e ne demeli?.. Bu kampta hayat tarzı değişik. Örneğin herkes kendi yemeğini kendi yapıyor. Ama bütün bunlar sıkı bir askerî disiplinle birlikte yürüyor. Çünkü kelle koltukta. İşin şakaya gelir tarafı yok. Pek başka yerlerdeki vatan görevine benzemiyor. Çünkü buralarda yaşamla ölüm parantezleri birbirine çok yakın duruyor. Şehit olmak var, gazi olmak var.</span></p>

    <p class="duz-yaz1" xml:lang="tr"><span class="duz-yaz">Sessizliği dinliyoruz yine.</span></p>

    <p class="duz-yaz1" xml:lang="tr"><span class="duz-yaz">“Bir gecede aynı yere iki kere gelmezler!”</span></p>

    <p class="duz-yaz1" xml:lang="tr"><span class="duz-yaz">“Belli de olmaz.”</span></p>

    <p class="duz-yaz1" xml:lang="tr"><span class="duz-yaz">“Eylemlerini gecenin ikisine kadar bitirmeyi tercih ederler. Karanlıktan yararlanıp kaçmak için...”</span></p>

    <p class="duz-yaz1" xml:lang="tr"><span class="duz-yaz">“Tacizi galiba ikişer kişilik en çok üç grup yaptı. Üç roket atıp gittiler.”</span></p>

    <p class="duz-yaz1" xml:lang="tr"><span class="duz-yaz">Suriye’ye kadar bütün Silopi vadisini, Dicle ve Cizre’yi gören, oturma yerleri kum torblarından yapma, etrafı taşlarla çevrili Bodrum isimli terasta gündem hafif siyasete dönüyor. Cumartesi anneleri... Ölüm oruçları... İnsan hakları, demokrasi... Bazı aydın çevrelerin tutumu eleştiriliyor subaylar tarafından. Kendilerini kızdıran, üzen bazı haksızlık ve çifte standart örneklerine değiniyorlar. Bazen de nasıl “PKK’nın oyununa düşüldüğü” anlatılıyor.</span></p>

    <p class="duz-yaz1" xml:lang="tr"><span class="duz-yaz">Kendi işlerinin “teröristi etkisiz kılmak” olduğuna, bu bakımdan başarılı bir noktaya gelindiğini, ancak terörizmi bitirmenin yalnız “askerî mücadele”yle sınırlı olmadığına, bunun başka boyutlarının da bulunduğuna işaret ediliyor. Bu konuya Diyarbakır’da birkaç gün önce 7. Kolordu’da bazı komutanlarla sohbet ederken de değinilmişti. Generallerin hemen hepsi ağız birliği yapmışçasına bir noktayı sürekli vurguladılar:</span></p>

    <p class="duz-yaz1" xml:lang="tr"><span class="duz-yaz">“Teröristi bitirmek bizim işimiz. Ama o kadar! Ondan sonrası, yani terörizmin öbür kaynaklarını kurutacak adımlar siyasal iktidarların, hükûmetlerin işidir.”</span></p>

    <p class="duz-yaz1" xml:lang="tr"><span class="duz-yaz">Bir komutan sohbetimizde şöyle dedi:</span></p>

    <p class="duz-yaz1" xml:lang="tr"><span class="duz-yaz">“Teröristi şehirden sonra dağda da büyük ölçüde tesirsiz hale getirmeye başladık. Dağda da artık hem psikolojik üstünlük hem alan hâkimiyeti bize geçti. Bu durum özellikle son bir yıldır öyle. Tabiî bu demek değildir ki, terörist örgüt bundan sonra eylem koyamayacak. Münferit olayları engellemek kolay değil. Orada burada bomba patlatır, mayın koyabilir. Bundan sonra önemli nokta şu: Şirnak’taki, Cizre’deki bir evden çıkan beş kişiden dördü işsizse ne olacak? Çocuğunun gideceği okul yoksa ne olacak? Doktoru, sağlık memuru, ebesi yoksa ne olacak?”</span></p>

    <p class="duz-yaz1" xml:lang="tr"><span class="duz-yaz">Bir başka komutan şöyle devam etmişti Dtiyarbakır’daki sohbetimizde:</span></p>

    <p class="duz-yaz1" xml:lang="tr"><span class="duz-yaz">“Bu bölgede bizim dışımızda neredeyse devletin bütün diğer birimleri vekâletle yönetiliyor. Olacak iş mi? Ben asker olarak buradayım. Ama gidin bakın birçok ile, ilçeye. Eğitimi, sağlığı, bayındırlığı, nüfus idaresi vs. asaleten atanmış devlet memurlarına sahip değil. Ne yapıyor bu bakanlıklar, Ankara?.. Olağanüstü Hal Valiliği kurmuşuz ama doğru dürüst bir karargâhı yok. Bir iki vali yardımcısı, bir iki daktilo, o kadar. Nerede ayrı çalışacak kurmayları?.. Teröristi bitiririz, bitiriyoruz, bu bizim işimiz. Ama terörizm çok boyutlu bir olay. Biz bunun sadece bir boyutuyla meşgulüz asker olarak. Diğer boyutlarının üstesinden gelecek devlet örgütlenmesi nerede?”</span></p>

    <p class="duz-yaz1" xml:lang="tr"><span class="duz-yaz">1996 yılı temmuz ayındaki bu mesaj, çok açık, hükûmete, sivil otoriteye yönelik bir mesaj. Diyor ki asker:</span></p>

    <p class="duz-yaz1" xml:lang="tr"><span class="duz-yaz">“Ben görevimin bilincindeyim, görevimi yapıyorum. Ama sen yapıyor musun? Yaptığına kani değilim.”</span></p>

    <p class="duz-yaz1" xml:lang="tr"><span class="duz-yaz">Hükûmet, sivil otorite bunca yıldır Güneydoğu’da üstüne düşeni tam olarak yerine getirmiyor. Ya da bir başka deyişle sorunu askere bırakmanın rahatlığını, kolaycılığını yaşıyor. Sorunun değişik yanlarını derinlemesine ele alan, çözüm projeleri üreten çalışmaların içinde görülmüyor. Bu konuda eleştirilen başbakanlar, bakanlar da kapalı kapılar arkasında, “Asker istemiyor, n’apalım?” demeye getiriyorlar. Güneydoğu’yla ilgili olarak bunca yıldır izlenen resmî politikalardaki “asker damgası” ya da ağırlığı elbette göz ardı edilemez. Asker bu kritik konuda sivillere güvenmiyor. Dışişleri Bakanlığı’nın eski müsteşarlarından, Büyükelçi Kâmuran Gürün’den dinlemiştim 1995 yılında. İktisadî Kalkınma Vakfı için hazırlanan bir Güneydoğu raporunun hazırlık çalışmalarında anlatmıştı bana.</span></p>

    <p class="duz-yaz1" xml:lang="tr"><span class="duz-yaz">1980’de 12 Eylül olunca, Dışişleri Bakanlığı tarafından askerî yönetime çok yönlü bir “Ermeni Raporu” hazırlanmış. Ermeni terörüyle nasıl baş edileceği dahil sorunun birçok boyutları somut öneriler halinde geliştirilmiş ve ciddi mesafeler alınmış. Bunun verdiği cesaretle Dışişleri, Genelkurmay’a benzer bir çalışmanın Güneydoğu ve Kürt sorunuyla ilgili olarak da yapılabileceğini söylemiş.</span></p>

    <p class="duz-yaz1" xml:lang="tr"><span class="duz-yaz">Ama askerin yanıtı kısa olmuş:</span></p>

    <p class="duz-yaz1" xml:lang="tr"><span class="duz-yaz">“O işi bize bırakın!”</span></p>

    <p class="duz-yaz1" xml:lang="tr"><span class="duz-yaz">Asker, sivile güvenmiyor bu konuda.</span></p>

    <p class="duz-yaz1" xml:lang="tr"><span class="duz-yaz">Ama sadece bu noktaya takılmak kısır bir yaklaşım. Çünkü eğer hükûmetler, siyasal kadrolar bugüne kadar doğru dürüst projeler üretip askerin önüne koysalardı, ev ödevlerini yapıp askerin önüne öyle çıksalardı, yani asker karşısında gerekli ağırlığı yaratabilselerdi, durum daha farklı olurdu. Ertesi gün</span> <span class="italik-yaz">Sabah</span><span class="duz-yaz">’ta çıkacak yazıma bütün bunları koyuyorum. Ayrıca, Cudi Dağı’nın bir köşesinde aldığım bazı düşünceleri de belki kaçıncı kez ekliyorum.</span></p>

    <p class="duz-yaz1" xml:lang="tr"><span class="duz-yaz">Güneydoğu deyince...</span></p>

    <p class="duz-yaz1" xml:lang="tr"><span class="duz-yaz">Yalnız PKK’ya karşı verilen hem haklı hem meşru mücadeleyle sınırlı bir sorun değil. Bu mücadelede 1984’ten beri yaşamını yitiren yurttaşların sayısı 20 bin civarında... İş ve aş meselesi var. Yani yoksulluğun yenilmesi... Eğitimsizlik var. 3 bin kadar köy ve mezrada okullar kapalı. 1,5 milyon çocuk eğitimden yoksun. Sağlık meselesi var. 500 kadar sağlık ocağı ve sağlık evi kapalı. Yüz binlerce insan doktora, ebeye, sağlık memuruna, hemşireye ulaşamıyor. Göç var. Faili meçhul cinayetler var. İşkence var. Hiçe sayılan insan hakları sorunu var. Yakılan, yıkılan evlerle, kendi yurdunda sürgün yaşayanlarla, cinayet ve ölümlerle cehennem azabı çekiliyor Güneydoğu’da yıllardır. Sorunun, terörle mücadele kadar, iş ve aş kadar, eğitim ve sağlık kadar, hatta bir bakıma onlardan daha çok önem taşıyan bir başka boyutu var:</span></p>

    <p class="duz-yaz1" xml:lang="tr"><span class="duz-yaz">Kürt kimliği, Kürt kültürü...</span></p>

    <p class="duz-yaz1" xml:lang="tr"><span class="duz-yaz">Cumhuriyet Türkiyesi’nin bu açıdan anlayışlı, saygılı bir çizgi izlediği söylenemez. Türkiye’nin toprak bütünlüğüyle devletinin birliğini kurmak ve korumak için, ulus bilincini yaratmak için beslenen haklı kaygılar, Cumhuriyet’in kuruluş yıllarından itibaren kimlik konusunda aşırılıkları beraberinde getirdi. “Kürt yok, Türk vardır!” anlayışı, Kürt dilinin, kültürünün de yok sayılmasıyla birlikte Kürt sorununa kendiliğinden kaynaklık etti.</span></p>

    <p class="duz-yaz1" xml:lang="tr"><span class="duz-yaz">Şöyle denebilir:</span></p>

    <p class="duz-yaz1" xml:lang="tr"><span class="duz-yaz">PKK, Kürt sorununun bir ürünüdür. Elbette dış destek olmasaydı, PKK böylesine bir büyük bela kesilemezdi Türkiye’nin başına. Ancak, asıl kökü içeride olan bir sorundur PKK. Bu nedenle PKK’nın askerî olarak bitirilmesi, birçok kez yazdığım gibi, Kürt sorununun noktalanması olamayacak. PKK’nın askerî olarak bitirilmesi yolunda çok mesafe alındı. Yıllar içinde bunu ben de kendi gözlerimle gördüm. Ancak PKK’yla mücadele ile Kürt sorunu arasında ince bir çizgi çizilemezse, birincisindeki haklı ve meşru savaşım devam ettirilirken, ikinci alanda adım atılmazsa, çıkmazdan kurtulmak güç olur.</span></p>

    <p class="duz-yaz1" xml:lang="tr"><span class="duz-yaz">Üst düzeyde bir sivil yetkili, ilginçtir, “yükselmekte olan Kürt milliyetçiliği”ne işaret etti bir sohbetimizde. Bir devlet yetkilisinin bunu itiraf etmesi kolay değildir. Ama bu bir olgu. Diyarbakır’da bloknot almak için bir kitapçıya girmiştim iki gün önce. On dört-on beş yaşlarındaki bir erkek çocuğu geldi, dükkân sahibinden,</span> <span class="italik-yaz">Kürtlerin Tarihi</span> <span class="duz-yaz">isimli bir kitap sordu. Dükkân sahibi beni tanımıyordu. Göz ucuyla bana baktı, “Öyle bir kitap yok ama başkaları var. Sen sonra gel, ben sana yardımcı olurum” diyerek çocuğu başından savdı.</span></p>

    <p class="duz-yaz1" xml:lang="tr"><span class="duz-yaz">Olay budur.</span></p>

    <p class="duz-yaz1" xml:lang="tr"><span class="duz-yaz">İnsanların köklerine, kimliklerine, tarihlerine sahip çıkmaları hele artık bu çağda engellenemez. O yüzden Kürt kökenli Türkiye Cumhuriyeti yurttaşları da, “kolektif” değil, “azınlık” değil, ama bu devletin “eşit” uyrukları olarak demokrasilerde geçerli bütün “bireysel” haklara sahip olmalıdır. Kendi dillerini serbestçe öğrenmeli, öğretmelidir. Kendi radyo ve televizyonlarına sahip olmalıdır. Kendi kültürlerini geliştirecek enstitü ve vakıfları serbestçe kurabilmelidir. Şiddeti dışlamak şartıyla her türlü siyasal faaliyeti göstermelidir. Parti kapatmak, PKK’nın ekmeğine yağ sürüyor. Bir komutan geçen gün “Kemal Burkay gibiler neden parti kurmasınlar?” deyiverdi. Şiddeti dışlayan partiler zamanla PKK’yı Güneydoğu’da, kitle tabanında tecrit edebilir. Ve bütün Türkiye’de olduğu gibi Güneydoğu’da da yerel yönetimler güçlendirilmeli, çok daha demokratik hale getirilmeli.</span></p>

    <p class="duz-yaz1" xml:lang="tr"><span class="duz-yaz">Bir daha özetlersem:</span></p>

    <p class="duz-yaz1" xml:lang="tr"><span class="duz-yaz">Bir yandan PKK’yla, terörüyle mücadele, tamam... İş ve aş için, yoksulluğu yenmek için mücadele, tamam... Bilgisizliği, cehaleti yenmek için mücadele, tamam... Ama aynı zamanda Kürt kimliği ve kültürüne saygı açısından demokrasi ve insan haklarının gereğini de yerine getirmek... Bütün bunlar bir araya geldikleri vakit, köken farklılıkları herhangi bir sorun olmaktan çıkar. Dış kışkırtmalar etkisizleşir. Türkiye Cumhuriyeti’nin eşit yurttaşları olarak bu topraklarda herkes gönüllü birlikteliği kurar. Ülkenin birliğini hedef alan ayrılıkçı hareketler marjinalleşir, kıytırık hale gelir. Kalıcı bir huzur ve barışa kavuşur Türkiye. Silahlar susar, analar daha fazla ağlamaz.</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’taki 28 temmuz 1996 tarihli yazım böyleydi.</span></p>

    <p class="duz-yaz1" xml:lang="tr"><span class="duz-yaz">Sonra yine helikoptere bindim.</span></p>

    <p class="duz-yaz1" xml:lang="tr"><span class="duz-yaz">Şemdinli Dağ Komando Birliği’ne indim.</span></p>

    <p class="duz-yaz1" xml:lang="tr"><span class="duz-yaz">Türk-İran-Irak sınırlarının çakıştığı üçgendeki en uç nokta... Bir süre sonra tekrar havalandık. 2701 rakımlı tepeye uçuyoruz. Konduğumuz yer, Kuzey Irak toprakları. Hakurk’un ağzındaki bu bölgede, 4 kilometre derinlik ve 8 kilometre genişlikteki bir alan taranıyor. Operasyonda PKK’yla hâlâ “sıcak temas” olmaması sanki düş kırıklığı yaratmış. “Terör örgütünün buralarda en azından tepecilerinin (gözcü) olması lazımdı” diyor bir komutan. Bir başkası, “Nerede bunlar? Bir güç sanki bu teröristleri içeri, kendine doğru mu çağırıyor?” diye soruyor.</span></p>

    <p class="duz-yaz1" xml:lang="tr"><span class="duz-yaz">Bir başka asker:</span></p>

    <p class="duz-yaz1" xml:lang="tr"><span class="duz-yaz">“Teröristi sürekli kovalamak şart. Güvenli yatıp uyuyacak zamanı bulamaması lazım. Her an bir harekâtı ensesinde hissetmesi gerekiyor. Bu onu yorgunluktan bitirir.”</span></p>

    <p class="duz-yaz1" xml:lang="tr"><span class="duz-yaz">İran sınırındaki Alan Karakolu’na iniyoruz. Geçmişte çok baskın yemiş PKK’dan. Ancak, “Sınır boyu karakollarının artık baskın yemeleri söz konusu değil” diyorlar. Ateş gücüyle tekniğin birleşmesi ve askerî personel sayısındaki artış bunda rol oynamış. Tecrübe de bu bakımdan bir başka olumlu faktör. Termal kameralarla, gece görüş olanaklarıyla baskın ihtimali çok azalmış...</span></p>

    <p class="duz-yaz1" xml:lang="tr"><span class="duz-yaz">Hep şu söyleniyor:</span></p>

    <p class="duz-yaz1" xml:lang="tr"><span class="duz-yaz">“1992, 1993 gibi değil artık. O yıllarda neredeyse hemen her gün karakol baskını olurdu. O güçleri azaldı artık, hatta kalmadı. Alan hâkimiyeti bizde. Teröristlerin dolaşmaları çok güçleşti. Bir ara kalabalık topluluklar halinde dolaşırlardı. Bu mazi oldu. Şimdi o yüzden en kolayına, örneğin mayınlamaya yöneliyorlar.”</span></p>

    <p class="duz-yaz1" xml:lang="tr"><span class="duz-yaz">Van’ın Çatakdibi Karakolu’na uçuyoruz.</span></p>

    <p class="duz-yaz1" xml:lang="tr"><span class="duz-yaz">İran sınırındaki Jandarma Tümeni’ne bağlı bir birlik. Nereye gitsem aynı yakınma: “İran’dan sızmalar arttı!” İran ve Irak sınırı çevresinde görev yapan her rütbedeki komutan sürekli olarak İran-PKK işbirliğinden, PKK’ya İran desteğinden söz ediyor. Kuzey Irak’takinden farklı olarak, İran topraklarında “sıcak takip” de yapamadıkları için Tahran desteğinden rahatsız komutanlar. Biri, “Son dönemde PKK sızmalarının yüzde 70’i İran’dan” dedi. Bir korucu, “Bu yıl daha çok İran’dan sızma var” diye ekledi. Ama bu arada bazı sohbetlerden, İran topraklarına da arada bir sınır girişlerinin yapıldığı, yani üstü örtülü sıcak takiplerin gerçekleştirildiği izlenimini edindim.</span></p>

    <p class="duz-yaz1" xml:lang="tr"><span class="duz-yaz">Çatakdibi Karakolu kuş uçmaz kervan geçmez bir yerde. Kapısında dikkatimi çekti, Emin Çölaşan’ın bazı yazılarının fotokopileri asılmış. Biri, “Doğu Sorunu Raporu Üzerine”, öteki “Nevruz” başlıklarını taşıyor. Bir subayla ayaküstü sohbet ederken, “</span><span class="italik-yaz">Yüzbaşı Selahattin’in Romanı</span><span class="duz-yaz">’nı okudunuz mu? İşte bizler de bugünün Yüzbaşı Selahattin’leriyiz” diyor.</span></p>

    <p class="duz-yaz1" xml:lang="tr"><span class="duz-yaz">Bir başka genç subay:</span></p>

    <p class="duz-yaz1" xml:lang="tr"><span class="duz-yaz">“Onlar Bodrum’da viskilerini yudumlarken, benim gariban Mehmet’im buralarda ölüyor. Bunda bir haksızlık yok mu?”</span></p>

    <p class="duz-yaz1" xml:lang="tr"><span class="duz-yaz">Bu sözleri tamamlıyor bir diğerinin tepkisi:</span></p>

    <p class="duz-yaz1" xml:lang="tr"><span class="duz-yaz">“Bu mücadele, topyekûn bir mücadele olmalı. Doğusundakiyle, batısındakiyle bir hedef birliği olmalı.”</span></p>

    <p class="duz-yaz1" xml:lang="tr"><span class="duz-yaz">Bir subayın eleştiri yüklü sorusuna muhatap oluyorum:</span></p>

    <p class="duz-yaz1" xml:lang="tr"><span class="duz-yaz">“Siyasal çözüm ne anlama geliyor, söyler misiniz?”</span></p>

    <p class="duz-yaz1" xml:lang="tr"><span class="duz-yaz">“Onlar beş yıldızlı otellerde viskilerini yudumlarken...”</span></p>

    <p class="duz-yaz1" xml:lang="tr"><span class="duz-yaz">Bu yakınma, bu burukluk, daha çok askerler arasında geçen gezimde birçok kez kulağıma çalındı. Medyaya eleştiri, politikacıya güvensizlik sık sık dile getirildi. Nedenlerini anlamak güç değil. Güneydoğu’da 250-300 bin kişilik askerî bir kuvvet bulunduğu göz önünde tutulur ve bu duyarlık, kritik bölgeden Türk Silahlı Kuvvetleri’nin hemen her ferdinin şöyle ya da böyle geçtiği hatırlanırsa, yukarıdaki yakınma ve eleştirilerin önemi daha iyi anlaşılabilir.</span></p>

    <p class="ara-spotlar-ilk-sat-r" xml:lang="tr"><span class="bold-yaz">2875 rakımlı Belbuka</span></p>

    <p class="ara-spotlar" xml:lang="tr"><span class="bold-yaz">Tepesi’nde bir gece</span></p>

    <p class="ara-spotlar-son-sat-r" xml:lang="tr"><span class="bold-yaz">ve Yunanistan...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1996 yılı temmuz ayı sonları</span></p>

    <p class="duz-yaz1" xml:lang="tr"><span class="duz-yaz">Helikopterden aşağı bakıyorum. Dağın tepesine kocaman beyaz taşlarla “Vatan, canım sana feda!” diye yazmışlar.</span></p>

    <p class="duz-yaz1" xml:lang="tr"><span class="duz-yaz">Ve bir başka gezegene konuyoruz:</span></p>

    <p class="duz-yaz1" xml:lang="tr"><span class="duz-yaz">Belbuka Tepesi, 2875 rakımlı.</span></p>

    <p class="duz-yaz1" xml:lang="tr"><span class="duz-yaz">Şirnak tarafında İncebel Dağları, Siirt tarafında Kürkandil Dağları’nın kavuştuğu yerdeki en yüksek tepede bir karakol. Kuzey Irak ve Siirt arasındaki sızmalarda önem taşıyan Masura Vadisi burada. Bu yöre bir zamanlar, 1992, 1993, hatta 1994 yıllarında “PKK terör örgütünün eylem öncesi ve eylem sonrası” buluşma yeriymiş.</span></p>

    <p class="duz-yaz1" xml:lang="tr"><span class="duz-yaz">Burada hayat çadırlarda. Her şey sanki yer yarılmış, araziye uydurulmuş.</span></p>

    <p class="duz-yaz1" xml:lang="tr"><span class="duz-yaz">Sohbet hemen koyulaşıyor:</span></p>

    <p class="duz-yaz1" xml:lang="tr"><span class="duz-yaz">“Geçen yıl iki şehit verdik. Sıcak temas vardı. Bu yıl sakin geçiyor. Bir iki sefer tacizle yoklandık ama baktılar pabuç pahalı, çekip gittiler.”</span></p>

    <p class="duz-yaz1" xml:lang="tr"><span class="duz-yaz">Hava kararmak üzere. Güneş enfes batıyor. Kocaman bir uçak, metalik ışıklar saçarak üzerimizden hafif bir gürültüyle kayarak doğuya doğru gidiyor. “18.30 uçağı” diyor bir subay, “Birazdan 19.10 uçağı geçecek. Ta Uzakdoğu’ya, Japonya’ya giden dev yolcu uçakları bunlar...”</span></p>

    <p class="duz-yaz1" xml:lang="tr"><span class="duz-yaz">Sanki bir hayal gemisi! Işıl ışıl. İnanılmaz parıltılarla bir anda kayboluyor. Askerin hayallerini de alıp götürüyor herhalde... Güneş battı. Hayat yeni başlıyor 2875 rakımlı Belbuka Tepesi’nde. Mevzilere giriş, pusuya yatış, akşam sekizde başlıyor. Sabahın beşine, yani güneşin doğuşuna kadar devam ediyor. Zifirî karanlıkta yakın mevzileri gezerken burnuma sucuk kokusu geliyor. Taburun tostçusu, sucuklu tost dağıtıyor.</span></p>

    <p class="duz-yaz1" xml:lang="tr"><span class="duz-yaz">Kolay değil, sekiz dokuz saat boyunca aynı yerden karanlığın içine doğru bakmaya devam etmek... Ucunda ölüm olan bir başka disiplin... Topçular hep bir ağızdan ve avazları çıktığı kadar bağırıyorlar:</span></p>

    <p class="duz-yaz1" xml:lang="tr"><span class="duz-yaz">“Namlu içi temiz, atışta vukuat yoktur komutanım!”</span></p>

    <p class="duz-yaz1" xml:lang="tr"><span class="duz-yaz">Havancıları kızıştırıyor komutan:</span></p>

    <p class="duz-yaz1" xml:lang="tr"><span class="duz-yaz">“Topçular sizi çoktan geçti.”</span></p>

    <p class="duz-yaz1" xml:lang="tr"><span class="duz-yaz">“Sen bağırtıya değil, işe bak komutanım!”</span></p>

    <p class="duz-yaz1" xml:lang="tr"><span class="duz-yaz">Günbatımıyla birlikte gündoğumuna kadar sürecek topçu-havancı çekişmesi başlıyor. 2875 rakımlı tepeye tank da çıkmış! “Termal kameralı tank bu. Görüntüyü karanlıkta yakalıyor. Koordinatı veriyor. Tankın topu otomatik olarak hedefe kilitleniyor. Hedefi şaşırma ihtimali yüzde sıfır...”</span></p>

    <p class="duz-yaz1" xml:lang="tr"><span class="duz-yaz">Çadırda uyku tutmuyor.</span></p>

    <p class="duz-yaz1" xml:lang="tr"><span class="duz-yaz">Sabah beşte, güneşin ilk ışıklarıyla uyanıyorum. Belbuka Tepesi’nde hayat bir başka yörüngeye oturuyor. Pusuya gidenler, pusudan dönenler... Yere gömülü bodur çadırlarının önünde uzun, yorucu bir güne hazırlanan askerler... Oturdukları yerde, toprağa koydukları küçük aynalarında tıraş oluyorlar. Dişlerini fırçalıyorlar. Kimi postalını boyuyor.</span></p>

    <p class="duz-yaz1" xml:lang="tr"><span class="duz-yaz">Askerin disiplini...</span></p>

    <p class="duz-yaz1" xml:lang="tr"><span class="duz-yaz">Biri, pür dikkat tıraş sonrası kremini sürüyor.</span></p>

    <p class="duz-yaz1" xml:lang="tr"><span class="duz-yaz">Diğeri kafa buluyor onunla sabahın köründe:</span></p>

    <p class="duz-yaz1" xml:lang="tr"><span class="duz-yaz">“Sanki geline gidecek!”</span></p>

    <p class="duz-yaz1" xml:lang="tr"><span class="duz-yaz">Bir başka er bağırıyor mevziye çıkmak için silah kuşanan arkadaşlarına:</span></p>

    <p class="duz-yaz1" xml:lang="tr"><span class="duz-yaz">“Haydi bakalım, Vahşi Batı’nın kahraman kovboyları...”</span></p>

    <p class="duz-yaz1" xml:lang="tr"><span class="duz-yaz">Sonra da bana sesleniyor:</span></p>

    <p class="duz-yaz1" xml:lang="tr"><span class="duz-yaz">“Gazeteci abi, burada başıma roket yağacağına, İstanbul’da dolu yağsın!”</span></p>

    <p class="duz-yaz1" xml:lang="tr"><span class="duz-yaz">Güneydoğu’da askerin dünyasında dolaşırken bu defa bir ülkenin ismi çok sık kulağıma çalındı:</span></p>

    <p class="duz-yaz1" xml:lang="tr"><span class="duz-yaz">Yunanistan...</span></p>

    <p class="duz-yaz1" xml:lang="tr"><span class="duz-yaz">2875 rakımlı Belbuka Tepesi’nde de öyle oldu. PKK terörünü destekleyen ülkeler, Suriye, Irak, İran bir bir sayılırken, dikkat ettim, Yunanistan’ın da altı kalın biçimde çiziliyor. Genç bir komutanın sözleri:</span></p>

    <p class="duz-yaz1" xml:lang="tr"><span class="duz-yaz">“PKK’nın eylem için Güneydoğu’ya giriş ve çıkış dönemlerinde, nisanda, kasımda, hemen her defasında Yunanistan Ege’de gerginliği tırmandırır. Yunanistan bilir ki, terör örgütünün işi bitti mi, bütün tecrübeli birlikler kendisine karşı mevzilenecek. O yüzden bu ülkenin PKK’ya desteği devam eder. Ama çabası nafile...”</span></p>

    <p class="duz-yaz1" xml:lang="tr"><span class="duz-yaz">Bir başka komutanın sözleri:</span></p>

    <p class="duz-yaz1" xml:lang="tr"><span class="duz-yaz">“Türk ordusu zaten güçlü. Güneydoğu tecrübesiyle daha da güçleniyor. Başta Yunanistan olmak üzere komşu ülkeler, Türkiye’yi terörle uğraştırarak istikrarsız kılacaklarını sanıyorlar. Türk ordusu müthiş bir savaş tecrübesi kazanmakta oysa. Bütün ordu şöyle ya da böyle Güneydoğu’dan geçiyor. Bir İran, bir Yunanistan acaba bu gerçeğin farkında mı? Bölgenin en güçlü ordusu doğuyor.”</span></p>
  </div>
</body>
</html>