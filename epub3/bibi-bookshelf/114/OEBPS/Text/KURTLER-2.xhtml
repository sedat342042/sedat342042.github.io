<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-2.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">2</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Üç buçuk eşkıyadan 29. isyana</span></h2>

    <p class="bold-yaz-ortal" xml:lang="tr"><span class="bold-yaz">Özal: “Araştırdım, benim babaannem de Malatyalı bir Kürt’müş...” - Sıkıyönetim Komutanı Torumtay Paşa: “Türk ordusunu işgal ordusu gibi göstermeyin!” - Genelkurmay İstihbarat Daire Başkanı Koramiral Beyazıt: “Gerekirse bütün gazeteler kapatılır.” - Demirel: “Aklım hâlâ almıyor Suriye bu işe nasıl cüret edebildi?” - Apo: “Öldürelim, otorite olalım!” - MİT Başkanı Koman Paşa: “Kendinizi PKK’ya kullandırtmayın!” - Demirel: “Kürtler 500 yıldır asimile edilememişler, bundan sonra da edilemezler.” - Türk askeri, Cezayir’deki Fransız askeri... - Yeşilyurt, bok yedirme!..</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 19 ekim 1984</span></p>

    <p class="duz-yaz1" xml:lang="tr"><span class="duz-yaz">Sabah vakti gazetedeki odamda çalışıyorum.</span></p>

    <p class="duz-yaz1" xml:lang="tr"><span class="duz-yaz">Sıkıyönetim’den telefon:</span></p>

    <p class="duz-yaz1" xml:lang="tr"><span class="duz-yaz">“1. Ordu Komutanı Orgeneral Necip Torumtay sizi makamında bekliyor.”</span></p>

    <p class="duz-yaz1" xml:lang="tr"><span class="duz-yaz">“Hemen mi?”</span></p>

    <p class="duz-yaz1" xml:lang="tr"><span class="duz-yaz">“Derhal!”</span></p>

    <p class="duz-yaz1" xml:lang="tr"><span class="duz-yaz">Arabaya atlayıp Selimiye Kışlası’nın yolunu tutuyorum. Ne olabilir? O günkü</span> <span class="italik-yaz">Cumhuriyet</span><span class="duz-yaz">’in birinci sayfasında askeri kızdıracak bir şey bulamıyorum. Hızla göz attığım köşe yazılarında da herhangi bir sıradışılık yok.</span></p>

    <p class="duz-yaz1" xml:lang="tr"><span class="duz-yaz">Sıkıyönetim Komutanı Orgeneral Torumtay nazik ama asık yüzle karşılıyor. Masasının üstünde bir gün önceki</span> <span class="italik-yaz">Cumhuriyet</span> <span class="duz-yaz">gazetesi açılmış çarşaf gibi. Zılgıtın nereden geleceğini anlıyorum. Canı sıkkın bir üslupla, “Bu fotoğraflar hiç hoş değil” diyor Torumtay Paşa, “Gazetedeki bu fotoğraflar, Türk ordusunu bir işgal ordusuymuş gibi gösteriyor. Sanki Mehmetçik oraları işgal etmişçesine bir hava verilmiş...”</span></p>

    <p class="duz-yaz1" xml:lang="tr"><span class="duz-yaz">Rıza Ezer’in fotoğrafları çok güzel. Yazı işleri de hakkını vermiş fotoğrafların, iyi kullanmış.</span> <span class="italik-yaz">Cumhuriyet</span> <span class="duz-yaz">ofset baskıya yeni geçtiği için güzel siyah beyaz fotoğraf basmaya dönük merakımız daha devam ediyor.</span></p>

    <p class="duz-yaz1" xml:lang="tr"><span class="duz-yaz">“Kadın, ihtiyar, çoluk çocuk... Erkekler tek sıra meydanda toplanmış... Hepsinin elleri başlarının üstünde. Silahlı askerler tarafından çevrilmişler... Olmaz bu fotoğraflar!”</span></p>

    <p class="duz-yaz1" xml:lang="tr"><span class="duz-yaz">Ama bunlar nihayet fotoğraf...</span></p>

    <p class="duz-yaz1" xml:lang="tr"><span class="duz-yaz">“Dış güçlere yarayacak fotoğraf çıkmasın. Haberleri filtreden, süzgeçten geçirin. Köy boşaltmaktan söz ediyorsunuz. Tehcir çağrışımı yapar bu haberler...”</span></p>

    <p class="duz-yaz1" xml:lang="tr"><span class="duz-yaz">Torumtay Paşa’dan gazeteciliğin nasıl yapılması gerektiğini sabırla dinliyordum.</span></p>

    <p class="duz-yaz1" xml:lang="tr"><span class="duz-yaz">PKK’nın adı birkaç ay önce yaptığı ilk baskınlarla daha yeni duyuluyordu. Eruh ve Şemdinli baskınlarının tarihi 15-16 ağustos 1984’tü. Cumhuriyet tarihinde irili ufaklı 28 tane “Kürt isyanı” çıkmıştı. Sonuncusu 1938’deki Dersim İsyanı’ydı. Eruh ve Şemdinli baskınlarıyla, adı resmen konmasa da 29. isyan başlıyordu. PKK’nın Abdullah Öcalan tarafından kuruluşu 27 kasım 1978’di.</span></p>

    <p class="duz-yaz1" xml:lang="tr"><span class="duz-yaz">Ankara’da üst düzeydeki bir istihbarat görevlisi sonrasını bana şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">“Kuruluşundan sonra küçük çapta silahlı eylemler yaptı. Fazla dikkati çekmedi. 1979 sonunda Türkiye’den kaçtı. Filistin’e gitti. 1982’ye kadar orada kaldı. Eğitim gördü. Silahlanmaya çalıştı. Filistin saflarında çalışma karşılığında Lübnan’da ve Lübnan’nın Suriye denetimindeki Bekaa Vadisi’nde barındı. Örgütüne silah sağladı. 1982’ye geldiğinde 30-40 kişilik bir grup oluşturmuştu kendine. 1982 ile 1984 yılları arasında Türkiye’den militan çekti. PKK’nın silahlı adam sayısını 300’e çıkardı. Ancak bu yıllarda Suriye, Apo’yu adam yerine koymadı. PKK’yı önemsemedi. Adam yerine konması için, ‘Ben Türkiye’de bir gücüm, istersem Türkiye’nin başına bela olurum!’u eylemle göstermesi gerekiyordu. Eruh ve Şemdinli baskınlarını bu amaçla düzenledi. Küçük kasabalara baskınlar yaptı. Bütün bunlar, özellikle Suriye desteğini sağlamaya dönük terör eylemleriydi. Hafız Esad’a böylece Türkiye’nin başını ağrıtabileceğini göstermek istiyordu. Tabiî yalnız ona değil, Tahran ve Bağdat gibi Türkiye’yi istikrarsızlaştırmak isteyen merkezlere de...”</span></p>

    <p class="duz-yaz1" xml:lang="tr"><span class="duz-yaz">Güneydoğu’da bir kıvılcım çakmış, içten içe bir ateş yanmaya başlamıştı. Ama siyaset kurumu da, devlet de, basın da, hatta asker de daha işin ciddiyetinin pek o kadar farkında sayılmazdı. Nitekim, 1991-1993 arasında Güneydoğu’da görev yapan üst düzeyde bir komutan bana bir sohbet sırasında şöyle yakınmıştı:</span></p>

    <p class="duz-yaz1" xml:lang="tr"><span class="duz-yaz">“Biz de terör örgütünü Özal’ın dediği gibi ‘üç buçuk eşkıya’ gibi görerek başladık işe. Oysa yılanın başı hemen ezilmeliydi, göremedik.”</span></p>

    <p class="duz-yaz1" xml:lang="tr"><span class="duz-yaz">Tedirgindi asker de. Genelkurmay’da Güneydoğu konusunda Başbakan Özal’a karşı kuşku besleniyordu. Özal’ın işi ucundan tuttuğu görüşü yaygındı. Bu arada PKK eylemleri sıklaşıyordu. Ekim ayının ilk haftasında, üstelik Cumhurbaşkanı Evren Güneydoğu’da inceleme gezisi yaparken Şemdinli’de pusu kurup bir subayı, bir astsubayı ve bir eri şehit etmişti PKK. Bunun üzerine</span> <span class="italik-yaz">Cumhuriyet</span><span class="duz-yaz">’in birinci sayfasındaki köşemde gelişmeleri şöyle yorumlaşmıştım:</span></p>

    <p class="duz-yaz1" xml:lang="tr"><span class="duz-yaz">“Ülkemizin içinde bulunduğu ortam ve ulusal çıkarlarımız her zamankinden daha serinkanlı bir durum tartışmasını gerekli kılıyor. Çünkü olayın boyutları basit bir eşkıyalıktan çok daha ötededir. Şemdinli ve Eruh saldırılarının anlamını yalnızca Türkiye sınırları çerçevesinde açıklamaya çalışmak, bir yanılgıya işaret eder.</span></p>

    <p class="duz-yaz1" xml:lang="tr"><span class="duz-yaz">Alçakça düzenlenmiş pusunun ardındaki tuzakları görebilmek için, öncelikle, bir süreden beri ülkemize yönelik saldırıların ortak noktasını yakalamak gerekir. Hem yurtdışındaki diplomatımızı, hem yurtiçindeki askerimizi şehit eden teröristin amacı tektir: Lozan Antlaşması’nın koşullarını değiştirmek ve ülkeyi parçalamak...</span></p>

    <p class="duz-yaz1" xml:lang="tr"><span class="duz-yaz">Ne var ki terörist, kendi gücünün Türkiye gibi büyük bir devleti bölmeye yetmeyeceğini bilir. Bu nedenle teröristin ardında hangi güçlerin bulunduğunu saptamaktır gerekli olan. Geçmişte olduğu gibi bugün de Türkiye üzerinde oyunlar oynanmaya devam ediyor. Günümüzde dünyanın en sıcak bölgesine dönüşmüş olan Ortadoğu’da ülkemizin rahat bırakılacağı gibi bir hayale kapılmak gerçeklere ters düşer.</span></p>

    <p class="duz-yaz1" xml:lang="tr"><span class="duz-yaz">Kimi, iç istikrardan yoksun bir Türkiye görmek ister. Kimi, İslam dünyasıyla gelişen ilişkilerimizden rahatsızlık duyar. Kimi, bölgede korumaya çalıştığımız denge politikasından memnun değildir. Kimi, Türkiye’nin ittifak ilişkilerinden rahatsızdır. Kimi, Türkiye’nin gereğinden çok güçlenmesini içine sindiremez.</span></p>

    <p class="duz-yaz1" xml:lang="tr"><span class="duz-yaz">Yani oyun içinde oyunlar...</span></p>

    <p class="duz-yaz1" xml:lang="tr"><span class="duz-yaz">Oyunları bozmanın koşullarına gelince... Birincisi, dış politikada gelenekselleşmeye yüz tutmuş dengeleri yitirmemek... İkincisi, ulusal birliğimizi demokrasi potasında pekiştirmek... Ulusal birliğimizle ülke bütünlüğüne dönük tehditlerin ancak demokrasi içinde üstesinden gelineceğine hiç kimsenin kuşkusu olmasın.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Genelkurmay İstihbarat Daire</span></p>

    <p class="ara-spotlar" xml:lang="tr"><span class="bold-yaz">Başkanı Koramiral</span></p>

    <p class="ara-spotlar" xml:lang="tr"><span class="bold-yaz">Beyazıt: “Gerekirse</span></p>

    <p class="ara-spotlar-son-sat-r" xml:lang="tr"><span class="bold-yaz">bütün gazeteler kapatılır.”</span></p>

    <p class="duz-yaz1" xml:lang="tr"><span class="duz-yaz">1984 ekim ayının başlarında Hakkâri’nin Şemdinli ve Çukurca ilçelerinde askerî operasyonlar başlatılmıştı. Dış basında haberler çıkıyordu, “Kürtler isyan etti, Türk ordusu bastırıyor” diye...</span></p>

    <p class="duz-yaz1" xml:lang="tr"><span class="duz-yaz">Türk basınının operasyonu izleme tarzı da askeri kızdırmıştı. 12 Eylül askerî yönetimi, ANAP’ın kazandığı 1983 seçimleriyle resmen sona ermişti ama fiilen sürüyordu. Sıkıyönetim henüz kalkmamıştı. İstanbul Sıkıyönetim Komutanlığı, Güneydoğu haberinden dolayı</span> <span class="italik-yaz">Milliyet</span> <span class="duz-yaz">ve</span> <span class="italik-yaz">Bulvar</span> <span class="duz-yaz">gazetelerini kapatmıştı. Genelkurmay’dan gelen haberler iç açıcı değildi. Küplere binmişlerdi. “Basın özgürlüğü bu işte! Ama bu ise bugünleri de ararlar” diye duyumlar ulaşıyordu bana. Selimiye Kışlası’nda fırçayı yediğim gün Ankara’da, Genelkurmay Başkanlığı’nda da basına brifing, bizim deyişle “toplu fırça toplantısı” yapılıyordu. İstihbarat Dairesi Başkanı Koramiral Vural Beyazıt’ın mesajları askerin “psikolojik savaş” için düğmeye bastığını gösteriyordu:</span></p>

    <p class="duz-yaz1" xml:lang="tr"><span class="duz-yaz">”Gerekirse bütün gazeteler kapatılır!”</span></p>

    <p class="duz-yaz1" xml:lang="tr"><span class="duz-yaz">“Yayımlanan fotoğraflar, Huzur Operasyonu’na aykırı. Sanki vatandaşlara zulüm varmış gibi bir hava yaratılıyor. Bu fotoğraflar karşı tarafı güçlendirmek için yayımlanıyor. Böyle haber ve fotoğraflar çıkar mı? Sonra, bilgili muhabirlerinizi gönderin.”</span></p>

    <p class="duz-yaz1" xml:lang="tr"><span class="duz-yaz">“Yok Barzanî, yok Talabanî. Birleşmişler, ayrılmışlar. Neler olduğunu Sıkıyönetim açıklıyor, oradan alın.”</span></p>

    <p class="duz-yaz1" xml:lang="tr"><span class="duz-yaz">“Köy boşaltmak yok, nereden çıkarıyorsunuz bunları?”</span></p>

    <p class="duz-yaz1" xml:lang="tr"><span class="duz-yaz">“Askerî bir harekât yapıyoruz. Bizim karşmızda Kürt toplumu yok. Dış güçler tarafından kışkırtılan, Marksist-Leninist eşkıyanın devlet otoritesini sarsmaya yönelik hareketi var.”</span></p>

    <p class="duz-yaz1" xml:lang="tr"><span class="duz-yaz">“Kürt deyimi de onlara ait, bize değil.”</span></p>

    <p class="duz-yaz1" xml:lang="tr"><span class="duz-yaz">“Sizin haberleriniz bizim Kürt kaynaklarımızı kurutuyor.”</span></p>

    <p class="duz-yaz1" xml:lang="tr"><span class="duz-yaz">Bu Genelkurmay brifinginin ertesi günü de Diyarbakır 7. Kolordu ve Sıkıyönetim Komutanlığı’ndan gazetelere bir bildiri geçilmişti. Bölgede gazeteciliğin nasıl yapılacağının tarif edildiği bir duyuruydu bu.</span></p>

    <p class="duz-yaz1" xml:lang="tr"><span class="duz-yaz">İki noktası ilginçti: “(1) Olay bölgesinde çekilen fotoğraflar değişik anlamlara gelmeyecek nitelikte olacak. Örneğin bazı gazetelerde ‘iki üç yaşlı kadın etrafında askerler, meydanda toplu halde arama yapılırken askerlerin görülmesi gibi’ fotoğraflar kullanılmayacak.</span></p>

    <p class="duz-yaz1" xml:lang="tr"><span class="duz-yaz">(2) Haberlerde ‘sınırı geçme konusu’ diye bir laf edilmeyecek. Ayrıca köyün boşaltılması konusu var. Hiçbir köy boşaltılmamıştır.”</span></p>

    <p class="duz-yaz1" xml:lang="tr"><span class="duz-yaz">Birkaç gün sonra da, 25 ekim 1984’te bu kez Ankara Sıkıyönetim Komutanlığı gazetelerin Ankara bürolarına şöyle bir tebligat yapıyordu:</span></p>

    <p class="duz-yaz1" xml:lang="tr"><span class="duz-yaz">“Güneydoğu’daki operasyonlarla ilgili haberlerin verilmesinde güvenlik kuvvetlerine karşı yapılan öldürme, yaralama, saldırı, baskın gibi olaylar Genelkurmay Başkanlığı’nın müsaadesi ve resmî açıklamalarına göre yapılacaktır. Genelkurmay Başkanlığı’nın resmî açıklamalarının haricine kesinlikle çıkılmayacaktır.”</span></p>

    <p class="duz-yaz1" xml:lang="tr"><span class="duz-yaz">Biz de basın olarak 1984 yılında henüz farkında değildik, Türkiye’nin ne kadar güç bir döneme girmiş olduğunun. Bu gerçek siyaset kurumu ve asker için de geçerliydi. Önümüzü göremiyorduk. Devlet dahil kimse yaklaşan bela konusunda hazırlıklı sayılmazdı.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Demirel “Kürtler 500 yıldır</span></p>

    <p class="ara-spotlar" xml:lang="tr"><span class="bold-yaz">asimile edilememişler,</span></p>

    <p class="ara-spotlar-son-sat-r" xml:lang="tr"><span class="bold-yaz">bundan sonra da edilemezler.”</span></p>

    <p class="duz-yaz1" xml:lang="tr"><span class="duz-yaz">1980’de burnumuzun dibinde patlayan İran-Irak Savaşı’nın yarattığı dış konjonktürden yararlanarak GAP için yeniden düğmeye basılması ve özellikle Atatürk Barajı’nın temelinin atılmasıyla birlikte, öyle anlaşılıyordu ki, Suriye de Türkiye’yi terör ve şiddetle “istikrarsızlaştırmak” için düğmeye basmıştı. Bu konuyu bir kez Demirel’le konuşmuştum. Cumhurbaşkanıydı. 20 temmuz 1999’da Elazığ’a gitmiştik, GAP çerçevesindeki Keban Barajı’nın açılış töreni için. Yemek sırasında, “Atatürk Barajı’nın temeli 1983’te atıldı. 1984’te PKK’nın ilk baskınları patladı Eruh ve Şemdinli’de. Suriye böylece GAP’a karşı misillemeyi başlatmış mı oldu?” diye sormuştum kendisine.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Demirel’in yanıtı çok kısa olmuştu:</span></p>

    <p class="duz-yaz1" xml:lang="tr"><span class="duz-yaz">“Hâlâ aklım almıyor, Suriye böyle bir şeye nasıl kalkıştı, nasıl cüret edebildi diye...”</span></p>

    <p class="duz-yaz1" xml:lang="tr"><span class="duz-yaz">PKK’nın arkasında elbette yalnız Suriye yoktu. PKK’nın işini kolaylaştıran kendi hataları da vardı Türkiye’nin. Bazıları, Cumhuriyet’in kuruluşuna kadar giden, bazıları da örneğin 12 Eylül askerî yönetiminden kaynaklanan yanlışlar...</span></p>

    <p class="duz-yaz1" xml:lang="tr"><span class="duz-yaz">25 ekim 1984’te, 12 Eylül askerî yönetiminin siyaset yasağından henüz kurtulmamış olan Demirel’le Güniz Sokak’taki evinde sohbet ederken, “Kürtler 500 yıldır asimile edilmemişler. Bundan sonra da asimile edilemezler. Oralarını ekonomik olarak geliştireceksin. Ama işgalci gibi davranmayacaksın. Fakat askerine, memuruna kurşun sıkanı o anda yakalayıp cezalandıracaksın” demişti.</span></p>

    <p class="duz-yaz1" xml:lang="tr"><span class="duz-yaz">Ama şurası kesin:</span></p>

    <p class="duz-yaz1" xml:lang="tr"><span class="duz-yaz">Özellikle Suriye’nin desteği olmasaydı, PKK belası bu kadar azmanlaşmaz ve etkisiz kılınması bu kadar uzun sürmezdi. PKK’ya karşı mücadele Türkiye’yi yıllar yılı manen ve madden kanatacaktı. Enerjisini tüketecekti. Kalkınmaya, insanının mutluluğuna yatırılabilecek fonlarını silahlanmaya harcatacaktı. Demokrasi ve insan hakları alanında ilerlemesini engellerken, dış politikada manevra alanını kısıtlayacaktı.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Pınarcık Katliamı 1987!</span></p>

    <p class="ara-spotlar-son-sat-r" xml:lang="tr"><span class="bold-yaz">“Zordur beyim, zor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Mardin, 1987 yılı temmuz ayının ilk haftası</span></p>

    <p class="duz-yaz1" xml:lang="tr"><span class="duz-yaz">Kavurucu bir sıcak.</span></p>

    <p class="duz-yaz1" xml:lang="tr"><span class="duz-yaz">Helikopterler havalandı. Başbakan Özal’la Pınarcık’a uçuyoruz. Dağın yamacına beyaz taşlarla kocaman yazmışlar:</span></p>

    <p class="duz-yaz1" xml:lang="tr"><span class="duz-yaz">“Ne mutlu Türk’üm diyene...”</span></p>

    <p class="duz-yaz1" xml:lang="tr"><span class="duz-yaz">Altımızdaki boz çıplaklığın ortasında büyük, eski bir yapı. Etrafı duvarlarla çevrili. Pilot yüzbaşı, “Süryanî Başkilisesi” diyor. Anadolu’nun rengârenk kültür dokusunun etkileyici bir örneği daha...</span></p>

    <p class="duz-yaz1" xml:lang="tr"><span class="duz-yaz">Helikopterler tepeden tırnağa silahlı. Pata pata sesleriyle Pınarcık’a alçalıyor, bir tarlaya konuyoruz. Ortalık toz duman. Pervaneler durunca, önce bir sessizlik. Köpek havlamaları. Silahlı askerler, fişeklikleri göğüslerine sarmış köy korucuları, foto muhabirleri, televizyon kameramanları, Başbakanlık özel korumaları. Herkes telaş gösterisinde, Özal’ın helikopterine doğru koşuşturuyor. Tam bir curcuna.</span></p>

    <p class="duz-yaz1" xml:lang="tr"><span class="duz-yaz">Taş yığını.</span></p>

    <p class="duz-yaz1" xml:lang="tr"><span class="duz-yaz">Genç bir kadın, güzel bir kadın, başında siyah yemenisi, taş yığınına dayanmış, hiç kıpırdamadan heykel gibi duruyor. Gürültüyle ilerleyen o telaşe kalabalığın farkında bile değil.</span></p>

    <p class="duz-yaz1" xml:lang="tr"><span class="duz-yaz">Dalıp gitmiş.</span></p>

    <p class="duz-yaz1" xml:lang="tr"><span class="duz-yaz">Bakışları bir noktaya takılmış. Simsiyah, zeytin tanesi gözlerinin içine kederden çok, acının katmerlisi oturmuş. Ayaklarının dibinde bir kız çocuğu şaşkın bakışlarla etrafında olan biteni seyrediyor. Bir taşın üstüne büyücek harflerle “Ahmet” yazılmış.</span></p>

    <p class="duz-yaz1" xml:lang="tr"><span class="duz-yaz">Soruyorum:</span></p>

    <p class="duz-yaz1" xml:lang="tr"><span class="duz-yaz">“Ahmet kim?”</span></p>

    <p class="duz-yaz1" xml:lang="tr"><span class="duz-yaz">Siyah yemenili kadın oralı bile olmuyor. Başını şöyle bir benden yana çeviriyor, sonra yine dalıp gidiyor. Küçük kız da yanıtsız bırakıyor beni. Bir erkek çocuk yanaşıyor:</span></p>

    <p class="duz-yaz1" xml:lang="tr"><span class="duz-yaz">“Ahmet benim amcam.”</span></p>

    <p class="duz-yaz1" xml:lang="tr"><span class="duz-yaz">“Buraya mı gömdüler?”</span></p>

    <p class="duz-yaz1" xml:lang="tr"><span class="duz-yaz">“Evet.”</span></p>

    <p class="duz-yaz1" xml:lang="tr"><span class="duz-yaz">“Sadece o mu?”</span></p>

    <p class="duz-yaz1" xml:lang="tr"><span class="duz-yaz">“Hayır, beş kişi daha.”</span></p>

    <p class="duz-yaz1" xml:lang="tr"><span class="duz-yaz">Siyah yemenili kadını işaret ediyorum:</span></p>

    <p class="duz-yaz1" xml:lang="tr"><span class="duz-yaz">“Bu kadın kim?”</span></p>

    <p class="duz-yaz1" xml:lang="tr"><span class="duz-yaz">“O karısı, bu da kızı” diyor taş yığının önündeki küçük kızı işaret ederek. Ahmet’in karısı, kocasının mezarına dayanmış, dalıp gitmiş...</span></p>

    <p class="duz-yaz1" xml:lang="tr"><span class="duz-yaz">Az ötede yanmış yıkılmış bir ev, yanık kokusu... Duvar dibinde beyaz kireçle çevresi işaretlenmiş mezarlar. “Şu siyah izler onların kanı” diyor ihtiyar adam. Saçı sakalı birbirine karışmış. Yüz hatları dikkatimi çekiyor, ne kadar kalın ve derin, oluk gibi. Yoksulluk yüzünden ve üstünden akıyor.</span></p>

    <p class="duz-yaz1" xml:lang="tr"><span class="duz-yaz">“Kim onlar, kimin kan izleri?”</span></p>

    <p class="duz-yaz1" xml:lang="tr"><span class="duz-yaz">Hayret verici bir tevekkülle konuşuyor:</span></p>

    <p class="duz-yaz1" xml:lang="tr"><span class="duz-yaz">“Biri kızım, biri damadım, beş de torun... Gitti bütün aile...”</span></p>

    <p class="duz-yaz1" xml:lang="tr"><span class="duz-yaz">Yanı başımda bir başka ihtiyar, “İslam işi değil bu, gâvur işi” diyor.</span></p>

    <p class="duz-yaz1" xml:lang="tr"><span class="duz-yaz">Mardin’in Ömerli ilçesine bağlı Pınarcık mezrasındaki vahşetin tablosu: 16’sı çocuk, 8’i kadın Türkiye vatandaşı 30 Kürt’ün bir gece baskınıyla öldürülmesi. Yani PKK’nın insanlığa karşı işlediği suçlardan biri...</span></p>

    <p class="duz-yaz1" xml:lang="tr"><span class="duz-yaz">Başbakan Özal, yanında Semra Özal, bir duvarın üstüne çıkmış, elinde mikrofon konuşuyor. Bir devlet büyüğünün klasik sözleri:</span></p>

    <p class="duz-yaz1" xml:lang="tr"><span class="duz-yaz">“Yaraları saracağız. Devletten güçlü olamaz kimse. Talimat verdim. Burasını örnek köy yapacağız. Yol asfaltlanacak. Evler yeniden yapılacak. Telsiz telefon konacak. Yetimlere devlet yardım elini uzatacak. Üç buçuk eşkıyadan kimsenin korkusu olmasın.”</span></p>

    <p class="duz-yaz1" xml:lang="tr"><span class="duz-yaz">Özal’ın “üç buçuk eşkıya” sözünü not ediyorum. Bu deyim yüzünden sonraki yıllarda çok eleştirilecekti. Başbakan küçümsüyor muydu PKK’yı? Ya da tutuşmakta olan yangının boyutlarını tam göremiyor muydu? Kameramanlar, fotoğrafçılar başbakanın konuşmasını görüntülemek için birbirlerini yiyorlar. Kargaşalıkta mezarların üstünde koşuşturanlar da var. Acısı taze ihtiyar bir ana kendini oradan oradan atıyor çığlık çığlığa, mezarlara basılmasın diye...</span></p>

    <p class="duz-yaz1" xml:lang="tr"><span class="duz-yaz">Orta yaşlı bir köylü, bir Kürt yanıma yaklaşıyor. “Zordur beyim!” diye söze başlıyor, “Ne zaman, nereden gelecekleri belli değil ki. Gece vakti hangi köye, hangi mezraya nasıl gelirler bilemeyiz ki.”</span></p>

    <p class="duz-yaz1" xml:lang="tr"><span class="duz-yaz">Hava kararıyor. Güneşin battığı yer kızıllaşmaya yüz tutmuş. Helikopterlere attık kendimizi. Gazeteci milletinin işi bitmişti! On yedi hanelik Pınarcık, dağ başındaki bu dünyadan kopuk küçücük mezra birazdan karanlığa gömülecek ve bir avuç sakini için uzun ve sessiz bir gece daha başlayacaktı. Helikopterler pata pata sesleriyle ortalığı toza dumana boğarak kalkışa geçtiğinde benim kulaklarımda o üç sözcük uğulduyordu:</span></p>

    <p class="duz-yaz1" xml:lang="tr"><span class="duz-yaz">“Zordur beyim, zor!”</span></p>

    <p class="duz-yaz1" xml:lang="tr"><span class="duz-yaz">Gerçekten zordu işler!</span></p>

    <p class="duz-yaz1" xml:lang="tr"><span class="duz-yaz">Başbakan Özal’ın “üç buçuk eşkıya” deyimi durumu yansıtmıyordu. Devletin güvenlik güçleri hazırlıksızdı. Asker, vurkaç taktiği uygulayan, Suriye ve Kuzey Irak’tan sızan, sınırlarımızın dışında olduğu kadar içinde de “destek tabanı” oluşturmaya başlayan bir “gerilla hareketi” karşısında neyi neresinden, nasıl tutabileceğini henüz kararlaştırmış sayılmazdı.</span></p>

    <p class="duz-yaz1" xml:lang="tr"><span class="duz-yaz">Başbakan Özal’la birlikte Diyarbakır’a indiğimizde kötü haberler bekliyordu. Biz başbakanla bir Mardin mezrasındayken, PKK yine Mardin ilinin bir köyüyle bir mezrasını vurmuştu. İki ayrı yerde eşzamanlı olarak gerçekleştirdikleri katliamlarla devlete meydan okuyup güç gösterisi yapmışlardı.</span></p>

    <p class="duz-yaz1" xml:lang="tr"><span class="duz-yaz">Geceyarısı Diyarbakır’da kaldığım otelde günlüğümün başına oturdum. 8 temmuz 1987 tarihini atarak üç günlük izlenimlerimi not etmeye koyuldum:</span></p>

    <p class="duz-yaz1" xml:lang="tr"><span class="duz-yaz">– Teröristler, 20-25 kişilik gruplar halinde, iki yerde aynı anda vurmuşlardı. Sırtlarında askerî üniforma vardı. Bir yetkili, “Sınır ötesinden gelenler olduğu gibi, onlara içeriden katılanlar da olabilir” dedi.</span></p>

    <p class="duz-yaz1" xml:lang="tr"><span class="duz-yaz">– Yöredeki bazı köylerden destek aldıkları kesindi. Bu destekte gönüllü rızadan daha çok korkunun rol oynadığı belirtiliyordu. PKK’nın kanlı eylemlerinin saçtığı korku ve tedirginlik ister istemez teröristlere istenen desteği sağlıyordu. Ama sınırlı da olsa, bu desteğin verilmesinde başka faktörler de rol oynuyordu.</span></p>

    <p class="duz-yaz1" xml:lang="tr"><span class="duz-yaz">– Sıkıyönetim yerini “olağanüstü hal”e bırakırken ne olabilirdi? En başta asker-sivil güvenlik kuvvetlerinin teçhizat açısından en iyi biçimde donatılmaları ve maddî olanaklarının artırılması, parasal açıdan takviye edilmeleri gerekiyor. Devletin her türlü özveriyi üstlenmesi şart. Bugüne kadar yapılanlar yeterli olmaktan uzak. Asker-sivil kiminle konuşsam, hep bu yakınmaları dinledim.</span></p>

    <p class="duz-yaz1" xml:lang="tr"><span class="duz-yaz">– Bir başka ihtiyaç: istihbarat açığının kapatılması... Yöreyi daha iyi bilen özel birliklerin kurulup yetiştirilmesi... Özellikle istihbarat alanında yeni bir anlayış ve örgütlenmeye dönük istekler fazlasıyla kulağıma çalındı.</span></p>

    <p class="duz-yaz1" xml:lang="tr"><span class="duz-yaz">– Güvenlik kuvvetlerinin operasyonlarda yöre halkının devletten soğumasına, yabancılaşmasına yol açabilecek davranışlardan uzak kalmaya özen göstermeleri bir başka önemli nokta. Tersine davranışlar, PKK’nın değirmenine su taşıyor.</span></p>

    <p class="duz-yaz1" xml:lang="tr"><span class="duz-yaz">– Üç gün boyunca Adıyaman, Şanlıurfa ve Mardin yörelerinde tanık olduğum yoksulluk yürek parçalayıcıydı. Devlet, aş ve iş sorununun üstüne hızla ve planlı bir biçimde gitmeli. İşsizliğin –özellikle gençler arasında– kol gezdiği, insanın içini acıtan fakirliğin diz boyu olduğu bir bölgede insanları, Kürt kökenli Türkiye Cumhuriyeti vatandaşlarını kendi yazgılarıyla baş başa bırakırsanız, kaybedecekleri herhangi bir şeyleri olmadığı için her yöne kayabilirler. PKK’nın Türkiye sınırları içindeki “kitle tabanı”nı genişletebilirler.</span></p>

    <p class="duz-yaz1" xml:lang="tr"><span class="duz-yaz">– Bölgede yerleşim alabildiğine dağınık. Yalnız Mardin ilinde 600 civarında köy, 1 700 kadar mezra var. Devletin yapacağı planlamayla, zora dayanmayan yöntemlerle köylerin toplulaştırılmasına gidilebilir. Bölgesel bir kalkınma planının devlet eliyle hazırlanması doğru olur. Çok büyük bir proje olan GAP’ın toplumsal bir planlamayla el ele götürülmesi lazım.</span></p>

    <p class="duz-yaz1" xml:lang="tr"><span class="duz-yaz">– Güneydoğu’da işler, ne yalnız askerimizin, ne de sivil güvenlik güçlerinin sırtına bırakılabilir. Sorun, siyasal, ekonomik ve kültürel boyutlarıyla bir bütün olarak kapsamlı bir “devlet politikası” çerçevesinde ele alınmalı. Sivil siyaset kadrolarının bu bakımdan ev ödevlerini çok daha iyi çalışmaları, Güneydoğu sorununa daha çok zaman ayırıp emek vermeleri ve askerle diyalog kanalları örmeleri gerekiyor.</span></p>

    <p class="duz-yaz1" xml:lang="tr"><span class="duz-yaz">– Ayrılıkçı teröristlerin saldırıları 1984 ağustos ayındaki Eruh ve Şemdinli baskınlarıyla başladı. Yanı başımızda devam eden İran-Irak Savaşı’nın özellikle Kuzey Irak’ta yarattığı “otorite boşluğu”nda da yararlanarak “vurkaç” eylemlerini artırdı.</span></p>

    <p class="duz-yaz1" xml:lang="tr"><span class="duz-yaz">– Olayın boyutları basit bir eşkıyalığın ötesinde. Onun için de çözümün tek boyutlu, yalnız “askerî” nitelik taşıması yetersizdir. Siyasal, toplumsal, ekonomik ve kültürel boyutların da bir bütünlük içinde düşünülmesidir doğru olan. Terörü yenmek, yoksulluk ve cehaleti ortadan kaldırmak ne kadar hayatîyse, yöre insanının, yani Kürtlerin kimliklerini, kültürel dokularını da göz önünde tutmak zorundayız.</span></p>

    <p class="duz-yaz1" xml:lang="tr"><span class="duz-yaz">– Ayrılıkçı teröristlerin amaçlarından biri, Türkiye’de demokrasinin gelişmesini sekteye uğratmaktır. Bu oyuna gelmekten kaçınmalı Türkiye. Demokrasi ve insan haklarının yaygınlaşması için çaba sarf edilmeli...</span></p>

    <p class="duz-yaz1" xml:lang="tr"><span class="duz-yaz">Bu notlarımı birkaç gün sonra</span> <span class="italik-yaz">Cumhuriyet</span><span class="duz-yaz">’in birinci sayfasında yazılaştıracaktım. Yatarken, Pınarcık’taki o köylünün oluk gibi derin hatlı yüzü gözümün önünde. Sesi yine kulağımda çınlıyor:</span></p>

    <p class="duz-yaz1" xml:lang="tr"><span class="duz-yaz">“Zordur beyim, zor!”</span></p>

    <p class="duz-yaz1" xml:lang="tr"><span class="duz-yaz">1987 yazından bir Güneydoğu fotoğrafı...</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Bir yıl önce terörist köydü,</span></p>

    <p class="ara-spotlar-son-sat-r" xml:lang="tr"><span class="bold-yaz">şimdi hepsi korucu...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Tarih, 28 mart 1995</span></p>

    <p class="duz-yaz1" xml:lang="tr"><span class="duz-yaz">Cudi Dağı eteklerinde bir mezra.</span></p>

    <p class="duz-yaz1" xml:lang="tr"><span class="duz-yaz">Burada bir bahar sabahı çektiğim o fotoğraflar, cehennem fotoğrafları hayatım boyunca hiç gözümün önünden gitmeyecek. Hafızamdan hiç silinmeyecek o dehşet görüntüleri... Dağın eteklerindeki Görümlü köyünün Nevru mezrası.</span></p>

    <p class="duz-yaz1" xml:lang="tr"><span class="duz-yaz">Hiç unutmayacağım!</span></p>

    <p class="duz-yaz1" xml:lang="tr"><span class="duz-yaz">Bir çocuk değil, iki çocuk değil, tam üç çocuk teröristlerin gece baskınında ölen... PKK’nın insanlığa karşı işlediği suçlarından biri daha.</span></p>

    <p class="duz-yaz1" xml:lang="tr"><span class="duz-yaz">İkisi kız, biri oğlan.</span></p>

    <p class="duz-yaz1" xml:lang="tr"><span class="duz-yaz">Mehmet Ali üç yaşında.</span></p>

    <p class="duz-yaz1" xml:lang="tr"><span class="duz-yaz">Emine sekiz yaşında.</span></p>

    <p class="duz-yaz1" xml:lang="tr"><span class="duz-yaz">Merune dokuz yaşında.</span></p>

    <p class="duz-yaz1" xml:lang="tr"><span class="duz-yaz">Bebelerinin başında ağıt yakan analar... Gözyaşlarını etraftan saklamaya çalışarak toprak damın altında bir köşeye sığınmış sessizce ağlayan koca koca adamlar... Yanaklarından sicim gibi gözyaşı dökülen kız çocukları...</span></p>

    <p class="duz-yaz1" xml:lang="tr"><span class="duz-yaz">İçim acıyor.</span></p>

    <p class="duz-yaz1" xml:lang="tr"><span class="duz-yaz">O kederli yüzleri, acılı gözleri hiç unutamayacağım. Bir bahar sabahı o kadınların çaresizlik içindeki haykırışları kulağımda hep çınlayacak.</span></p>

    <p class="duz-yaz1" xml:lang="tr"><span class="duz-yaz">Yaşamak için ille de acı mı çekmek gerekiyor?</span></p>

    <p class="duz-yaz1" xml:lang="tr"><span class="duz-yaz">Toprak damlı, kerpiçten bir ev. Alt kat ahır. Üst katta yanık şilteler, yorganlar. Hepsinde koyu kahveye kaçan renkte kan lekeleri. Pencereye isabet etmiş PKK roketi. İçeri girmiş, toprak zemini de delmiş. Mehmet Ali, Emine, Merune burada can vermiş. Uykuda yakalamış ölüm onları. Korucu Selahattin İlhan, bebelerin feryadına fırlamış elinde silah. Tahta merdivenden dama tırmanırken bir el bombası patlamış üstünde. Olduğu yerde kalmış. Üstünde bir battaniye, çevresine çömelmiş ağıt yakan Kürt kadınları...</span></p>

    <p class="duz-yaz1" xml:lang="tr"><span class="duz-yaz">Dorukları karlı Cudi Dağı’nın güneydoğu eteklerinde Allah’ın unuttuğu bir yer. Irak sınırı bir saatlik yürüyüş mesafesinde. PKK’nın Kuzey Irak’tan bölgeye sızarken kullandığı en önemli iki boğazdan biri.</span></p>

    <p class="duz-yaz1" xml:lang="tr"><span class="duz-yaz">PKK saldırısı geceyarısı başlamış. Telsiz kayıtlarına göre her biri 15-20 teröristten oluşan beş grup. Önce Görümlü köyündeki piyade taburuna çevre tepelerden roket atışı başlamış. İki saate yakın hiç kesintisiz sürmüş.</span></p>

    <p class="duz-yaz1" xml:lang="tr"><span class="duz-yaz">Görümlü askerî deyişle biraz mahkûm bir arazi. Yüksek dağlarla çevrili, çukur bir yerde. Tabura roket atışı devam ederken, Nevru mezrasına da saldırı başlatmış PKK. Korucu mevzileri roket atışı altında tutulurken, bir fedai grubu, askerî deyişiyle intihar timi, üç bebenin katledildiği sızmayı gerçekleştirmiş...</span></p>

    <p class="duz-yaz1" xml:lang="tr"><span class="duz-yaz">Mezradaki odun deposunun yanında üç PKK’lı. Kantarın az ötesinde kanlar içinde yan yana yatıyorlar.</span></p>

    <p class="duz-yaz1" xml:lang="tr"><span class="duz-yaz">Mumya gibi yüzleri, sapsarı.</span></p>

    <p class="duz-yaz1" xml:lang="tr"><span class="duz-yaz">Sinekler inip konuyor.</span></p>

    <p class="duz-yaz1" xml:lang="tr"><span class="duz-yaz">Mevzilere saldırırken korucular tarafından öldürülmüşler. Televizyon kameramanı çekim yaparken söyleniyor:</span></p>

    <p class="duz-yaz1" xml:lang="tr"><span class="duz-yaz">“Derslerini almışlar!”</span></p>

    <p class="duz-yaz1" xml:lang="tr"><span class="duz-yaz">Elde silah, kan izlerini sürüyor köy korucuları. Toprakta kurumuş kan lekeleri. Üstündeki kan lekeleri güneşte parlayan beyaz taşlar. Bir ekmek torbası, üç tek Mekap marka lastik ayakkabı, kabzası kırmızı yeşil bantlı bir adet Kalaşnikov marka makineli tüfek. Kaçarken bırakmışlar. “Saddam efendinin malları hep PKK’nın eline geçti” diyor bir komando subayı. Çevresindeki köy korucularıyla ders verir gibi konuşuyor:</span></p>

    <p class="duz-yaz1" xml:lang="tr"><span class="duz-yaz">“Daha eğitim için gelemedim size. Roket atılmaya başlayınca, dikkatinizi tepelere vermeyin. Roket atışıyla birlikte fedailerin sızması başlar. Siz makinelilerinizi aşağı doğru ateşleyin. İlk roket sesleriyle birlikte hepiniz silahlarınızı kapıp mevzilere gitmeyin. Bir kısmınız evlerin etrafında tetikte dursun.”</span></p>

    <p class="duz-yaz1" xml:lang="tr"><span class="duz-yaz">Bana dönüp, “Öğrenecekler öğrenecekler” derken eliyle de taşların üstündeki kan lekelerini gösteriyor. Üç PKK’lının ölüsü çatışma yerinin beş yüz metre kadar uzağında bulunmuş. “Bunların hepsi birbirlerine zimmetlidir. Ölülerini taşıyıp saklamak zorundadırlar. Ama bu defa başaramamışlar. Bütün leşleri kaçıramamışlar.”</span></p>

    <p class="duz-yaz1" xml:lang="tr"><span class="duz-yaz">Bir korucu öfkeli:</span></p>

    <p class="duz-yaz1" xml:lang="tr"><span class="duz-yaz">“‘Hani cesetler nerede?’ davası var ya... Şimdi bunları arabaya koyup çarşıda dolaştıracağım, görsün herkes gözüyle. Kayıpları üçten fazla. Diğerlerini katır sırtında kaçırmışlardır.”</span></p>

    <p class="duz-yaz1" xml:lang="tr"><span class="duz-yaz">İşte, kulak kesmeler, burun kesmeler hep bu “Hani cesetler nerede?” davasından kaynaklanıyor.</span></p>

    <p class="duz-yaz1" xml:lang="tr"><span class="duz-yaz">Bir komutan:</span></p>

    <p class="duz-yaz1" xml:lang="tr"><span class="duz-yaz">“Çok stratejik bir yerdir burası. Bir yıl önce teröristti bu köy. Sonra korucu oldular. O yüzden devamlı taciz atışına hedef olur.”</span></p>

    <p class="duz-yaz1" xml:lang="tr"><span class="duz-yaz">Zırhlı kariyerler Nevru mezrasına büyük bir gürültüyle, kulak tırmalayan gıcır gıcır seslerle tozu dumana katarak giriyorlar. İki İngiliz milletvekili iniyor. Yüzlerinde donuk bir ifade. Heyecanlarını belli etmemeye çalışıyorlar. Birinin adı Anne Llwyd, ötekininki Jim Cousins.</span></p>

    <p class="duz-yaz1" xml:lang="tr"><span class="duz-yaz">Yıkanmaya alınan, kefenleri hazırlanan bebeler alelacele dama çıkarılıyor. Yan yana yatırılıyorlar. Olacak şey değil. İki İngiliz milletvekili de dama çıkarılıyor. Bir süre dehşet içinde bebeleri seyre dalıyorlar. Arkasından odun deposunun oraya, PKK’lıların yattığı yere götürülüyorlar. Şaşkın ikisi de, bir başka gezegende dolaşıyorlar çünkü...</span></p>

    <p class="duz-yaz1" xml:lang="tr"><span class="duz-yaz">Sabahın köründe indim buraya. Kuzey Irak’a geçmek için Silopi’ye gelmiştim. Kuzey Irak Operasyonu’nu yöneten Kolordu Komutanı Korgeneral Hasan Kundakçı’nın karargâhına uğradım. Odasına girer girmez sordu:</span></p>

    <p class="duz-yaz1" xml:lang="tr"><span class="duz-yaz">“Yakınlardaki bir mezrada PKK katliam yaptı, geceyarısından sonra. Şimdi bir helikopter kalkıyor, gitmek ister misin?”</span></p>

    <p class="duz-yaz1" xml:lang="tr"><span class="duz-yaz">Pervaneleri dönmekte olan helikoptere doğru koşturuyorum. Tepeden tırnağa silahlı askerler. Telaş gösteriyor herkes. Helikopterin içi tahta cephane sandıklarıyla dolu. Görümlü köyüne yaklaşırken patır patır sesler duyuluyor. Helikopterin pilotu kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Tek tük taciz atışı yapıyor teröristler, bir şey olmaz!”</span></p>

    <p class="duz-yaz1" xml:lang="tr"><span class="duz-yaz">Sonunda sağ selamet konuyoruz.</span></p>

    <p class="duz-yaz1" xml:lang="tr"><span class="duz-yaz">Komando piyade taburunun bir odasında, bilgisayarımın başında yazımı yetiştirmeye çalışıyorum. Bir anda kulakları sağır edici bir ses. Yerimden sıçrıyorum. Dışarı fırlıyorum, yazıcı askerlerin odasına. Benden başka kimsenin kılı kıpırdamıyor. Bir subay yanıma yaklaşıp, “Merak etmeyin, havan atılıyor arada bir. Tepelerde sıcak takip var da...” diyor.</span></p>

    <p class="duz-yaz1" xml:lang="tr"><span class="duz-yaz">Burası ayrı bir dünya!</span></p>

    <p class="duz-yaz1" xml:lang="tr"><span class="duz-yaz">Türkiye’nin batısı bundan ne kadar haberli ki?..</span></p>

    <p class="duz-yaz1" xml:lang="tr"><span class="duz-yaz">Komutan, Silopi’den bir helikopter istiyor. Karayolu tehlikeliymiş. “Teröristler çekilirken mayınlamış olabilirler” diyor.</span></p>

    <p class="duz-yaz1" xml:lang="tr"><span class="duz-yaz">Irak burnumuzun dibi.</span></p>

    <p class="duz-yaz1" xml:lang="tr"><span class="duz-yaz">Ordunun Kıbrıs’tan sonraki en büyük kara operasyonu Kuzey Irak’ta ikinci haftasını doldururken böyle bir baskının anlamı ne? Her biri 15-20 kişiden oluşan beş ayrı grubun birleşip eylem koyabilmeleri... Sonra hızla yitip gitmeleri dağlarda... Bir komando taburunu bir buçuk saat boyunca roket atışı altında tutarken, yanı başındaki mezraya baskın verebilmeleri...</span></p>

    <p class="duz-yaz1" xml:lang="tr"><span class="duz-yaz">Kuzey Irak’a bir saatlik yürüyüş mesafesindeki stratejik bir boğazdaki bu kanlı saldırı, askerî açıdan Kuzey Irak Operasyonu’nun haklılığını gösteriyor. Ama aynı zamanda PKK’nın marjinalleşterilmesi için askerimizi, güvenlik güçlerimizi hâlâ çetin bir mücadelenin beklediğine de işaret ediyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo: “Öldürelim, otorite</span></p>

    <p class="ara-spotlar-son-sat-r" xml:lang="tr"><span class="bold-yaz">olalım!”</span></p>

    <p class="duz-yaz1" xml:lang="tr"><span class="duz-yaz">1995 yılı mart ayı sonunda durum böyleydi.</span></p>

    <p class="duz-yaz1" xml:lang="tr"><span class="duz-yaz">Bir bahar günü Nevru mezrasından Silopi’ye doğru helikopterle uçarken bu vahşi doğada yaşayanlara ve vatan görevi yapanlara içimden “Allah kolaylık versin” demiştim.</span></p>

    <p class="duz-yaz1" xml:lang="tr"><span class="duz-yaz">Cudi Dağı’nın etekleri yemyeşildi. İnsana yaşama sevinci aşılayacak kadar güzeldi altımızdan akıp giden doğa görüntüleri. Bir yanda patlayan bahar, öbür yanda patlayan silahlar! Bilmem ki, cennette cehennem yaratmak insanoğluna mı özgü?</span></p>

    <p class="duz-yaz1" xml:lang="tr"><span class="duz-yaz">“Öldürelim, otorite olalım!”</span></p>

    <p class="duz-yaz1" xml:lang="tr"><span class="duz-yaz">Üst düzeyde bir istihbarat yetkilisinin sözlerini anımsıyorum:</span></p>

    <p class="duz-yaz1" xml:lang="tr"><span class="duz-yaz">“Bölge halkı güçten korkar. Devletten de korkar, PKK’dan da. Apo da kanlı eylemleriyle bu korkuyu bölge halkının yüreğine saldı. Katliamları bunun için yaptı. Halktan yardım sağladı. Onları sindirdi. Askere istihbarat vermelerini önlemeye çalıştı. Gençleri bu yolla kendi saflarına çekmek için gayret sarf etti.”</span></p>

    <p class="duz-yaz1" xml:lang="tr"><span class="duz-yaz">“Öldürelim, otorite olalım!”</span></p>

    <p class="duz-yaz1" xml:lang="tr"><span class="duz-yaz">Apo’nun bu sözünü anımsıyorum. Pınarcık Katliamı’nı bunun için yapmışlardı, Nevru mezrasında bebelerin canına bunun için kıymışlardı. Yıllar boyu insanlığa karşı suçları bunun için işlemişlerdi. Gözdağı vermek ve Güneydoğu’da “otorite olmak” için.</span></p>

    <p class="duz-yaz1" xml:lang="tr"><span class="duz-yaz">Toprak damda yan yana yatan üç yaşındaki Mehmet Ali, sekiz yaşındaki Emine, dokuz yaşındaki Merune gözümün önüne geliyor. Fotoğraflarını çekerken ellerimin nasıl titrediğini düşünüyorum.</span></p>

    <p class="duz-yaz1" xml:lang="tr"><span class="duz-yaz">Yaşamak için ille de acı çekmek mi gerekiyor?..</span></p>

    <p class="duz-yaz1" xml:lang="tr"><span class="duz-yaz">Necla Yüce geliyor aklıma.</span></p>

    <p class="duz-yaz1" xml:lang="tr"><span class="duz-yaz">Genç bir Kürt kadını.</span></p>

    <p class="duz-yaz1" xml:lang="tr"><span class="duz-yaz">1986 yazı.</span></p>

    <p class="duz-yaz1" xml:lang="tr"><span class="duz-yaz">Tunceli’nin Pülümür ilçesi.</span></p>

    <p class="duz-yaz1" xml:lang="tr"><span class="duz-yaz">Necla Yüce, lokantacılık yapan kayınpederinin yanına sığınmış yaşıyor. Kocası iki yıldır kaçak. PKK üyeliğinden ve bazı bölücü eylemlerden dolayı aranıyor. Necla Yüce sürekli gözaltında. Kocasıyla gizliden gizliye buluştuğuna dair kuşkular var. Evine güvenlik güçleri tarafından sık sık baskın düzenleniyor. Genç kadın bir gün jandarma tarafından gözaltına alınıyor. İlk durak, Pülümür Sağlık Ocağı. Güvenlik güçlerinin yanıtını aradıkları soru: acaba Necla Yüce son günlerde cinsel temasta bulundu mu? Eğer bulunduysa, genç kadının kaçak kocasıyla gizliden buluştuğunun, kocasına yataklık ettiğinin bir kanıtı ele geçmiş olabilirdi.</span></p>

    <p class="duz-yaz1" xml:lang="tr"><span class="duz-yaz">Sağlık ocağı genç kadını cinsel temas muayenesinden geçirir, önce “Cinsel temas var!” diye verir raporunu. Sonra kuşkuya düşer. Elindeki olanaklarla kontrol sonucundan emin olamayacağını söyler. Artık Pülümür’de yapacak bir şey yoktur. Ama güvenlik güçleri iz sürmekte kararlıdır. PKK’lı kocayla cinsel temas oldu mu, olmadı mı? Necla Yüce bu sefer Tunceli Devlet Hastanesi’ne sevk edilir. Muayene sonucu uzun süredir cinsel temasta bulunmadığı saptanır ve serbest bırakılır.</span></p>

    <p class="duz-yaz1" xml:lang="tr"><span class="duz-yaz">Ancak kendisine bir uyarı yapılır:</span></p>

    <p class="duz-yaz1" xml:lang="tr"><span class="duz-yaz">“Kocandan boşan, Pülümür’den ayrıl, Çobanyıldızı köyünde oturan babanın yanına git!”</span></p>

    <p class="duz-yaz1" xml:lang="tr"><span class="duz-yaz">Necla Yüce çaresiz iki yıldır kaçak olan kocasından resmen boşanmak için “devlet”in istediği davayı açar.</span></p>

    <p class="duz-yaz1" xml:lang="tr"><span class="duz-yaz">Canım sıkılmıştı.</span></p>

    <p class="duz-yaz1" xml:lang="tr"><span class="duz-yaz">“Olacak iş mi?” diye sorunca, Tunceli Valisi Kenan Güven o tarihte bu olayı doğrulamış, “Bunda ne gibi bir terslik var ki?” diye sormuştu. Çünkü cinsel temas kontrolüne yasalar cevaz veriyordu. Bu olaydan on üç yıl geçtikten sonra, 1999’un sonbaharında bir haber okumuştum. Ceza Muhakemeleri Usulü Kanunu’nda değişikliğe gidiliyordu. Hazırlanan tasarıya göre, yargıç kararı olmadan “bekâret kontrolü” yapılması yasaklanıyordu. Peki ya cinsel temas? Bu sorunun yanıtı yoktu haberde...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Tarih, aralık 1986</span></p>

    <p class="duz-yaz1" xml:lang="tr"><span class="duz-yaz">Mardin’in İdil ilçesi, Pınarbaşı köyünden Abdurrahman Motor.</span></p>

    <p class="duz-yaz1" xml:lang="tr"><span class="duz-yaz">Türk-Irak petrol boruhattına yönelik sabotaj girişimine karışmış, aranıyor. Babası Ramazan Motor, yetmiş yaşında. Sabotaja adı karışan oğlunu başlangıçta kendi eliyle jandarmaya teslim etmiş. Ama on üç gün sonra hapisten kaçmış oğlu.</span></p>

    <p class="duz-yaz1" xml:lang="tr"><span class="duz-yaz">Abdurrahman aranmakta!</span></p>

    <p class="duz-yaz1" xml:lang="tr"><span class="duz-yaz">Babası Ramazan’a jandarma baskısı: ya oğlunu bulup yeniden teslim edersin ya da yirmi bir kişilik aile efradınla birlikte köyden atılır gidersin! Ya kaçak bulunacaktı, ya Motor ailesi bir sabah vakti kamyona doldurulup Pınarbaşı köyünden sürgün edilecekti. Yetmişlik Ramazan Motor tedirgindi. Kaçak oğlunun bebeleri, sekiz yaşındaki Beytullah ve beş yaşındaki Medeni’yi kucağına çekmiş anlatıyordu:</span></p>

    <p class="duz-yaz1" xml:lang="tr"><span class="duz-yaz">“Abdurrahman kaçtığında Medeni daha birkaç aylıktı. Kimsemiz yok. Hayvanımız, buğdayımız var. Kışta kıyamette nereye gideriz? Devlet bana bir yer versin, giderim. Şimdi bizi yirmi bir nüfus orta yerde bırakmak istiyorlar. Abdurrahman bizi terk ettiyse ailesinin ne suçu var?”</span></p>

    <p class="duz-yaz1" xml:lang="tr"><span class="duz-yaz">Aradan birkaç gün geçti. Pınarbaşı köyünde kimsenin ağzını bıçak açmıyordu. Korku vardı. Herkes sinmişti. Köye varıldığında, Ramazan Motor’un nerede olduğu sorulduğunda kimse cevap vermek istememişti bu soruya. Oysa, Pınarbaşı köyünün üzerinde uçuşan kuşların bile haberi vardı ne olup bittiğinden. Yetmiş yaşındaki baba, Ramazan Motor iki gün önce beş köylüyle birlikte gözleri bağlanarak götürülmüştü evinden alınarak.</span></p>

    <p class="duz-yaz1" xml:lang="tr"><span class="duz-yaz">“Akşam geldiler” diye anlatıyordu eşi ağlayarak, “Üstünde pijaması vardı. Çavuş, ‘Gel seninle biraz konuşacağız!’ dedi. O anladı başına geleceği. Giyinmek istedi. Ama müsaade etmediler. Pijamalarıyla alıp götürdüler. Yetmiş yaşındaki adamdan bilmem ne isterler? Zaten hastadır. Şimdi her gece gelip evi basıyorlar. ‘Ya Abdurrahman’ı teslim edersiniz ya da size rahat yok!’ diyorlar.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Demirel 1988’de: “Demokrasi</span></p>

    <p class="ara-spotlar" xml:lang="tr"><span class="bold-yaz">lazım, zulmü kaldırmak,</span></p>

    <p class="ara-spotlar-son-sat-r" xml:lang="tr"><span class="bold-yaz">yoksulluğu yenmek lazım.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">13 ocak 1988</span></p>

    <p class="duz-yaz1" xml:lang="tr"><span class="duz-yaz">Ankara’da Güniz Sokak.</span></p>

    <p class="duz-yaz1" xml:lang="tr"><span class="duz-yaz">DYP lideri Demirel’le sohbet ederken Güneydoğu ve Kürtler için diyor ki:</span></p>

    <p class="duz-yaz1" xml:lang="tr"><span class="duz-yaz">“Demokrasi lazım sorunu çözmek için... Onları ‘vatandaş’ yapmak zorundayız. Bunun için devletin zulmünü kaldırmak ve yoksulluğu yenmek lazım. Başka çare yok.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1988’in mayıs ayı sonları</span></p>

    <p class="duz-yaz1" xml:lang="tr"><span class="duz-yaz">Bahar patlamış Diyarbakır ovasında. Yeşil ve sarıyla bezenmiş, uçsuz bucaksız bir toprak denizi altımızdan kayıp gidiyor. Ovada yılan gibi kıvrılarak akan Dicle’yi izliyor helikopter.</span></p>

    <p class="duz-yaz1" xml:lang="tr"><span class="duz-yaz">Bismil’in üstündeyiz.</span></p>

    <p class="duz-yaz1" xml:lang="tr"><span class="duz-yaz">“Buralarda hiçbir sorunumuz yok” diyor komutan, “Ovada köyler derli toplu, yerleşim merkezleri daha büyük. Dağlık bölgede göreceksiniz, iki üç haneli mezralar, komlar. Son derece dağınık.”</span></p>

    <p class="duz-yaz1" xml:lang="tr"><span class="duz-yaz">Dağlık, sarp bir arazi başlıyor. Bir tepenin yamacına sıkışmış dört beş hanelik bir mezra. Kerpiç evlerden helikopterin sesine fırlıyorlar. Buraları bir başka dünya! İşte Hasankeyf. Anadolu’daki bin yıllık varlığımızın simgelerinden biri sayılabilir. Artukoğullarından, XIII. yüzyılın başlarından kalma iki yüksek minare dikkati çekiyor.</span></p>

    <p class="duz-yaz1" xml:lang="tr"><span class="duz-yaz">Sonra harabeler...</span></p>

    <p class="duz-yaz1" xml:lang="tr"><span class="duz-yaz">Kayalara oyulmuş bin yıllık mağaralarda hâlâ yaşayanlar var. Hasankeyf’in üzerinde iki tur attıktan sonra Dicle’yi bırakıyoruz, o güneye, Irak’a doğru yolculuğunu sürdürüyor. Askerî deyişle “dağlık ve örtülü bölge”ye uçuyoruz. Eliyle işaret ediyor komutan:</span></p>

    <p class="duz-yaz1" xml:lang="tr"><span class="duz-yaz">“Geçenlerde bir çatışma oldu şurada. Çantalarını bırakıp kaçtılar.”</span></p>

    <p class="duz-yaz1" xml:lang="tr"><span class="duz-yaz">Karşımızda Cudi Dağı. Tek bir yerden geçit veriyor:</span></p>

    <p class="duz-yaz1" xml:lang="tr"><span class="duz-yaz">Kasrik Boğazı.</span></p>

    <p class="duz-yaz1" xml:lang="tr"><span class="duz-yaz">Sonraki yıllarda kaç kez havadan, karadan geçeceğim manzarayı hayranlıkla seyrediyorum. Tarih öyle yazıyormuş: Büyük İskender de Kasrik Boğazı’ndan geçip güneye doğru seferine devam etmiş... Askerî helikopterimiz inanılmaz güzellikteki geçitten süzülerek, Namaz Dağı’nın eteklerindeki Şirnak’a doğru alçalıyor.</span></p>

    <p class="duz-yaz1" xml:lang="tr"><span class="duz-yaz">119. Sınır Alayı.</span></p>

    <p class="duz-yaz1" xml:lang="tr"><span class="duz-yaz">Helikopter alanının tam karşısında bir Atatürk büstü. Altında “Ne mutlu Türk’üm diyene” yazılı... İnsan şöyle bir çevresine bakınca, burada görev yapanların günlük yaşantılarının, Türkiye’nin öteki bölgelerine göre ne kadar değişik ve ağır olduğunu hemen fark ediyor. Her yanda bir olağanüstülük. Bir çay içip havalanıyoruz. Olağanüstü Hal Bölge Valisi Hayri Kozakçıoğlu, “Şirnak’a kadar ova sayılırdı. Dağları, sarp, kayalık araziyi bundan sonra görün siz” diyor. Bölge Asayiş Kolordu Komutanı Korgeneral Hulusi Sayın:</span></p>

    <p class="duz-yaz1" xml:lang="tr"><span class="duz-yaz">“Şimdi Irak hududunun en kritik noktasına gidiyoruz. Hassas bir bölgeye...”</span></p>

    <p class="duz-yaz1" xml:lang="tr"><span class="duz-yaz">“Neden hassas?”</span></p>

    <p class="duz-yaz1" xml:lang="tr"><span class="duz-yaz">“Yüksek, sarp ve kayalık. Aynı zamanda örtülü. Bundan dolayı teröristlerin sınırdan sızmaları ve saklanmaları için çok uygun. Bol mağara var. Ayrıca sığınak yapmışlar buralara...”</span></p>

    <p class="duz-yaz1" xml:lang="tr"><span class="duz-yaz">Dağın yamacındaki bir köyü işaret ediyor komutan. Yeşillikler içinde bir köy. “Teröristler için uğrak yeridir şu köy” diyor. Irak sınırı. Bir süre sınır taşlarının üzerinden uçuyoruz. Nedense sınırı geçmemek için kuzeye yöneliyor helikopterimiz. Yüksek tepenin sağı Irak, solu Türkiye. Altımızda çağla yeşili rengiyle Hezil Çayı akıyor.</span></p>

    <p class="duz-yaz1" xml:lang="tr"><span class="duz-yaz">Sumaktepe Sınır Karakolu.</span></p>

    <p class="duz-yaz1" xml:lang="tr"><span class="duz-yaz">Yemyeşil çam ağaçlarının arasında yeni kurulmuş bir birlik. Çok güzel, cennet gibi bir yer. Ama buradaki insanlar turistik amaçla gelmiş değiller Sumaktepe’ye. Elleri her an tetikte, Türk-Irak sınırının en duyarlı noktalarından birinde gün boyu nöbetteler. “Buralarda görev yapan vatan evlatlarına sahip çıkın!” diyor Korgeneral Sayın.</span></p>

    <p class="duz-yaz1" xml:lang="tr"><span class="duz-yaz">Çadırlar araziye yayılmış. Yatakhanede her iki sahra yatağına bir adet büyük cibinlik, sivrisineğe karşı... Ağaçların altında bir komutanla sohbet ediyorum:</span></p>

    <p class="duz-yaz1" xml:lang="tr"><span class="duz-yaz">“Sivrisinek-bataklık olayı... Sadece sivrisinek öldürmekle köklerini kurutmak imkânsız. Bataklığı da kurutmak gerekir. Her türlü güvenlik önlemi alınacak elbette. Ama olayın ekonomik, psikososyal ve siyasal yanlarını hiçbir zaman ihmal edemeyiz.”</span></p>

    <p class="duz-yaz1" xml:lang="tr"><span class="duz-yaz">“Haklısınız. Peki istihbarat durumu nasıl?”</span></p>

    <p class="duz-yaz1" xml:lang="tr"><span class="duz-yaz">“Gelişiyor. Ama dikkatli olunması lazım. Çünkü yanlış bilgilendirme de olabiliyor.”</span></p>

    <p class="duz-yaz1" xml:lang="tr"><span class="duz-yaz">İran ile Irak arasında 1980’den beri devam etmekte olan körfezdeki savaştan yakınıyor komutan:</span></p>

    <p class="duz-yaz1" xml:lang="tr"><span class="duz-yaz">“Savaşın sıcaklığı gördüğünüz gibi buraları da ısıtıyor. Şu tepenin hemen arkası Irak. Ve orada Irak’ın askeri yok. Biz burada kendi toprağımızı bekliyoruz, ama öbür yanda otorite boşluğu hüküm sürüyor. İşte bölücü terörist de Kuzey Irak’taki bu otorite boşluğundan yararlanıyor. Irak askeri de oraları tutabilseydi, bu kadarı olmazdı.”</span></p>

    <p class="duz-yaz1" xml:lang="tr"><span class="duz-yaz">Ağaçların altındaki sahra fırınında öğle yemeğine ekmek yetiştirme çabasında Yozgatlı Mehmet. Beyaz önlük takmış. Güler yüzü bembeyaz, unlanmış. Acemiliğiyle birlikte daha dokuz aylık asker. Yirmi yaşında. Memleketinde baklavacı olduğu için Sumaktepe Sınır Karakolu’nda fırıncıbaşı yapılmış. Pişkin ekmeğini tavşan kanı çayımıza katık yapıyoruz.</span></p>

    <p class="duz-yaz1" xml:lang="tr"><span class="duz-yaz">Öğleye doğru Türk-Irak sınırının sıfır noktasındaki Kayadibi Çadırlı Sınır Karakolu’na doğru havalanıyor helikopterimiz. Asker hazır olda. Avazı çıktığı kadar bağırıyor:</span></p>

    <p class="duz-yaz1" xml:lang="tr"><span class="duz-yaz">“Vatanım ve milletim uğruna seve seve can vermeye hazırım, komutanım!”</span></p>

    <p class="duz-yaz1" xml:lang="tr"><span class="duz-yaz">Tepenin yamacına kireçle kocaman yazılmış:</span></p>

    <p class="duz-yaz1" xml:lang="tr"><span class="duz-yaz">“Sınır namustur, Kayadibi.”</span></p>

    <p class="duz-yaz1" xml:lang="tr"><span class="duz-yaz">Çadırlı Sınır Karakolu burası. Tam tepenin üstüne, taşların arasına demirden bir direk dikilmiş, ucunda bayrağımız dalgalanıyor. Direğin dibinde büyücek düz bir taşın üstünde “TC” yazısı var. Bu noktanın bir karış ötesinde Türkiye Cumhuriyeti bitiyor, Irak başlıyor. Yani sıfır noktasındayız. Irak toprağında şöyle birkaç adımlık tur atıyorum.</span></p>

    <p class="duz-yaz1" xml:lang="tr"><span class="duz-yaz">Komutan anlatıyor:</span></p>

    <p class="duz-yaz1" xml:lang="tr"><span class="duz-yaz">“Biz burada Irak’ı da bekliyoruz. Zira Bağdat’ın askeri yok Kuzey Irak’ta. Barzanî ve peşmergeleri hâkim buralara. Irak devlet olarak buralarda olsaydı, bölücü terör olayı bu kadar olmazdı.”</span></p>

    <p class="duz-yaz1" xml:lang="tr"><span class="duz-yaz">Karşımızda Sinat bölgesi. Türk savaş uçaklarının 1986’da bombaladıkları yöre. “Sızma açısından son derece hassas bir bölgedir. Bölücü eşkıyanın barındığı yerlerdir.”</span></p>

    <p class="duz-yaz1" xml:lang="tr"><span class="duz-yaz">Yoğun askerî önlemler dikkati çekiyor her tarafta. Ortabağ köyünden korucular gelmiş. Hepsi tepeden tırnağa silahlı. G-3, A-4 piyade tüfekleri, el bombaları, telsizler. Komutan, köy korucuları için “Araziyi taş taş biliyorlar; bu sayede arazi avantajını teröristlerin elinden almaya başladılar” diyor. Koruculuk Güneydoğu’da güvenlik kurumunun ayrılmaz bir parçası haline getirilmeye başlanmış. Bir yıldan az bir süre içinde sayıları 5 binden 12 bine çıkarılmış. Korucular bir anda Olağanüstü Hal Bölge Valisi Hayri Kozakçıoğlu’nun çevresini alıyorlar. Aynı zamanda köyün muhtarı olan korucubaşı:</span></p>

    <p class="duz-yaz1" xml:lang="tr"><span class="duz-yaz">“Vali paşam” diyor kırık dökük ama sempatik Türkçe’siyle, “Maaşımız azdır. Başka işimiz de artık yoktur. Bir çuval un 15-20 bindir köyümüzde. Ara sıra, hiç olmazsa iki ayda bir erzak verin bize.”</span></p>

    <p class="duz-yaz1" xml:lang="tr"><span class="duz-yaz">Kozakçıoğlu:</span></p>

    <p class="duz-yaz1" xml:lang="tr"><span class="duz-yaz">“Ama sade korucu olana veririm.”</span></p>

    <p class="duz-yaz1" xml:lang="tr"><span class="duz-yaz">Sabahtan beri dördüncü durak. Gülyazı Sınır Taburu’na doğru uçuyoruz. Tarihî İpek Yolu uzakta bir yerde. Alçalıyoruz. Dağın yamacına kireçle yazılmış: “Ne mutlu Türk’üm diyene...”</span></p>

    <p class="duz-yaz1" xml:lang="tr"><span class="duz-yaz">Şehit Jandarma Binbaşı Alaaddin Kışlası.</span></p>

    <p class="duz-yaz1" xml:lang="tr"><span class="duz-yaz">Binbaşı Alaaddin 12 ağustos 1986’da Ballı mevkiinde pusuya düşürülmüş bölücü teröristler tarafından. 1 astsubay ve 12 erle şehit edilmiş. Yeni inşa edilen kışlaya adını vermişler. Kale gibi bir kışla. Etrafı sur gibi duvarla çevrili. Mazgallar dikkati çekiyor. Her birine ikişer tane kum torbası yerleştirilmiş...</span></p>

    <p class="duz-yaz1" xml:lang="tr"><span class="duz-yaz">1 200 nüfuslu, 140 haneli Gülyazı köyünden 80 korucu gelmiş sınır taburuna. Başlarında siyah beyaz poşuları. Tepeden tırnağa silahlı hepsi. Beş altı ay önce korucu olmuşlar, yani “devletten yana” geçmişler.</span></p>

    <p class="duz-yaz1" xml:lang="tr"><span class="duz-yaz">Aynı yakınma:</span></p>

    <p class="duz-yaz1" xml:lang="tr"><span class="duz-yaz">“Aylık 120 bin lira yetmiyor. Koruculuk yapmak için başka her işi bıraktık.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Bölge Valisi Kozakçıoğlu:</span></p>

    <p class="duz-yaz1" xml:lang="tr"><span class="duz-yaz">“Vatandaş-devlet ilişkisinde mesafe alındığı için ve güvenlik kuvvetlerini de daha çok yanında gördüğü için köy koruculuğuna talep çok arttı. Şu anda 12 bin korucumuz var. Kadroya göre eskiden daha az talep vardı. Şimdi artıyor.”</span></p>

    <p class="duz-yaz1" xml:lang="tr"><span class="duz-yaz">Bir nokta sürekli vurgulanıyor:</span></p>

    <p class="duz-yaz1" xml:lang="tr"><span class="duz-yaz">“Korucular her bakımdan jandarmanın kesin denetiminde.”</span></p>

    <p class="duz-yaz1" xml:lang="tr"><span class="duz-yaz">İran-Irak-Türkiye sınırlarının buluştuğu üçgendeki en uç noktaya, Hakkâri’nin Şemdinli ilçesinin Umurlu köyüne doğru uçuyor helikopterimiz. İpek Yolu’nun üzerindeyiz. Betonçeşme Sınır Bölüğü. Ağaçlar kesilerek atış alanı yapılmış. Doğanın vahşiliğini ve güzelliğini sözcüklerle anlatmak olanaksız. Birden Karadağ’ın eteklerinde, Irak sınırının kıyısındaki Çukurca beliriyor yeşilliklerin içinden. 3 bin metre yüksekte uçuyoruz.</span></p>

    <p class="duz-yaz1" xml:lang="tr"><span class="duz-yaz">Zap Vadisi, Zap Suyu.</span></p>

    <p class="duz-yaz1" xml:lang="tr"><span class="duz-yaz">Haziran ayı, dağlarda hâlâ kar var. Zaten buzlar bütün yıl çözülmezmiş. “Bak, tam aşağıda, şurada” diyor komutan, “1985’te dokuz askerimiz pusuya düşürülerek şehit edildi. Burada arazinin sarplığı, dağlık ve yüksek olması değil, örtülü, ağaçlıklı olması işimizi güçleştiriyor.”</span></p>

    <p class="duz-yaz1" xml:lang="tr"><span class="duz-yaz">Altımızda Şemdinli Çayı akıyor. Rengi tuhaf bir yeşil. Kayalıkların arasından köpük köpük akıyor. “Bak işte Silo Yaylası. Teröristlerin çok gizlendikleri bir bölgedir. Özel önem veriyoruz.” Umurlu köyüne konuyoruz. Sınır karakolu ve komando timleri korucularla birlikte görev yapıyor. Çevrede mevziler kazılmış. Ağır makineli tüfeklerle havan topları. Karşı tepeler Irak ama Irak askeri yok. PKK’nın sızması ve barınması için son derece uygun...</span></p>

    <p class="duz-yaz1" xml:lang="tr"><span class="duz-yaz">Tam karşımızda şaşırtıcı bir güzellik, Balkaya harikası. Çin Seddi gibi dimdik uzayıp gidiyor. Volkanik arazi. Yalnız yedi sekiz geçit varmış Balkaya’da. Sızmalara karşı hepsi mayınlanmış. “Allah’tan su yok” diyor komutan, “Aksi halde barınmaya çok daha müsait olurdu.” Bir gümbürtüyle olduğum yerde zıplıyorum. Havan atışı yapıyor asker, tatbikat olarak. Dağlara doğru aşırtma atışı... Mezralarla birlikte elli haneli bir köy Umurlu. Elli dört korucusu var. Meran Vural kırk sekiz yaşında. Askerliğini Gelibolu’da sıhhiyeci olarak yapmış. Diyor ki:</span></p>

    <p class="duz-yaz1" xml:lang="tr"><span class="duz-yaz">“1985’te korucu oldum. 104 bin lira alıyorum ayda. Yirmi yedi yıldır evliyim. Beş oğlan, beş kız çocuğum var. En büyüğü yirmi beş, en küçüğü bir yaşında. Artık kestik!”</span></p>

    <p class="duz-yaz1" xml:lang="tr"><span class="duz-yaz">“Korucu olmadan ne iş yapıyordun?”</span></p>

    <p class="duz-yaz1" xml:lang="tr"><span class="duz-yaz">“Çiftçilik. Arazide çalışıyordum. Duvar örüyordum. Kırk elli tane keçimiz, üç ineğimiz var.”</span></p>

    <p class="duz-yaz1" xml:lang="tr"><span class="duz-yaz">“İran’da, Irak’ta akrabalar var mı?”</span></p>

    <p class="duz-yaz1" xml:lang="tr"><span class="duz-yaz">“Var. Ama iki yıldır evi bırakıp onları görmeye gidemiyoruz.”</span></p>

    <p class="duz-yaz1" xml:lang="tr"><span class="duz-yaz">Yirmi yedi yaşındaki Yusuf Şemşek dokuz ay önce korucu olmuş. O da maaştan yakınıyor:</span></p>

    <p class="duz-yaz1" xml:lang="tr"><span class="duz-yaz">“Milis olunca kaldı iş. Evi, çoluk çocuğu bırakamıyoruz. Apocu gelse çoluğu çocuğu tarar gider. Keçiler kesildi. Para tam yetmiyor.”</span></p>

    <p class="duz-yaz1" xml:lang="tr"><span class="duz-yaz">Her yerde geçim derdi, aş ve iş sorunu.</span></p>

    <p class="duz-yaz1" xml:lang="tr"><span class="duz-yaz">Helikopterimiz pata pata uçuyor. Cilo Dağı’nın yamaçlarına teğet geçiyoruz. İşte tüm heybetiyle Reşko Tepesi. Dört bin metre yüksekliğiyle Ağrı Dağı’nın hemen arkasında geliyor. Sağımızda yemyeşil bir ova: Yüksekova. Doğu’dan Batı’ya uyuşturucu trafiğinin en önemli noktalarından biri... Dağlardan eriyen karların oluşturduğu sular, sicim gibi derecikler halinde ovaya akıyor. Güneş vurdukça parlayıp göz alıyor ovadaki su birikintileri. Harikulade bir manzara!</span></p>

    <p class="duz-yaz1" xml:lang="tr"><span class="duz-yaz">Hakkâri Orduevi’nin bahçesi. Karşımızda Sümbül Dağı. Semaverden demli çaylarımızı içtikten sonra tekrar helikopterimize binip Uludere’ye bağlı Şenoba köyüne gitmek üzere havalanıyoruz. Altımızda Zap Vadisi. Doğa başka türlü güzel. Vahşi! Yılın altı ayı kapalı kalan Suvari Halil Geçidi. Tarihî İpek Yolu buradan geçiyor. Üç bin metre yüksekte uçuyoruz. Kulaklarımız uğulduyor. “Bak, şurada Habur Deresi ile İpek Yolu kesişmekte” diyor komutan, “Az ilerisinde yeni bir bina var. Şehit Üsteğmen Yalçın Garnizonu. Üsteğmenimizi burada pusuya düşürüp şehit ettiler.”</span></p>

    <p class="duz-yaz1" xml:lang="tr"><span class="duz-yaz">Tanin Tanin Dağları’nı aşıp Şenoba’ya iniyoruz, sınır taburuna. Daha birkaç hafta önce bu yörenin üç mezrasında, Ayrım, Taraklı ve Üçkardeş’te teröristler aynı gece on altı kişiyi öldürmüşler. PKK katliamından kurtulanlar Şenoba’ya yerleştirilmiş. Erkekler ayda 120 bin liraya korucu olmuşlar.</span></p>

    <p class="duz-yaz1" xml:lang="tr"><span class="duz-yaz">Bir korucu yanıma geldi, yakınmaya başladı:</span></p>

    <p class="duz-yaz1" xml:lang="tr"><span class="duz-yaz">“Artık araziye gidemiyoruz. Hayvanları sattık. Bahçe yok! Yayla yok! Bir evde on nüfus. Bir çuval şeker 30 bine, bir çuval un 15 bine geldi. 120 bin kime yeter? Mahalleyi de bırakamıyoruz. Elimizde silah kaldı bir tek...”</span></p>

    <p class="duz-yaz1" xml:lang="tr"><span class="duz-yaz">Ama silahı iyi kullanıyorlar. Taburun atış alanında gösteri yapılıyor. Nişan tahtalarının üstüne tek tek sigara konuyor. Atış 25 metreden. “Bu 200 metreye tekabül eder, zira hedef çok küçük” diyor komutan. Korucular ellerindeki G-3’lerle atış yapıyorlar. Sigarayı vuramayanlar azınlıkta kalıyor.</span></p>

    <p class="duz-yaz1" xml:lang="tr"><span class="duz-yaz">Devlet artık korucuları Güneydoğu’da güvenlik kurumunun ayrılmaz bir parçası haline getiriyor. PKK’ya karşı mücadelede asker, koruculuk sisteminin yararına kesin olarak inanmış durumda. Bu konudaki iyi niyetli eleştirileri de gerçekçi bulmuyor. Sayıları 1987’den 1988’e 4 binden 12 bine yükselmiş. Eğitim ve denetim jandarma tarafından yapılıyor. PKK’nın koruculuktan müthiş rahatsızlık duyduğu sürekli vurgulanıyor. Korucular sayesinde özellikle istihbaratın geliştiği, arazi avantajının teröristlerin elinden alındığını anlatıyor asker.</span></p>

    <p class="duz-yaz1" xml:lang="tr"><span class="duz-yaz">PKK “iç desteğe” sahip mi? 1988 haziran ayındaki gezimde bu soruyu çok sordum. “İç desteğe sahip değildir” diyene hiç rastlamadım. Asker olsun sivil olsun konuştuğum herkes, PKK’nın yöre halkından destek aldığını, halkın içine karıştığını belirtiyor. Komutan anlattı. Bir vatandaş kendisine şöyle yakınmış:</span></p>

    <p class="duz-yaz1" xml:lang="tr"><span class="duz-yaz">“Dağın başındasın. Geldi adam. Evet, vatanına milletine bağlısın. Ama adam, çoluk çocuk demeden tarayacak. Yardım etmeyip de ne yapacaksın paşam?..”</span></p>

    <p class="duz-yaz1" xml:lang="tr"><span class="duz-yaz">Bu yakınmanın temelinde yatan gerçeklerden biri olarak son derece dağınık yerleşim düzeni de gösteriliyor. Köy, mezra ve kom olarak 20 bin yerleşim birimi var Güneydoğu’da. Bu durumun yarattığı olumsuzluğu gidermek için bölgede yoğun bir çaba dikkati çekiyor. PKK’nın 1984 ağustos ayındaki Eruh ve Şemdinli baskınları başlangıç tarihi olarak alınırsa, o tarihten 1988’e kadar haberleşme sistemleri geliştirilmiş. Dağlık alanlarda karakol yapımları hızlandırılmış. Haberleşmeye paralel olarak özel timler ve daha çok sayıda helikopter devreye sokulmuş.</span></p>

    <p class="duz-yaz1" xml:lang="tr"><span class="duz-yaz">Gece vakti günlüğümü açıyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1988’in haziran ayı başı</span></p>

    <p class="duz-yaz1" xml:lang="tr"><span class="duz-yaz">Bir Kürt köylüsünün yakınması:</span></p>

    <p class="duz-yaz1" xml:lang="tr"><span class="duz-yaz">“Korku belasına PKK’ya yardım edince, erzak verince, jandarmadan yiyoruz dayağı. Korucu da ‘Devlet benim!’ deyip tavuğumu alıyor elimden...”</span></p>

    <p class="duz-yaz1" xml:lang="tr"><span class="duz-yaz">Yöre insanıyla devlet arasında “sıcak bağlar” kurulması... Sivil, asker kiminle konuşsan bu söz hep kulağına çalınabiliyor. Bu açıdan, yani devlet-vatandaş yabancılaşması konusunda yapılan hatalar teslim ediliyor. Ama bu hatalardan ne kadar ders çıkarılıyor? Devleti yalnız “eli sopayla giden kurum” olmaktan çıkarmak lazım. “Bataklığın kurutulması için” önceliğin ekonomiye, aş ve iş sorununun çözümüne ait olduğunu hemen herkes bir ilke olarak ezberlemiş durumda. Yoksulluk ve işsizliğe indirilecek darbelerin aynı zamanda ayrılıkçı teröre darbe olacağı konusunda kiminle konuşsan ağız birliği var.</span></p>

    <p class="duz-yaz1" xml:lang="tr"><span class="duz-yaz">Bu açıdan en büyük umut GAP’a, Güneydoğu Anadolu Projesi’ne bağlanmış durumda. Olağanüstü Hal Bölge Valisi Hayri Kozakçıoğlu’yla sohbet ederken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Yoksulluğu yenecek bu proje. Türkiye’nin güçlü olmasını istemeyenlerin kâbusudur GAP. Düşünün, 21 baraj ve 17 hidroelektrik santralı devreye girince, bu bölgede 2,5 milyon hektar arazi sulanacak. Yani Çukurova’nın yedi katı büyüklüğündeki bir arazi ekonomiye katılacak. GAP için bölücü teröristler, ‘Doğu’yu fethetme savaşı’ diyorlar.”</span></p>

    <p class="duz-yaz1" xml:lang="tr"><span class="duz-yaz">Güneydoğu’da yaşanmakta olan sorunun kimlikle ilgili kültürel boyutu kesinlikle göz ardı edilmemeli. Sorunun adı konulmalı ve “Kürt” sözcüğü telaffuz edilmelidir. İnsanlar kendi anadillerini, yani Kürtçe’yi serbestçe konuşabilmeli, yazabilmeli, öğrenebilmeli ve okuyabilmelidir. Zaman zaten kendiliğinden bu gerçeğin kaçınılmazlığını kanıtlayacaktır. PKK terörünün bölgede bir “toplu isyan”a yol açmasının tam bir hayal olduğu konusunda görüş birliği var. Ancak son derece dağınık yerleşim düzeni dolayısıyla PKK katliamlarının devam edebileceği gözden uzak tutulmuyor. Genel kanı, PKK’nın gitgide geriletildiği doğrultusunda...</span></p>

    <p class="duz-yaz1" xml:lang="tr"><span class="duz-yaz">1988 haziran ayı başındaki Güneydoğu gezisinden sonra izlenimlerimi</span> <span class="italik-yaz">Cumhuriyet</span> <span class="duz-yaz">gazetesinin birinci sayfasındaki köşemde dört günlük bir dizi halinde yayımladım. O günlerde Brüksel muhabirimiz Hadi Uluengin de Bekaa Vadisi’nde PKK lideri Abdullah Öcalan’la bir röportaj yapmıştı. Apo bana şu mesajı göndermişti Hadi’yle:</span></p>

    <p class="duz-yaz1" xml:lang="tr"><span class="duz-yaz">“Hasan Cemal’in yazılarının hepsini dikkatle okudum. Sadece helikopterden aşağı bakmasın! Ayağını yere bassın biraz da. İnsanlarla konuşsun. İkimiz de Mülkiyeli’yiz. Askerlerin ve teknokratların devri kapanıyor. Siyasetçilerin devri açılıyor.”</span></p>

    <p class="duz-yaz1" xml:lang="tr"><span class="duz-yaz">Hadi Uluengin’in Apo röportajını o tarihte yayımlayamadık. Çünkü</span> <span class="italik-yaz">Milliyet</span><span class="duz-yaz">’te Mehmet Ali Birand’ın Apo röportajı daha ilk gününde yasaklanmış, gazete toplatılmış ve Mehmet Ali hakkında da dava açılmıştı.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Diyarbakır’da lise öğrencisi:</span></p>

    <p class="ara-spotlar" xml:lang="tr"><span class="bold-yaz">“Buradaki Türk askerinin,</span></p>

    <p class="ara-spotlar" xml:lang="tr"><span class="bold-yaz">Cezayir’deki Fransız</span></p>

    <p class="ara-spotlar-son-sat-r" xml:lang="tr"><span class="bold-yaz">askerinden farkı ne?”</span></p>

    <p class="duz-yaz1" xml:lang="tr"><span class="duz-yaz">1988’in yazıyla eylülünde Güneydoğu’da çok sıcak yaşandı. İran ile Irak arasındaki sekiz yıllık savaş daha yeni sona ermişti. Saddam Hüseyin, savaş boyunca İran’la birlikte hareket eden Irak Kürtlerinin üzerine kuzeyde fena halde çullanmıştı. Bu arada “insanlığa karşı suç” işlemiş ve Halepçe’de binlerce masum Kürt’ü zehirli gazla katletmişti. Bunun üzerine Irak Kürtleri kitleler halinde Türkiye sınırına dayandı. Ankara, Kürtlere kucak açmaktan başka çare bulamadı.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1988 yılı eylül ayının ilk haftası</span></p>

    <p class="duz-yaz1" xml:lang="tr"><span class="duz-yaz">Güneydoğu’ya gittim, ne olup bittiğini kendi gözlerimle görmek için.</span></p>

    <p class="duz-yaz1" xml:lang="tr"><span class="duz-yaz">Siirt’in Baykan ilçesi.</span></p>

    <p class="duz-yaz1" xml:lang="tr"><span class="duz-yaz">Yağız bir delikanlı. Alçılı kolunu rengârenk bir yemeniyle boynuna asmış. Gözleri çakmak çakmak, heyecanla anlatıyor. Adı, Tahsin Kazancıçok. Kasımlı köyünden bir minibüs şoförü. Yakınlarda bir akşam geç vakit köyüne döner. Karşısında Astsubay Başçavuş Bayram Çopan’ı bulur. Gecenin bu saatinde nereden gelmektedir? Neden köye geç kalmıştır?</span></p>

    <p class="duz-yaz1" xml:lang="tr"><span class="duz-yaz">Niye bu sorular? Çünkü PKK’nın çok dolaştığı bu yörelerde köye giriş çıkışlar, sabah ve akşam olarak belli saatlere bağlanmış, hatta giriş çıkış yerleri de güvenlik güçleri tarafından belirlenmiş. Tahsin, minibüsüyle iş aldığını, o yüzden geç kaldığını anlatmaya çalışır. Başçavuş Bayram’ı kesmez bu açıklama. Kasımlı köyünün meydanında dayak faslı başlar. Köydeki korucuların şefi de araya girer, “Yahu yapma, tanıdığımız adamdır” der. Başçavuş, elinde demir çubukla dayağa devam eder. Sol kolunda büyük acı hisseder. Kolu kırılmıştır minibüscü Tahsin’in. Ertesi sabah Tahsin, kırık koluyla jandarma komutanlığına gider. Ama ifadesini almazlar. Davacı olmaktan vazgeçirmeye çalışırlar. Bunun üzerine Diyarbakır’a gider Tahsin. Kırık kolu alçıya alınır ama doktor raporu alamaz. Buna rağmen mahkemeye başvurur ve davacı olur, demir çubukla vura vura kolunu kıran Başçavuş Bayram’dan...</span></p>

    <p class="duz-yaz1" xml:lang="tr"><span class="duz-yaz">Gözlerinin içine acı çökmüş Tahsin’in. Anlatıyor gazeteci milletinden medet umarcasına. “Ben fakir bir insanım” diyor, “Hakkım kalmasın bey!”</span></p>

    <p class="duz-yaz1" xml:lang="tr"><span class="duz-yaz">Baykan’ın çarşısı. Pankart açılmış. Halepçe Katliamı nedeniyle Saddam rejimi protesto ediliyor: “Sömürgeci faşist Baas rejimi kahrolsun!” Yaşları on sekiz-yirmi arasında on beş-yirmi genç sürekli slogan atıyorlar. “Kahrolsun!” diye bağırırlarken boyun damarları parmak gibi kalınlaşıyor.</span></p>

    <p class="duz-yaz1" xml:lang="tr"><span class="duz-yaz">Gençlerin bu öfkesini düşünürken bölgedeki işsizlik ve yoksulluk akla geliyor. Gençlerin geleceğe dönük umutsuzluğu aklıma takılıyor. Yalnız bu değil tabiî. Demir çubukla kolu kırılan Tahsin de eğer “hakkını alamaz” ise o pankartın altındakilere katılabilirdi. Ya da bir gece vakti Kasımlı köyünden dağa çıkar mı, PKK’ya gidebilir mi?</span></p>

    <p class="duz-yaz1" xml:lang="tr"><span class="duz-yaz">SHP lideri Erdal İnönü Siirt meydanında halka Tahsin’i anlatıyordu adını vermeden:</span></p>

    <p class="duz-yaz1" xml:lang="tr"><span class="duz-yaz">“Eziyet görmüş, kolu kırılmış. Olmaz böyle şey! Takipçisi olacağız. Demokraside böyle şeyler olmaz. Hâlâ olabiliyorsa, demokrasiyi bir türlü yerli yerine oturtamadığımız içindir. Anadili şuymuş buymuş fark etmez. Kimseye eziyet edilemez. Hele işkence kesinlikle olmaz.”</span></p>

    <p class="duz-yaz1" xml:lang="tr"><span class="duz-yaz">Alkışlanıyor bu sözler çoşkulu kalabalık tarafından...</span></p>

    <p class="duz-yaz1" xml:lang="tr"><span class="duz-yaz">Siirt’ten ayrıldık. Vahşi bir doğa. Dağlar arasında yol alıyoruz. Altımızda Botan Çayı, kıvrıla kıvrıla akıyor. Rengi yeşilin başka türlüsü, büyüleyici. Bir askerî jip solluyor bizim otobüsü. Beş asker ellerinde makineli tüfekler. Sırt sırta vererek oturmuşlar, elleri tetikte etrafı gözlüyorlar. Otobüsümüz bir yerde durunca hemen atlayıp, yolun iki yanında yere yatarak mevzileniyorlar.</span></p>

    <p class="duz-yaz1" xml:lang="tr"><span class="duz-yaz">Eruh’a giriyor SHP lideri Erdal İnönü’yü taşıyan parti otobüsü. Eruh’ta güvenlik önlemleri olağanüstü. Asker, polis kaynıyor her taraf. Gün batıyor. Kasrik Boğazı’ndan geçip Silopi’ye doğru yol alırken, kaç kez yazdığım şeyi kim bilir kaçıncı kez düşünüyorum. Askerimize polisimize tetik çeken ayrılıkçı teröristlerin olmayacak bir dava peşinde koştukları açık. Ama şu da var: askerî deyişle hedef küçültmek... Bu da bizim elimizde. Hedefin sadece askerî nitelikteki önlemlerle küçültülemeyeceğini herkesin bilmesinde yarar var. Bu topraklarda herkes insan gibi yaşayabildiği, hakkını arayabildiği ve alabildiği ölçüde hedef küçülür.</span></p>

    <p class="duz-yaz1" xml:lang="tr"><span class="duz-yaz">Şurası bir gerçek:</span></p>

    <p class="duz-yaz1" xml:lang="tr"><span class="duz-yaz">Sokaktaki adamın arasına karıştığın vakit, devlete ve askere dönük duyguların hiç de olumlu olmadığını tespit etmek güç değildi.</span></p>

    <p class="duz-yaz1" xml:lang="tr"><span class="duz-yaz">Gece vakti Silopi’deki kamp anababa günüydü. Saddam’dan kaçmış Iraklı Kürtler şaşkındı, bitkindi. Kızılay’ın yemek arabalarının önünde uzun kuyruklar oluşturmuşlardı. Üstleri başları perişandı. Evlerini, barklarını, her şeylerini arkalarında bırakıp sığınmışlardı Türkiye’ye. Bu arada bir güvenlik yetkilisi kulağıma eğilip, Kuzey Irak’ta meydana gelen kargaşa ve güvenlik boşluğundan PKK’nın yararlanacağını söylüyordu.</span></p>

    <p class="duz-yaz1" xml:lang="tr"><span class="duz-yaz">Silopi’den Nusaybin’e doğru geceyarısı seyahat ederken bir sürü kamyonu sollayıp durduk. Yük kamyonları, Diyarbakır’daki kampa sevk edilen Iraklı Kürtleri taşıyordu. SHP Diyarbakır Milletvekili Fuat Atalay, “Aysel’e özel uçak, Kürtlere yük kamyonu!” dedi. Aysel, Bulgaristan’tan gelen soydaşımızdı.</span></p>

    <p class="duz-yaz1" xml:lang="tr"><span class="duz-yaz">Acıyla yoğrulmuş, trajediye doymayan topraklar... Gece karanlığında gözümün önünden film şeridi gibi geçip giden yük kamyonlarının arkasındaki gariban insanların yüzlerini seçmeye çalışıyorum. Ilık bir sonbahar gecesi. Mehtap pırıl pırıl. Koskocaman hapishanesiyle Bitlis’i hatırlıyorum. Birkaç gün önce Van, Tatvan üzerinden gelip bir gece kaldım. Cezaevi, boz dağın eteklerine inşa edilmiş. Sırtını verdiği yalçın kayalarla hiç de uyum sağlayamamış son derece sevimsiz, hantal bir yapı. E tipi hapishane. “1 000 kişilik ama tabiî normal koşullarda” diyor gülerek. Az ötesinde de koskocaman bir başka yapı: “Kuran kursu...” “İşte bakın” diyor yine gülerek, “Bu ikisi devletimizin bize layık gördüğü tek yatırım...”</span></p>

    <p class="duz-yaz1" xml:lang="tr"><span class="duz-yaz">Bitlis, dağlar arasında derin bir vadiye oyulmuş. Ortasından da, altından da su akan bir şehir. İçine girince insana tarihi hissettiriyor. İpek Yolu’nun üstünde. Şehre hâkim heybetli kayalıklarda yükselen kalesi, Büyük İskender zamanından kalma. Ve eski şehirdeki Ermeni evleri... Taştan, kutu gibi. Hepsi birbirinin üstüne yapılmış gibi gözüküyor uzaktan. Bir an tarihin trajik bir sayfasının soluğu sanki yüzümü yalayıp geçiyor. Koskocaman hapishanesi, koskocaman “Kuran kursu”yla, yoksulluğuyla, işsizliğiyle, aşiret ilişkilerinin cenderesiyle, sürekli dışarıya göç veren, nüfusu azalan Bitlis burası. Herkesin öfkesi burnunda. Çarşıda kiminle konuşsam, hep aynı şikâyetler, yani aş ve iş derdi...</span></p>

    <p class="duz-yaz1" xml:lang="tr"><span class="duz-yaz">Sokaktaki adamın bir başka yakınması daha dikkatli kulaklara çalınıyor. Devletin kendisinden sürekli kuşku duyuyor olmasından rahatsız. Neredeyse kalp atışlarını dinlemeye kalkışmasından rahatsız. Güvenlik güçlerinden rahatsız... SHP lideri Erdal İnönü topluluk önündeki konuşmalarında ne zaman devlet baskısından söz etse, ne zaman devletin bütün vatandaşlara eşit, adil muamelesini istese, büyük alkış alıyor. Tatvan’da, “İnsanların anadili farklı diye devletin onlara farklı davranmasını kabul edemeyiz” deyince alkış kıyamet...</span></p>

    <p class="duz-yaz1" xml:lang="tr"><span class="duz-yaz">Türkiye’nin birliği ve bütünlüğü açısından asıl büyük tehlike, devletin kendisini Kürt kökenli Türkiye Cumhuriyeti yurttaşlarına yabancılaştırmaya devam etmesidir. Terörün, ayrılıkçıların değirmenine su taşıyacak büyük bir yanlıştır bu. Bu açıdan Başbakan Özal’ın şu sözleri ilginç:</span></p>

    <p class="duz-yaz1" xml:lang="tr"><span class="duz-yaz">“Meseleye Millî Mücadele’den sonraki dönemlerde ‘tedip zihniyeti’yle yaklaşılması hatalı oldu. Türkiye’nin millî bütünlüğü bakımından en önemli mesele Ermeni meselesi falan değil, bu meseledir. Biz ‘tedip’ zihniyetiyle bu işin çözülemeyeceğini düşünüyoruz. Seneler sonra büyük tepkiler ortaya çıkıyor. Bize göre meseleyi ‘tedip’le değil, ‘siyaseten’ çözmek lazım.”</span></p>

    <p class="duz-yaz1" xml:lang="tr"><span class="duz-yaz">Bitlis’te güneş çok erken doğuyor.</span></p>

    <p class="duz-yaz1" xml:lang="tr"><span class="duz-yaz">NATO Caddesi’ndeki Hanedan Oteli’nin altından dere akıyor. Sabah ezanı, horoz sesleri ve derenin şıkırtısına uzaktan bir bebek ağlaması karışıyor. Bacalardan tütmeye başlayan dumanlarla günün ilk ışıkları. Taştan Ermeni evleri sisin içinden seçilir hale geliyor. Sabahın köründe</span> <span class="italik-yaz">Cumhuriyet</span><span class="duz-yaz">’e yazımı yetiştirmeye çalışıyorum. Yazamadıklarım da var. Örneğin Diyarbakır’da beni tanıyıp yanıma gelen lise öğrencisinin şu sözleri belleğime çoktandır kazınmış durumda:</span></p>

    <p class="duz-yaz1" xml:lang="tr"><span class="duz-yaz">“Buradaki Türk askerinin bir zamanlar Cezayir’deki Fransız askerinden ne farkı var ki?..”</span></p>

    <p class="duz-yaz1" xml:lang="tr"><span class="duz-yaz">Ne yazık! Az sayıda da olsa genç insanlar üzerindeki PKK propagandasının bu denli etkili olabilmesinin üzerinde devletin daha bir duyarlılıkla derinlemesine durması gerekmez mi? Yazıma koymadığım bir başka izlenim:</span></p>

    <p class="duz-yaz1" xml:lang="tr"><span class="duz-yaz">“PKK’nın Kürtleri öldürmesine karşı çıkılıyor. Ama askere çekilen tetiğe hiç ses çıkarılmıyor. Bu hava yer yer dikkati çekiyor Güneydoğu’da...”</span></p>

    <p class="duz-yaz1" xml:lang="tr"><span class="duz-yaz">Hep diyorum, buraları başka bir dünya! Adı tam konulmamış bir savaş hali yaşanıyor. Askerî garnizonlar, askerî lojmanlar kale gibi, müstahkem mevki gibi. Akşam olunca asker bunların gerisine çekiliyor, kapanıyor. Kızıltepe’deki lojmanlar dikenli tellerle çevriliydi. Kum torbaları, koruganlar, makineli tüfek yuvaları ve üç dille kocaman yazılmış uyarılar:</span></p>

    <p class="duz-yaz1" xml:lang="tr"><span class="duz-yaz">“Yasak bölge!”</span></p>

    <p class="ara-spotlar-tek-sat-r" xml:lang="tr"><span class="bold-yaz">Yeşilyurt, bok yedirme!..</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1989 yılı ocak ayında bir gün</span></p>

    <p class="duz-yaz1" xml:lang="tr"><span class="duz-yaz">Evdeyim, telefon:</span></p>

    <p class="duz-yaz1" xml:lang="tr"><span class="duz-yaz">“Ne, bok mu yedirmişler?”</span></p>

    <p class="duz-yaz1" xml:lang="tr"><span class="duz-yaz">Celal Başlangıç Cizre’den gece vakti arıyordu. SHP Genel Başkanı Erdal İnönü’nün Güneydoğu gezisini</span> <span class="italik-yaz">Cumhuriyet</span> <span class="duz-yaz">adına izlemekte olan Celal. İdil’in girişinde köylüler konvoyun yolunu kesmiş. O sırada İdilli bir avukat, Hasip Kaplan, Celal’in eline bir mahkeme dilekçesi sıkıştırmış. Celal de Cizre’ye gelince, gece vakti, İpek Yolu üstündeki bir kahvede dilekçenin altında imzası olan dört köylüyle buluşmuş. Sonra da hemen genel yayın müdürünü aramıştı:</span></p>

    <p class="duz-yaz1" xml:lang="tr"><span class="duz-yaz">“Hasan Abi galiba olay doğru. Jandarma hem dövmüş adamları, hem bok yedirmişler.”</span></p>

    <p class="duz-yaz1" xml:lang="tr"><span class="duz-yaz">“Celal emin misiniz? PKK’nın dezenformasyonuna gelmeyelim? Sen istersen, yarın köye kendin git. İnsanlarla konuş. Sonra beni ara.”</span></p>

    <p class="duz-yaz1" xml:lang="tr"><span class="duz-yaz">Celal Başlangıç ertesi gün akşama doğru yeniden aradı. Cizre’nin Yeşilyurt köyüne gitmiş, köylülerle konuşmuştu. İlginç bir tanık vardı. Diyanet’in köye atamış olduğu Konyalı imam. Köyün kendi beslediği imam gibi o da dışkı yedirme olayına tanık olmuştu. Jandarma ona arkasını döndürmüştü, olayı görmemesi için. Ama neyin olup bittiğini görmüş, Celal’e de anlatmıştı.</span></p>

    <p class="duz-yaz1" xml:lang="tr"><span class="duz-yaz">“Celal, PKK’lı mı bu köy?”</span></p>

    <p class="duz-yaz1" xml:lang="tr"><span class="duz-yaz">“Benim istihbaratıma göre değil. Ancak sempatizanlar vardır. Korkudan, şundan bundan yardımcı olmuş olabilirler. Kapalı olan köy okulunun camları köy çocukları tarafından kırılmış, içeri girilmiş. Buraya büyüklerini yapmış çocuklar. Yedirilen dışkılar da buradan alınmış.”</span></p>

    <p class="duz-yaz1" xml:lang="tr"><span class="duz-yaz">Ertesi gün yazı işlerinde tartıştık konuyu. Ve gazetede yayımlamaya karar verdik. Konu her şeyden önce insan haklarıyla ilgiliydi. Biliyordum, Güneydoğu’da kelle koltukta görev yapan askerlerin, güvenlik görevlilerinin “insan hakları” deyince tüylerinin nasıl diken diken olduğunu. O yüzden adım adım gidecektik. Önce</span> <span class="italik-yaz">Cumhuriyet</span><span class="duz-yaz">’in birinci sayfasındaki köşeme köylülerin savcılığa verdikleri dilekçesini yorumsuz yayımlayacaktım. Olaya burasından girecek, sonra aşama aşama tarafların görüşlerini alarak büyütecektik haberi.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">23 ocak 1989</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’in birinci sayfasındaki köşemde, “Gerçek neyse ortaya çıksın!” başlığını taşıyan şu yazım yayımlandı:</span></p>

    <p class="duz-yaz1" xml:lang="tr"><span class="duz-yaz">“Mardin’in Cizre ilçesinin Yeşilyurt köyünde 14 ocağı 15 ocağa bağlayan geceyarısı neler yaşandı? Bu sorunun karşılığı tüm çıplaklığıyla ortaya çıkarılmalıdır. Aşağıda, Cizre Cumhuriyet Savcılığı’na verilmiş bir dilekçe var. Virgülüne bile dokunmadan aynen köşeme alıyorum:</span></p>

    <p class="duz-yaz1" xml:lang="tr"><span class="duz-yaz">‘Müşteki: Abdurrahman Müştak, Kâmil Müştak, Abdullah Gündoğan, Bahattin Müştak.</span></p>

    <p class="duz-yaz1" xml:lang="tr"><span class="duz-yaz">Sanıklar: 14-15 ocak 1989 günü Yeşilyurt köyüne gelen güvenlik kuvvetleri.</span></p>

    <p class="duz-yaz1" xml:lang="tr"><span class="duz-yaz">Suç: Efrada suimuamele, işkence.</span></p>

    <p class="duz-yaz1" xml:lang="tr"><span class="duz-yaz">Olay:</span></p>

    <p class="duz-yaz1" xml:lang="tr"><span class="duz-yaz">(1) 14-15 ocak 1989 gecesi saat 02.00’de Cizre’ye bağlı Yeşilyurt köyümüz, jandarma, komando, özel tim ve diğer güvenlik güçlerince sarılmıştır. Sabaha doğru köy yakınında bir eşek ve iki sıpa karaltı olarak görülmüştür. Açılan ateş üzerine eşek yaralanmıştır.</span></p>

    <p class="duz-yaz1" xml:lang="tr"><span class="duz-yaz">(2) Köye giren güvenlik görevlileri ise köyden üç kişinin kaçtığını söyleyerek, tüm köylüleri kadın erkek bir araya toplamışlardır. Evler aranmış, hiçbir suç unsuru bulunmamıştır. Kadınların tek tek ağızları açılarak bakılmış, üstleri aranmış, tüm erkekler yüzükoyun yere yatırılmıştır. Burada sürekli olarak siz PKK’yı besliyorsunuz, düşmansınız, bu köyü yıkacağız diyerek her türlü küfür edilmiştir. Yeşilyurt köyü merkez olup, Kömürlü, üç tane Üzümlü, Fıstıklı, Yukarıçeşme ve Aşağıçeşme mezraları vardır. Bu mezralardaki göçebelerin iki gün içinde terk edilmesini muhtara emir vermiştir. Köy muhtarına sen devletin değil, PKK’nın muhtarısın denilmiş, yere yatırılan köylünün sırtında, karda kışta saatlerce güvenlik güçleri gezmiş, kabadayak atılmıştır.</span></p>

    <p class="duz-yaz1" xml:lang="tr"><span class="duz-yaz">(3) Muhtar Abdurrahman Müştak, amcası Kâmil Müştak, Abdullah Gündoğan ve Bahattin Müştak soruşturmaya alınmış, saatlerce dayak atılarak yaralanmışlardır.</span></p>

    <p class="duz-yaz1" xml:lang="tr"><span class="duz-yaz">(4) Çevreden insan pisliği toplatılarak muhtarın amcası Kâmil Müştak’a zorla, tek tek yaşlı genç demeden pislik ağızlarına verilmiştir. Daha sonra bu insan pisliğini Kâmil Müştak’ın oğlu Bahattin Müştak’a zorlan babasının ağzına verilmiştir. Yaşlı olan Kâmil Müştak, Abdurrahman Müştak, Abdullah Gündoğan yaralanmış.</span></p>

    <p class="duz-yaz1" xml:lang="tr"><span class="duz-yaz">(5) 15 ocak günü köylü bırakılmamış, şikâyet etmeleri önlenmiş, Kâmil Müştak ve Ahmet Kaya yalınayak karda yedi kilometre ötedeki Cizre ilçesine götürülmüştür.</span></p>

    <p class="duz-yaz1" xml:lang="tr"><span class="duz-yaz">(6) Köyde hiçbir suç unsuru bulunmadığı halde, her türlü aşağılık, yakışıksız ve yasalara aykırı olarak bize suimuamelede bulunulmuş, işkence yapılmıştır.</span></p>

    <p class="duz-yaz1" xml:lang="tr"><span class="duz-yaz">Deliller ve şahitler: Salih Kayar, Abdullah Madak, Ahmet Bağlan, Mehmet Sait Bozkurt, Mehmet Mübariz, Mahmut Diri ve köy imamı Mevlüt Altunbay.</span></p>

    <p class="duz-yaz1" xml:lang="tr"><span class="duz-yaz">Sonuç ve istek: Yukarıda açıkladığımız şekilde bana yasaya aykırı olarak suimuamelede bulunanlar, işkence edenler haklarında müştekiyim. Devlet Hastenesi’ne sevkimin yapılarak sanıkların tecziyesini saygılarımla arz ederim. 16 ocak 1989.</span></p>

    <p class="duz-yaz1" xml:lang="tr"><span class="duz-yaz">Müşteki: Yeşilyurt Muhtarı Abdurrahman Müştak, Kâmil Müştak, Bahattin Müştak, Abdullah Gündoğan.’</span></p>

    <p class="duz-yaz1" xml:lang="tr"><span class="duz-yaz">Gerçek neyse derhal ve tüm çıplaklığıyla ortaya çıkarılmalıdır.</span></p>

    <p class="duz-yaz1" xml:lang="tr"><span class="duz-yaz">Canım şimdilik başka bir şey yazmak istemiyor.”</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’te çıkan bu yazımla birlikte kıyamet koptu. Kopacağını zaten bekliyorduk. Devlet ve hükûmet kaynakları tarafından “PKK’ya alet olmak”la, “maksatlı yayın yapmak”la, “asılsız iddialar yaymak”la suçlandık. Olay büyümeye, haberleşmeye başladı. Yalnız</span> <span class="italik-yaz">Cumhuriyet</span><span class="duz-yaz">’in değil öteki gazetelerin de manşetlerine tırmandı. Dış basın devreye girdi. Bize yönelik ilk suçlamalara bir başyazıyla yanıt verdik:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da yerle gök arasında unutulmuş bir garip köyün başına gelenler, bugün Türkiye’nin başkentinden Batı’nın önemli merkezlerine yayılan bir ilgi alanına girmişse, yerinmek yerine sevinmek gerekir. Her şeyden önce çağımızın belirleyici niteliği budur. Artık yurttaş yalnızlığa, yoksulluğa, edilgenliğe mahkûm değildir. Basın, demokratik görevine duyarlıkla sahip çıkarsa, en uzaktaki köylü, haklarını savunabilecek güce kavuşabilecektir. Türkiye’nin insan haklarına dayalı çağdaş demokrasiye kavuşmasının yolu buradan geçer.”</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’e ve olayı başlattığım için bana karşı kıyısından köşesinden bir karalama kampanyası için düğmeye basılmıştı. Bir kısım basın da devreye girmişti. İş gitgide büyüyordu. 25 ocak 1989’da bir yazı daha yazmıştım:</span></p>

    <p class="duz-yaz1" xml:lang="tr"><span class="duz-yaz">“Ülkemizin bütünlüğünü ve ulusal birliğimizi korumak, her Türkiye Cumhuriyeti vatandaşının başlıca görevlerinden biridir. Ayrılıkçı emellerle ülkeyi bölmek ve ulusal birliği bozmak isteyenlere karşı mücadele, aynı zamanda Cumhuriyet devletini kuranların emanet ve anılarına bir saygı ifadesidir. Ulusal Kurtuluş Savaşımız’la tarihin çöp tenekesine fırlattığımız Sevr’i yeniden hortlatmayı amaçlayanlara karşı, bugün, özellikle Güneydoğu’da mücadele verenlerin hangi güç koşullarda görev yaptıkları da bilinmektedir. Askerimizi, güvenlik kuvvetlerimizi hedef alan terörist eylemlerin cezasız ve karşılıksız kalmayacağı açıktır. Devletin bu çerçevede gücünü göstermesi doğaldır. Ancak devletin kendi gücünü gösterirken dikkat edilmesi gereken bir dizi kural vardır. Çünkü Türkiye Cumhuriyeti Devleti, demokratik bir hukuk devletidir. İnsan haklarına saygı göstermekle yükümlüdür. Zira bunlar hem Anayasa’sında hem de altına imza koyduğu uluslararası sözleşmelerde yazılıdır. Onun içindir ki, devlet ‘gücü’nü gösterirken demokrasinin, hukukun temel ilkelerine ve insan haklarına saygı göstermek durumundadır. Göstermezse ne olur? O zaman devlet gücü, ‘devlet terörü’ne dönüşür. Ne haktan ne hukuktan söz edilebilir. Giderek toplum düzeninde ‘orman yasaları’ geçerli olmaya başlar. Devletin kendisini kendi vatandaşına yabancılaştırmaya başlaması ya da vatandaşın içine ‘devlet korkusu’nun düşmeye yüz tutması, nereye varacağı bilinmeyen bir kargaşa ortamına kapının aralanması demektir. Onun içindir ki, gerçek neyse en ufak bir zaman yitirilmeksizin ortaya çıkrarılmalıdır.”</span></p>

    <p class="duz-yaz1" xml:lang="tr"><span class="duz-yaz">Bu tarihte Kenan Evren cumhurbaşkanı, Turgut Özal başbakan, Mesut Yılmaz Dışişleri bakanıydı. Evren’in 1989 yılı şubat ayı sonundaki bir dış gezisini izliyordum. Heyette Mesut Yılmaz da vardı. Bir akşam vakti, Hindistan’ın Bombay kentindeki Oberoi Otel’de kendisiyle sohbet etmiştik.</span></p>

    <p class="duz-yaz1" xml:lang="tr"><span class="duz-yaz">Yeşilyurt olayına, dışkı yedirmeye inanamadığını söylemişti Mesut Yılmaz. Diyarbakır’daki Olağanüstü Hal Bölge Valisi Hayri Kozakçıoğlu Millî Güvenlik Kurulu toplantısında bilgi verirken, “Yok böyle bir şey, ‘Size bok yediririm!’ demiş, hepsi o kadar...” Yılmaz buna inanıyordu. Ayrıca, askerlerin “Bir şey yapanı biz kendimiz cezalandırıyoruz; ama kamuoyuna yayılırsa, görev yaptıramayız” dediklerini nakletmişti.</span></p>

    <p class="duz-yaz1" xml:lang="tr"><span class="duz-yaz">Başbakan Özal ise dışkı yedirme olayının gerçek olduğunu biliyordu. ANAP Diyarbakır milletvekili olan, eski Diyarbakır Büyükşehir Belediyesi Başkanı Nurettin Dilek’e bir sohbet sırasında olayın doğruluğunu söylemişti. Birkaç gün sonra da Özal’ın ağzından “Evet doğru, dışkı yedirdiler!” manşeti</span> <span class="italik-yaz">Güneş</span> <span class="duz-yaz">gazetesinde patlamıştı.</span></p>

    <p class="duz-yaz1" xml:lang="tr"><span class="duz-yaz">Aradan beş yıl geçti.</span></p>

    <p class="duz-yaz1" xml:lang="tr"><span class="duz-yaz">17 eylül 1993’te</span> <span class="italik-yaz">Sabah</span> <span class="duz-yaz">gazetesinde bir haber çıktı:</span></p>

    <p class="duz-yaz1" xml:lang="tr"><span class="duz-yaz">“Türk hükûmeti, Cizre’nin Yeşilyurt köyüne 1989 yılında düzenlenen operasyonda, Binbaşı Cafer Tayyar Çağlayan’ın zorla ‘dışkı yedirdiği’ dört köylüye tazminat ödenmesini kabul etti. 1989 yılında ortaya çıkan işkence olayının ardından yargılanan Binbaşı Çağlayan suçlu bulunarak (ama dışkı yedirmeden dolayı değil, dayak ve kötü muameleden dolayı, HC) 12 ay hapse mahkûm olmuştu. Cezası paraya çevrilip tecil edilince dört köylü, Avrupa İnsan Hakları Komisyonu’na gittiler. Komisyon, Yeşilyurtlu köylülerin başvurusunu kabul edip Türk hükûmetiyle dostane çözüm bulunmasını istedi. Türkiye, dışkı yedirilen köylülere 200’er milyon lira tazminat ödemeyi önerdi. Köylülerin avukatı Hasip Kaplan ise tazminatın kişi başına birer milyar lira olmasını istedi. Kaplan tekrar komisyona başvurdu. Komisyon şimdi dosyayı bir raporla İnsan Hakları Avrupa Divanı’na sevk edecek. Buradan çıkacak karara Türkiye uymak zorunda...”</span></p>

    <p class="duz-yaz1" xml:lang="tr"><span class="duz-yaz">Beş yılın kısa öyküsü böyle.</span></p>

    <p class="duz-yaz1" xml:lang="tr"><span class="duz-yaz">Aslında bir örnek olay sayılabilir. Hukuk devleti, insan hakları, insan haklarının evrenselliği ve bu açıdan uluslararası bir hak arama mekanizmasını, demokrasilerde basının rolünü gösteren bir örnek olay.</span></p>

    <p class="duz-yaz1" xml:lang="tr"><span class="duz-yaz">Yeşilyurt köyünde yaşanan dışkı yedirme olayı aynı zamanda bir kırılma noktasıdır Güneydoğu’da. Devlete karşı muhalefetin, hatta başkaldırmanın güç kazanmasına yol açmıştı. PKK, bu olayı içte ve dışta kullanmıştı. Kitle tabanını yaygınlaştırmak için Yeşilyurt olayından yararlanmıştı. Tıpkı iki yıl sonra, 1991 yazında HEP Diyarbakır İl Başkanı Vedat Aydın’ın bir faili meçhul cinayetteki ölümünü kullandığı gibi...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Özal: “Araştırdım, benim</span></p>

    <p class="ara-spotlar" xml:lang="tr"><span class="bold-yaz">babaannem de</span></p>

    <p class="ara-spotlar-son-sat-r" xml:lang="tr"><span class="bold-yaz">Malatyalı bir Kürt’müş...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 6 nisan 1990</span></p>

    <p class="duz-yaz1" xml:lang="tr"><span class="duz-yaz">Çankaya Köşkü’nde Cumhurbaşkanı Özal konuşuyor:</span></p>

    <p class="duz-yaz1" xml:lang="tr"><span class="duz-yaz">“Araştırdım, annem Malatyalı bir Kürt’müş... N’apalım?..”</span></p>

    <p class="duz-yaz1" xml:lang="tr"><span class="duz-yaz">Konu, Güneydoğu’daki durum ve PKK’ya, yani terör örgütüne karşı mücadele. Büyük salondaki upuzun dikdörtgen masaya dikkat kesildim. İlginç bir toplantı. Ayrıntıları kaçırmak istemiyorum.</span></p>

    <p class="duz-yaz1" xml:lang="tr"><span class="duz-yaz">Bir yanda devlet sıralanmış:</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal, Millî Güvenlik Kurulu Genel Sekreteri Orgeneral Sabri Yirmibeşoğlu, MİT Müsteşarı Tümgeneral Teoman Koman, Olağanüstü Hal Bölge Valisi Hayri Kozakçıoğlu.</span></p>

    <p class="duz-yaz1" xml:lang="tr"><span class="duz-yaz">Devletin karşısındaysa bütün basın dizilmiş:</span></p>

    <p class="duz-yaz1" xml:lang="tr"><span class="italik-yaz">Milliyet</span><span class="duz-yaz">’in sahibi Aydın Doğan,</span> <span class="italik-yaz">Sabah</span> <span class="duz-yaz">ve</span> <span class="italik-yaz">Yeni Asır</span><span class="duz-yaz">’ın sahibi Dinç Bilgin,</span> <span class="italik-yaz">Tercüman</span> <span class="duz-yaz">gazetesinin sahibi Kemal Ilıcak, Nazlı Ilıcak,</span> <span class="italik-yaz">Tercüman</span> <span class="duz-yaz">gazetesi danışmanı Taha Akyol,</span> <span class="italik-yaz">Günaydın</span> <span class="duz-yaz">ve</span> <span class="italik-yaz">Güneş</span><span class="duz-yaz">’in sahibi Asil Nadir,</span> <span class="italik-yaz">Türkiye</span> <span class="duz-yaz">gazetesinin sahibi Enver Ören,</span> <span class="italik-yaz">Zaman</span> <span class="duz-yaz">gazetesinin sahibi Alaaddin Kaya,</span> <span class="italik-yaz">Daily News</span><span class="duz-yaz">’un sahibi İlhan Çevik, Anka Ajansı’nın sahibi Müşerref Hekimoğlu. Erol Simavi gelmemiş;</span> <span class="italik-yaz">Hürriyet</span><span class="duz-yaz">’i Genel Müdür Özcan Ertuna temsil ediyor.</span> <span class="italik-yaz">Cumhuriyet</span><span class="duz-yaz">’in sahibi ve başyazarı Nadir Nadi de her zamanki gibi böylesi toplantılarda gözükmek istemediği için ben de</span> <span class="italik-yaz">Cumhuriyet</span> <span class="duz-yaz">adına hem onu temsil ediyorum, hem de genel yayın müdürü olarak Köşk’teki toplantıya katılıyorum. Bazı gazete ve ajansların genel yayın yönetmenleri de masadalar.</span></p>

    <p class="duz-yaz1" xml:lang="tr"><span class="duz-yaz">Sürekli not alıyorum. Tabiî günlük için. Çünkü bu toplantının o tarihte haberleştirilmesi yasak. İngilizce deyişle off-the-record! Öyle anlaşılıyor ki Güneydoğu gitgide kızışırken, basının ne yapması gerektiğine işaret edecek devlet. Özellikle asker ne düşünüyor, bunun ipuçları verilecek.</span></p>

    <p class="duz-yaz1" xml:lang="tr"><span class="duz-yaz">El yazısıyla aldığım notlarıma bakıyorum, on bir yıl aradan sonra, 2001’in ocak ayı içinde kitabımın bu satırlarını yazarken... İlk sözü, dört beş ay önce ANAP’ın başından ve başbakanlıktan ayrılıp yerine Yıldırım Akbulut’u bırakarak Çankaya’ya çıkan Cumhurbaşkanı Özal alıyor. Önce tarihe giriyor. Kürt isyanlarına kısaca değiniyor. Cumhuriyet öncesi 15 tane, sonrası 25 tane... Özal bazı konuların hâlâ rahatça konuşulamadığını söylüyor. “Bunu belirtmek de boynumun borcu” diyor.</span></p>

    <p class="duz-yaz1" xml:lang="tr"><span class="duz-yaz">Şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">“Türkiye’nin karşı karşıya bulunduğu hadise kolay ve basit bir hadise değil. İRA’sı, ETA’sı, Korsika’sı var. Dünyadaki misalleri de gösteriyor ki kolay ve kısa süreli bir hadise değil bu. Bazıları öyle sanıyor. Hayır.”</span></p>

    <p class="duz-yaz1" xml:lang="tr"><span class="duz-yaz">Özal’ın şu cümlelerinin altını çiziyorum:</span></p>

    <p class="duz-yaz1" xml:lang="tr"><span class="duz-yaz">“Meselenin bugün artık eski usullerle çözülmesi hadisesi söz konusu değil. Yani insan hakları, demokrasi... Daha önceki 25 isyan şöyle böyle çözülmüş... Bugün o dönem kapanmıştır.”</span></p>

    <p class="duz-yaz1" xml:lang="tr"><span class="duz-yaz">MGK Genel Sekreteri Yirmibeşoğlu ile MİT Müsteşarı Koman’a bakıyorum yan gözle. Yüzlerinde en ufak çizgi değişikliği yok. Oysa bir nokta kesin: asker, Özal’ın Güneydoğu’ya genel yaklaşımından hazzetmiyor. Özal’ın 1984 ile 1990 arasında başbakan olarak işi yeterince ciddi tutmadığı, hatta mücadeleye köstek olduğu, “devletin diline aykırı” bir üslubu benimsediği, onun için de PKK’nın zemin kazanmasına yol açtığını düşünüyor.</span></p>

    <p class="duz-yaz1" xml:lang="tr"><span class="duz-yaz">Bu nedenle Özal’ın not ettiğim o cümlesi, yani “Bugün meselenin artık eski usullerle çözülmesi hadisesi söz konusu değil” demesi önemli. Bu sözler ille de “yeni usuller”in gündemde olduğu ya da olacağı anlamına da gelmiyor. Ancak yine de not edilmesi gerekiyor. Özal’ın bu sözlerinde gerçek payı var.</span></p>

    <p class="duz-yaz1" xml:lang="tr"><span class="duz-yaz">İkinci sözü, Diyarbakır’daki Olağanüstü Hal Bölge Valisi Hayri Kozakçıoğlu alıyor. PKK’nın hazırlık dönemini anlatıyor. Suriye’de, FKÖ kamplarındaki eğitim dönemlerine değiniyor. Silahlı hareketin başlangıç noktası olan 15 ağustos 1984 Şemdinli ve Eruh baskınlarını özetliyor. 13 kişinin öldüğü mart 1990’daki Nusaybin ve Cizre olaylarıyla ilgili olarak da diyor ki:</span></p>

    <p class="duz-yaz1" xml:lang="tr"><span class="duz-yaz">“Nusaybin’de Kaymakamlık’a yürüyüp bayrak indirmeye yöneldikleri için özel tim ortaya çıktı. Kırsalda başarıları yok. O yüzden kente yöneliyorlar. Şimdi bütün çabaları, devlet-vatandaş ilişkilerinin koptuğu havasını yaratmak. Nusaybin ve Cizre’de halk tümüyle devletten soğumuş değildir.”</span></p>

    <p class="duz-yaz1" xml:lang="tr"><span class="duz-yaz">Nusaybin ve Cizre’deki olaylar o tarihte devleti sarsmıştı. 24 mart 1990 tarihli</span> <span class="italik-yaz">Milliyet</span><span class="duz-yaz">’in manşetinde, “5 bin kişi cumadan sonra yürüdü. Türkiye aleyhine sloganlar atıldı” yazıyordu.</span> <span class="italik-yaz">Günaydın</span> <span class="duz-yaz">gazetesi bütün birinci sayfasına bu konuya ayırmış, manşette “Bu işin şakası yok!” dedikten sonra ikinci başlıkta şunları yazmıştı:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da Türkiye Cumhuriyeti’nin bütünlüğünü tehdit eden ciddi gelişmeler yaşanıyor. Mezralardan, köylerden sonra bölücü dehşet, ilçeleri de yokluyor. Ve bölge, askerî önlemlerin yanı sıra süratle köklü çözümler bekliyor. PKK ile vatandaşı iyi ayırarak sapla samanı karıştırmayarak...”</span></p>

    <p class="duz-yaz1" xml:lang="tr"><span class="duz-yaz">25 mart 1990 tarihli</span> <span class="italik-yaz">2000’e Doğru</span> <span class="duz-yaz">dergisine gelince (Doğu Perinçek o tarihlerde APO ve PKK’nın saflarında yer tutuyordu), “Nusaybin, Cizre, Silopi ve İdil’de ‘İntifada’ yayılıyor; halkın silahı taş, barikatı varil...” diye kamuoyuna duyuruyordu. Çankaya toplantısında Olağanüstü Hal Bölge Valisi Kozakçıoğlu, daha çok basının Güneydoğu’yu nasıl izlemesi ve yazması gerektiği konusu üzerinde duruyor. “Bir millî meselede sizden destek istiyoruz” dedikten sonra şunları ekliyor:</span></p>

    <p class="duz-yaz1" xml:lang="tr"><span class="duz-yaz">“Manşetlere, başlıklara dikkat edin. Bölücü hava olmasın. Öylesine başlıklar atılıyor ki, bunlar bölücü örgütün kendi davasına uygun oluyor. Bölücü örgütün verdiği bilgiler bizim basınımızda yer buluyor. PKK’nın işine yarayacak, devlet güçlerinin aleyhine olan haberler çıkıyor.”</span></p>

    <p class="duz-yaz1" xml:lang="tr"><span class="duz-yaz">Kozakçıoğlu bu arada “Yeşilyurt-Dışkı yedirme olayı”ndan da söz ediyor. Bu konuda da basının tek taraflı gittiğini belirtiyor. Öylesine konuşuyor ki, sanki “dayağı, kötü muameleyi görmezlikten gelin” demeye getiriyor. “Şehit” kelimesinin kullanılmasını özellikle istiyor. Askerî birlik hareketlerinin önceden verilmesinin sakıncalı olduğunu, teröristin kaçmasına yol açtığını söylüyor. “‘Yazmayın’ demiyorum. Ancak meslekî başarıyla millî menfaat kıstası arasındaki ilişkiyi de göz önünde tutun” diyor. Kozakçıoğlu öylesine bir üslupla konuşuyor ki, Güneydoğu’daki yerel, yani Kürt kökenli gazetecilere devletin güven duymadığını üstü örtülü bir dille belirtiyor. Bölgedeki devlet güçlerinin “morali”nin çok önemli olduğunu, bu yüzden “ufak tefek hatalar”ın görmezlikten gelinmesinin doğru olacağını anlatıyor. Tarafsız haber vermekle, bu konuda tarafsız olmanın ayrı ayrı şeyler olduğuna da dikkati çekiyor.</span></p>

    <p class="duz-yaz1" xml:lang="tr"><span class="duz-yaz">Sonra sözü, MİT Müsteşarı Tümgeneral Teoman Koman alıyor. Girişi ilginç: “Bir MİT müsteşarı ilk defa basınla karşı karşıya... Tarihî bir olay, teşekkür ederim.” Tümgeneral Koman da basına yol yordam öğretmek istiyor. Üslubu dikkatli, özenli ama eleştirel.</span> <span class="italik-yaz">Hürriyet</span><span class="duz-yaz">’te çıkmış olan Abdullah Öcalan röportajını eleştiriyor. Notlarıma bakıyorum, şöyle demiş:</span></p>

    <p class="duz-yaz1" xml:lang="tr"><span class="duz-yaz">“Bölücü örgüt yayınlarından alıntı yapmak ya da onunla röportajlara yer vermek, örgütün fikrini daha geniş kitleye yayıyor. Örgütü düzenli bir güç gibi gösteriyor. PKK’nın ajan-provakotörleri cezalandırması vesaire de öyle. Bir yandan örgüt olduğundan daha güçlü gösteriliyor. Öbür yandan kamuoyu yanıltılmış oluyor. Halk arasındaki eylemlerin agrandize edilerek verilmesi de bölücülere yarıyor.”</span></p>

    <p class="duz-yaz1" xml:lang="tr"><span class="duz-yaz">MİT Müsteşarı Tümgeneral Koman daha sonra dosyasından çıkardığı bir örneğin altı çizili bazı bölümlerini okuyor, hepimize dağıtıyor. “Mevcut gelişmeleri doğru kavrayalım ve parti politikamızı yetkinleştirelim” başlığını taşıyan yedi sayfalık belgenin en altında “Genel Sekreterlik, 3 haziran 1989” yazıyor. Koman belgenin PKK’ya ait olduğunu belirtiyor. Altı çizili bölümler daha çok basının PKK tarafından nasıl kullanıldığını, kullanılabileceğini gösteriyor. Biri şöyle:</span></p>

    <p class="duz-yaz1" xml:lang="tr"><span class="duz-yaz">“Sömürgeciler (yani Türkiye Cumhuriyeti Devleti, HC) aralık 1988’den başlayıp ocak 1989 boyunca devam eden ve adına Birlik Operasyonu dedikleri kapsamlı bir saldırı başlattılar. Operasyon süresince 3 bini aşkın kadın erkek, çocuk yaşlı gözaltına alınıp işkenceden geçirildi. Sömürgecilerin vahşetinin ulaştığı boyutlar yine sömürgeci basın aracılığıyla kitlelere duyuruldu.”</span></p>

    <p class="duz-yaz1" xml:lang="tr"><span class="duz-yaz">Altı çizili bir başka yerde şu satırlar yer alıyordu:</span></p>

    <p class="duz-yaz1" xml:lang="tr"><span class="duz-yaz">“İçte ve dışta büyük yankılar uyandıran Yeşilyurt köyü olayı, sömürgeci Türk cuntasının işbaşına gelişinden sonra belki de kendisini en çok güç durumda bırakan bir kamuoyu baskısına yol açıyor. Prestijinin yerle bir olmasında basının önemini bir kenara atmak da mümkün değil. TC basınının bir bölümü adeta sömürgecilere savaş açarcasına konuya eğilerek, Yeşilyurt halkının ıstırabını ve haklılığını en açık şekliyle dünyaya duyurdu.”</span></p>

    <p class="duz-yaz1" xml:lang="tr"><span class="duz-yaz">MİT Müsteşarı Tümgeneral Koman okuyor:</span></p>

    <p class="duz-yaz1" xml:lang="tr"><span class="duz-yaz">“Bugüne kadarki gelişmede propaganda-ajitasyon ne denli büyük rol oynamışsa, savaşımı ayaklanma düzeyine ulaştırarak örgütlenmede de bu büyük güçten yararlanılacaktır. Burjuva basınının ‘haber atlatma’ diye tanımladığı ilkesi Kürdistan’daki en ufak kıpırtının dahi kitlelere büyük boyutlarda aktarılmasına neden olurken, propaganda-ajitasyon çalışmalarımıza müspet yönde yardımcı olmaktadır.”</span></p>

    <p class="duz-yaz1" xml:lang="tr"><span class="duz-yaz">MİT müsteşarı okumasını sürdürüyor:</span></p>

    <p class="duz-yaz1" xml:lang="tr"><span class="duz-yaz">“Cizre olaylarını 22 ocak 1989 tarihli</span> <span class="italik-yaz">2000’e Doğru</span><span class="duz-yaz">, ‘Cizre dün Filistin gibiydi!’ manşetiyle kamuoyuna duyuruyordu. Kürdistan’da son dönemlerde yaşanan gelişmelerin özü çarpıcı bir gerçekliği dile getiriyor: Kürdistan halkı ayaklanmanın eşiğine geldi ve Filistin ‘İntifada’sı bu kez de Kürdistan’da alev aldı. Son gelişmelerin kitlelere ulaşımında burjuva basını TC’ye rağmen görevini yapıyor. Bundan sonra da yapmaya devam edecektir. Bu nedenledir ki tüm kurum ve kuruluşların yanı sıra özellikle basına sızmak büyük önem taşımakta, daha fazla kullanabilirlik vasatına dönüştürme görevini dayatmaktadır.”</span></p>

    <p class="duz-yaz1" xml:lang="tr"><span class="duz-yaz">MİT müsteşarının mesajı açık:</span></p>

    <p class="duz-yaz1" xml:lang="tr"><span class="duz-yaz">PKK sizi kullanıyor, kendinizi kullandırtmayın!</span></p>

    <p class="duz-yaz1" xml:lang="tr"><span class="duz-yaz">Teoman Koman Paşa’dan sonra söz sırası, Millî Güvenlik Kurulu Genel Sekreteri Orgeneral Sabri Yirmibeşoğlu’nda. Güler yüzlü bir insan. Tombul, şiş bir yüzü var. Sabri Paşa “özel harpçi”... Yani Genelkurmay Özel Harp Dairesi Başkanlığı’nı, basındaki deyişle “kontrgerilla”yı yönetmiş. Cemal soyadımdan dolayı beni Kıbrıslı sanıyor. “Cemal Paşa’nın torunu olduğunuzu bilmiyordum” diyor.</span></p>

    <p class="duz-yaz1" xml:lang="tr"><span class="duz-yaz">Sabri Paşa, Güneydoğu’yu en iyi bilen askerlerden biri olarak niteleniyor Ankara kulisinde. Önce Millî Güvenlik Kurulu nedir, bunu okuyor önündeki kartlardan. Ses tonunu perde perde yükselterek. Güler yüzü, konuşmaya başlayınca tümüyle kayboluyor. Dikkat ediyorum, yüzünde milim kıpırdama yok. Biraz nutuk atar gibi, zaman zaman sesini yükselterek okuyor önündeki kartlarda yazılı olanları...</span></p>

    <p class="duz-yaz1" xml:lang="tr"><span class="duz-yaz">Not alıyorum:</span></p>

    <p class="duz-yaz1" xml:lang="tr"><span class="duz-yaz">“Ordunun Türk basınına muhtırası mı?”</span></p>

    <p class="duz-yaz1" xml:lang="tr"><span class="duz-yaz">Gazete başlıklarından örnekler veriyor:</span></p>

    <p class="duz-yaz1" xml:lang="tr"><span class="duz-yaz">“Cizre devlete küskün!”</span></p>

    <p class="duz-yaz1" xml:lang="tr"><span class="duz-yaz">“Diyarbakır kıpır kıpır!”</span></p>

    <p class="duz-yaz1" xml:lang="tr"><span class="duz-yaz">Sesini yükseltiyor MGK genel sekreteri:</span></p>

    <p class="duz-yaz1" xml:lang="tr"><span class="duz-yaz">“Bölgede millî birlik ve beraberliğe en çok ihtiyaç duyulan bir dönemde olur mu?.. Halbuki yapılması gereken, bölücü örgütün başarılı olamayacağına halkı inandırmaktır. Bunun yerine bölücü örgüte şevk verici başlıklar atılıyor. Reklam ve propagandası yapılıyor bölücü örgütün...”</span></p>

    <p class="duz-yaz1" xml:lang="tr"><span class="duz-yaz">Devam ediyor:</span></p>

    <p class="duz-yaz1" xml:lang="tr"><span class="duz-yaz">“‘Yüzbaşı Ağır Ceza’da yargılanacak; yedi köylüye dışkı yedirmekten dolayı...’ Böyle başlık atılır mı? Moral bozmayın. Yoksa güvenlik kuvvetlerini görev yapamaz hale getiririz. ‘Gerilla’, ‘İntifada’ gibi deyimleri kullanmayın.”</span></p>

    <p class="duz-yaz1" xml:lang="tr"><span class="duz-yaz">MGK genel sekreteri “Arz ederim!” diyerek konuşmasını bitiriyor. “Arz ederim”i öyle söylüyor ki gülmem tutuyor ama tabiî gülmüyorum. Önümdeki kartlara deminki sorumun yanıtını yazıyorum:</span></p>

    <p class="duz-yaz1" xml:lang="tr"><span class="duz-yaz">Evet, ordunun basına muhtırası! Sözü yeniden Cumhurbaşkanı Özal alıyor. Osmanlı döneminden başlıyor. İmparatorluğu parçalayan milliyetçi akımların “dış tahrikli” olarak başladıklarını, Türk milliyetçiliğinin bunlara karşı tepki olarak geliştiğini anlatıyor. Anadolu’nun çok kültürlülüğüne, rengârenk mozaiğine değiniyor. Arnavut’u, Laz’ı, Abaza’sı, Gürcü’sü, Çerkez’i, Pomak’ı hepsinin kendini Türk saydığını, Türk bildiğini belirtiyor. Atatürk’ün Cumhuriyet’i kurarken tek uluslu bir devleti amaçladığını, bu devletin ırksal bir temeli olmadığını, “Ne mutlu Türk’üm diyene” sözünden de bunun çıktığını söylüyor. “Bizde etnik farklılıklar var ama biz bir ulus olmuşuz” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Biz Amerika’ya benzeriz bu bakımdan...”</span></p>

    <p class="duz-yaz1" xml:lang="tr"><span class="duz-yaz">Şöyle devam ediyor Özal:</span></p>

    <p class="duz-yaz1" xml:lang="tr"><span class="duz-yaz">“Eğer Kürt meselesi yanlış anlatılır, yanlış anlaşılırsa, 10-12 milyonluk bir kitle, entite kendini ayrı hissetmeye başlarsa, Kürt-Türk ayrımı başlarsa, büyük yanlış olur, kötü olur.”</span></p>

    <p class="duz-yaz1" xml:lang="tr"><span class="duz-yaz">“Doğru sözler!” diye not alıyorum.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal Ortadoğu’daki su sorununa getiriyor sözünü. Güneydoğu’da PKK’yla yaşananın altında “su meselesi”nin de yattığına işaret ediyor. “Amerika’da bunun etütleri var. Bölgede bir tek Türkiye’de su fazlası var. Suriye’nin yüzde 92 suyu, Irak’ın yüzde 60 suyu Türkiye’den... Onun için mesele basit bir terör meselesi değildir” diyor.</span></p>

    <p class="duz-yaz1" xml:lang="tr"><span class="duz-yaz">Şu sözlerinin altını çizerek not alıyorum Özal’ın:</span></p>

    <p class="duz-yaz1" xml:lang="tr"><span class="duz-yaz">“Bazı eski politikaların değişmesi gerektiği kanaatindeyim. Ama bunu uluorta konuşamayız. Kademe kademe, zamana yayarak yapabiliriz.”</span></p>

    <p class="duz-yaz1" xml:lang="tr"><span class="duz-yaz">Ayrıntıya girmiyor. Hangi politikalar değişmeli, söylemiyor. Ancak bu sözlerinin askerlerin hoşuna gittiğini sanmıyorum. MGK genel sekreteri ile MİT başkanının yüz ifadelerinde herhangi bir değişiklik yok. Özal sözü “dış telkinler”e getiriyor. Tabiî Batı’yı kastediyor. Özetle diyor ki:</span></p>

    <p class="duz-yaz1" xml:lang="tr"><span class="duz-yaz">“Dışarıdan gelen telkinlerde Türkiye’yi zayıflatmak isteyenler vardır. Biz Kürt olgusunu azınlık olarak göremeyiz. Lozan Antlaşması’nda yalnız dinî azınlıklardır azınlık sayılan.”</span></p>

    <p class="duz-yaz1" xml:lang="tr"><span class="duz-yaz">Konuşmasının burasında nedense “Araştırdım, benim babaannem de Malatyalı bir Kürt’müş” diyor. Herkes birbirine bakınıyor. Bu arada Sabri Paşa kulağına eğiliyor Cumhurbaşkanı Özal’ın. “Efendim, bu toplantı basında yazılmasa iyi olur!” diyor. Özal da kabul ediyor.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal “resmî görüş”e uygun bir söylemle konuşmasını sürdürüyor:</span></p>

    <p class="duz-yaz1" xml:lang="tr"><span class="duz-yaz">“Türkiye’de bugün bir Kürt meselesi yok. Türkiye’nin dengelerini bozmak istiyorlar. Güneydoğu’da yaşananlara o açıdan bakın...”</span></p>

    <p class="duz-yaz1" xml:lang="tr"><span class="duz-yaz">Not düşüyorum:</span></p>

    <p class="duz-yaz1" xml:lang="tr"><span class="duz-yaz">Türkiye’nin istikrarsızlaştırılmak istendiğini belirtmek doğru, ancak Kürt sorunu olmadığını söylemek yanlış... Özal aslında devlet politikalarının, resmî yaklaşımların bazılarındaki çıkmazları görüyor. Konuşmasının orasında burasında bunun ipuçlarını veriyor. Özal bu arada “Sen hain gazeteci!” diye başlayan ve “19 mayıs 1919 Hareketi” imzasını taşıyan bir bildiriyi okuyor yüksek sesle. “Senin de sonun Ali Kemal’den, Said Molla’dan farklı olmaz!” diye biten tehdit dolu bir bildiri. PKK nasıl tehdit ediyorsa, bu bildiri de öyle. MİT müsteşarı, “Araştırdık, böyle bir örgüt yok” diyor. Yoksa niye okutuyorsun? Devlet, basına aba altından sopa mı gösteriyor?..</span></p>

    <p class="duz-yaz1" xml:lang="tr"><span class="duz-yaz">“Sizler bize yardımcı olun! Olmazsanız yine çözeriz ama zor çözeriz!”</span></p>

    <p class="duz-yaz1" xml:lang="tr"><span class="duz-yaz">Böyle diyor Özal, devamını şöyle getiriyor:</span></p>

    <p class="duz-yaz1" xml:lang="tr"><span class="duz-yaz">“Bugün Türkiye’nin 4 milyar turizm geliri var. Yabancı sermaye için de ortam cazip. Ama karışan bir Türkiye’ye yabancı sermaye gelmez. Turizmde çiçek gibi tesislerimiz var. Yazıktır bunlara. Türk ekonomisi çok iyi yoldadır, ne derseniz deyin! Ama istikrarsızlık bunu çok kötü etkiler. Komşularla bir maceraya girmeyiz. Önemli olan önce evimizin içi. Evimizin içinde yapacağımız çok iş var. Biz bir macera peşinde değiliz. Ama nehirlerin kontrolü elimizde olduğuna göre daha başka anlaşma yolları da buluruz.”</span></p>

    <p class="duz-yaz1" xml:lang="tr"><span class="duz-yaz">Not düşüyorum:</span></p>

    <p class="duz-yaz1" xml:lang="tr"><span class="duz-yaz">Suriye ile Irak’a karşı suyu silah olarak kullanmak... Nereye kadar mümkün olabilir ki? Cumhurbaşkanı Özal uzun konuşmasını şu sözlerle bağlıyor:</span></p>

    <p class="duz-yaz1" xml:lang="tr"><span class="duz-yaz">“Bu mesele Türkiye’nin birliğinin, bütünlüğünün meselesidir. Bina yıkılınca, herkesin, hepimizin üstüne yıkılır.”</span></p>

    <p class="duz-yaz1" xml:lang="tr"><span class="italik-yaz">Milliyet</span> <span class="duz-yaz">gazetesi sahibi Aydın Doğan alıyor ilk sözü. Habercilik yapmanın zorlaşacağını söylüyor. Konuşmalardan bunu anladığını belirtiyor. İngiltere’den örnek veriyor. İngiltere ile Arjantin arasındaki Falkland Savaşı’nda bile BBC’nin habercilik görevini objektif şekilde yapabildiğine değiniyor. Bu haklı çıkışı yüzünden de Özal ve MİT müsteşarıyla hafif tertip tartışıyor. Özal, “Haberi verin ama propagandaya alet olmayın” diye yanıtlıyor Aydın Doğan’ı.</span></p>

    <p class="duz-yaz1" xml:lang="tr"><span class="duz-yaz">MGK genel sekreteri daha sert çıkıyor. Sabri Yirmibeşoğlu Paşa söz alıp “Meselenin idraki içinde miyiz?” deyince Çankaya Köşkü’ndeki toplantının havası bir anda elektrikleniyor. Aydın Doğan da karşılıksız bırakmıyor. Devlet yönetmekle gazetecilik yapmak arasında geçen çizgiye işaret ediyor. “Devlete karışmayalım, siz de gazeteciliği bırakın biz yapalım” demeye getiriyor. “Doğru sözler” diye not alıyorum.</span></p>

    <p class="duz-yaz1" xml:lang="tr"><span class="duz-yaz">Turgut Özal,</span> <span class="italik-yaz">Hürriyet</span> <span class="duz-yaz">Genel Yayın Yönetmeni Rahmi Turan’a dönerek eleştirel bir havada konuşuyor:</span></p>

    <p class="duz-yaz1" xml:lang="tr"><span class="duz-yaz">“O mülakatla Apo’nun fevkalade reklamı yapılmıştır. Basın hürriyeti var ama biz yine tedbir alacağız.”</span></p>

    <p class="duz-yaz1" xml:lang="tr"><span class="duz-yaz">“Basın özgürlüğü bir tırpan daha yiyecek!” diye alıyorum notumu...</span></p>

    <p class="duz-yaz1" xml:lang="tr"><span class="duz-yaz">Rahmi Turan yanıtlıyor Özal’ı:</span></p>

    <p class="duz-yaz1" xml:lang="tr"><span class="duz-yaz">“Düşman tanıttık, reklam yapmadık.”</span></p>

    <p class="duz-yaz1" xml:lang="tr"><span class="duz-yaz">Özal alaylı bir dille yanıtlıyor:</span></p>

    <p class="duz-yaz1" xml:lang="tr"><span class="duz-yaz">“Tanıttınız ama biraz fazla tanıttınız.”</span></p>

    <p class="duz-yaz1" xml:lang="tr"><span class="duz-yaz">Sözü</span> <span class="italik-yaz">Güneş</span> <span class="duz-yaz">ve</span> <span class="italik-yaz">Günaydın</span> <span class="duz-yaz">gazetelerinin sahibi Asil Nadir alıyor. Arkaya taranmış pırıl pırıl jöleli saçları, hafif tekleyen Türkçesi ve Kıbrıslı şivesiyle “devletten yana” çıkıyor. Sanki Aydın Doğan’a cevap veriyor. “Devlete yardımcı olmanın” önemine değiniyor. Hatta</span> <span class="italik-yaz">Hürriyet</span><span class="duz-yaz">’i Apo röportajı dolayısıyla Özal gibi Asil Nadir de eleştiriyor. “Daha dikkatli olmalıyız. Ben ve arkadaşlarım bugün bu toplantıdan çok yararlandık” diyor.</span></p>

    <p class="duz-yaz1" xml:lang="tr"><span class="duz-yaz">İlginç, Asil Nadir “19 yayın organı adına” konuştuğunu sözlerine eklemeyi ihmal etmiyor. “Devletten gelen uyarıları saygıyla karşılayıp anladıkları”nı, bu uyarıların “basın özgürlüğüyle ilgisi olmadığını” söylerken bir noktanın belki de farkında değil. Toplantıda eleştiri konusu olan başlıkların –</span><span class="italik-yaz">Günaydın</span><span class="duz-yaz">’ın “İntifada” başlığında olduğu gibi– çoğunluğu kendisin sahip olduğu gazetelerde çıkmıştı. “Devlete yardımcı olmakta üzerimize düşeni yaparız” diye konuşuyor Asil Nadir.</span></p>

    <p class="duz-yaz1" xml:lang="tr"><span class="duz-yaz">Aydın Doğan yeniden söz alıyor. Üslubu bu defa yumuşak. “</span><span class="italik-yaz">Milliyet</span> <span class="duz-yaz">adı zikredildiği için, markadan söz edildiği için cevap verdim” diyor. Sonra da hafiften gerilemiş olarak konuşuyor ama üslubu yine eleştirel çizgiler içinde:</span></p>

    <p class="duz-yaz1" xml:lang="tr"><span class="duz-yaz">“Asil Bey doğru konuştu. Ama ne yapmamız isteniyor, ben yine pek anlamadım.”</span></p>

    <p class="duz-yaz1" xml:lang="tr"><span class="duz-yaz">MGK genel sekreteri bu kez kızıyor Aydın Doğan’a. “Bakın anlatayım!” diye söze başlıyor Sabri Yirmibeşoğlu Paşa, “Anlamadıysan, dinle” gibisinden bir üslup içinde konuşmaya başlıyor:</span></p>

    <p class="duz-yaz1" xml:lang="tr"><span class="duz-yaz">“Halkı devletten soğutucu yayın yapılmasın. Güvenlik güçleri görev yapamaz hale getirilmesin. Hain PKK özendirilmesin. Bölücü örgüt, bir kurtuluş hareketiymiş gibi, İntifada gibi takdim edilmesin. Yerli muhabirler (Güneydoğu’da görev yapan Kürt kökenli gazetecileri kastediyor MGK genel sekreteri. Devlet onlara güvenmiyor, PKK’ya çalıştıkları genel kabul görüyor, HC) doğru haber vermiyorlar.”</span></p>

    <p class="duz-yaz1" xml:lang="tr"><span class="italik-yaz">Tercüman</span><span class="duz-yaz">’dan Nazlı Ilıcak soruyor:</span></p>

    <p class="duz-yaz1" xml:lang="tr"><span class="duz-yaz">“Haberleri büyütelim mi, büyütmeyelim mi? Ne diyorsunuz?”</span></p>

    <p class="duz-yaz1" xml:lang="tr"><span class="duz-yaz">MGK Genel Sekreteri Orgeneral Yirmibeşoğlu’nun yanıtından bir cümleyi not ediyorum:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da verilen mücadelemiz Millî Kurtuluş Savaşımız gibi... Gazetecilik bitiyor!”</span></p>

    <p class="duz-yaz1" xml:lang="tr"><span class="duz-yaz">Özal anlaşılan Sabri Paşa’nın bu sözlerini yumuşatmak gereğini duyuyor:</span></p>

    <p class="duz-yaz1" xml:lang="tr"><span class="duz-yaz">“Haberi vermeyin demiyoruz. Ama haber doğru olmalı. İkincisi, Türkiye genelinde bunların büyütülmesi bu ülkeyi Kürt-Türk ayrımına götürür. Halbuki biz hep bir arada yaşadık asırlardır. Dışarıda Türkiye’yi sıkıntıya düşürmek isteyen güçler var. Mesela su meselesi... (Suriye’nin ismini vermiyor, HC.) Önümüzde uzun vadeli bir mücadele var. Bu bir devlet meselesi...”</span></p>

    <p class="duz-yaz1" xml:lang="tr"><span class="duz-yaz">Aydın Doğan:</span></p>

    <p class="duz-yaz1" xml:lang="tr"><span class="duz-yaz">“Yani büyütmeyelim mi? Elazığ’da yaşanan katliamı, vahşeti vermeyelim mi?”</span></p>

    <p class="duz-yaz1" xml:lang="tr"><span class="duz-yaz">Bir ara Aydın Doğan, MİT belgesi ile</span> <span class="italik-yaz">Milliyet</span><span class="duz-yaz">’in adının geçtiği PKK belgesini karıştırıyor. MİT müsteşarının okuduğu belgeyi MİT belgesi sanıyor. MİT Müsteşarı Teoman Paşa sözünü kesip bunu hatırlatınca, biraz şaşırıyor Aydın Doğan. Elindeki bir camı çıkmış gözlüğünü gösteriyor, o yüzden okuyamadığını anlatıyor. Bu sırada Dinç Bilgin başı öne eğik halde mırıldanır gibi konuşuyor. Pek duyulmuyor ama söyledikleri ilginç:</span></p>

    <p class="duz-yaz1" xml:lang="tr"><span class="duz-yaz">“Yani Kurtuluş Savaşı basını gibi olalım. Vietnam dönemindeki Amerikan basını gibi değil.”</span></p>

    <p class="duz-yaz1" xml:lang="tr"><span class="duz-yaz">Not düşüyorum kartlarıma:</span></p>

    <p class="duz-yaz1" xml:lang="tr"><span class="duz-yaz">“İyi ki tam duyulmuyor Dinç Bilgin’in söyledikleri... Yoksa Sabri ve Teoman paşaların tüyleri diken diken olurdu.”</span></p>

    <p class="duz-yaz1" xml:lang="tr"><span class="duz-yaz">Dinç Bilgin’e cevap sanki devlet adına Asil Nadir’den geliyor:</span></p>

    <p class="duz-yaz1" xml:lang="tr"><span class="duz-yaz">“Haber gene haber ama ölçüsü önemli...”</span></p>

    <p class="duz-yaz1" xml:lang="tr"><span class="duz-yaz">Özal’ın yanıtı:</span></p>

    <p class="duz-yaz1" xml:lang="tr"><span class="duz-yaz">“Güneydoğu haberlerini mümkün olduğu kadar küçültmenizde yarar var. Amerika’da neredeyse her gün banka soyulur ama haberleri kıyıda köşede verilir gazetelerde...”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal’ın aşağıdaki sözlerinin altını çizmekle kalmıyor, yanlarına üç yıldız koyarak not alıyorum. Galiba Özal bu sözleri ara sıra yaptığı gibi boğazın dokuz boğum olduğunu unutarak hiç yutkunmadan söylüyor:</span></p>

    <p class="duz-yaz1" xml:lang="tr"><span class="duz-yaz">“Nazlı Hanım, Dersim İsyanı nasıl bastırıldı biliyor musunuz? Dağdakileri indirmek için köye saldırıldı. Şimdi biz dağda savaşıyoruz. Başarılı olduğumuz için de teröristler kasabaya, şehre iniyor.”</span></p>

    <p class="duz-yaz1" xml:lang="tr"><span class="duz-yaz">Aydın Doğan konuşuyor:</span></p>

    <p class="duz-yaz1" xml:lang="tr"><span class="duz-yaz">“Daha dikkatli olmaya gayret ederiz. Ama siz de bilgi verin.”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal tekrar “Kürt meselesi” diye söze başlıyor. Oysa az önce resmî görüşe uygun söylemle “Kürt meselesi yok!” demişti.</span></p>

    <p class="duz-yaz1" xml:lang="tr"><span class="duz-yaz">Özal’ın sözleri:</span></p>

    <p class="duz-yaz1" xml:lang="tr"><span class="duz-yaz">“Kürt meselesi yeni bir mesele değildir. 1800’lü yıllardan beri var. Cumhuriyet devrinde de dış tesirlerle var. Devlet, Doğu’ya hizmet götürdü. Oradan alınan verginin kırk elli misli yatırım yapılmıştır Doğu’ya. Ekonomik fizibilitesi olmamasına rağmen. Keşke orada yaşayan insanlarımızı...”</span></p>

    <p class="duz-yaz1" xml:lang="tr"><span class="duz-yaz">Bu son cümle ağzından çıkar çıkmaz sustu Özal. Laf öyle geldi ki, devamı “Keşke göç etseler Batı’ya” şeklinde gelecekti. Sustu, lafı çevirde Özal:</span></p>

    <p class="duz-yaz1" xml:lang="tr"><span class="duz-yaz">“Dışarısı bu meseleyi Türkiye’nin tek kaşınacak meselesi olarak görüyor. Bulgar Dışişleri bakanı bir seferinde bana ‘Sizde de Kürt meselesi var, biz de onu azdırırız’ demişti. Kıbrıs çözülmedikçe, Yunan ve Kıbrıs Rum parmağı da olacak... Bu bir iktidarın, hükûmetin değil, Türkiye’nin meselesidir.”</span></p>

    <p class="duz-yaz1" xml:lang="tr"><span class="duz-yaz">Özal, Türkiye’yi nelerin beklediğini de söylerken basına yine aba altından sopa gösteren bir üslup içinde konuşmasına devam ediyor:</span></p>

    <p class="duz-yaz1" xml:lang="tr"><span class="duz-yaz">“Terör karşısında, terörü destekleyenler karşısında amansız olacağız. Tedbirler alacağız. İnsanlara yumuşak olacağız. Yerini değiştirmek isteyene para vereceğiz, iş vereceğiz.”</span></p>

    <p class="duz-yaz1" xml:lang="tr"><span class="duz-yaz">Not düşüyorum, “Zorunlu göç mü geliyor?” diye...</span></p>

    <p class="duz-yaz1" xml:lang="tr"><span class="duz-yaz">Benim bütün toplantı boyunca sorduğum tek soruya gelince:</span></p>

    <p class="duz-yaz1" xml:lang="tr"><span class="duz-yaz">“Sayın cumhurbaşkanı, usule ilişkin bir sorum var. Acaba bunları yazabilecek miyiz?”</span></p>

    <p class="duz-yaz1" xml:lang="tr"><span class="duz-yaz">Özal:</span></p>

    <p class="duz-yaz1" xml:lang="tr"><span class="duz-yaz">“Aman bu toplantı bunun için yapılmadı. Yazmayın bunları. Herşey off-the-record olacak. Devlete destek olurken kendi bilginiz olarak kullanın.”</span></p>

    <p class="duz-yaz1" xml:lang="tr"><span class="italik-yaz">Tercüman</span> <span class="duz-yaz">gazetesi sahibi Kemal Ilıcak devlete selam havasında konuşuyor:</span></p>

    <p class="duz-yaz1" xml:lang="tr"><span class="duz-yaz">“Şu mecmuaların da üstünde durun!”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal teşekkür ediyor. 6 nisan 1990 günü Çankaya Köşkü’nde saat 16.30’da başlayan toplantı, tam 18.45’te sona eriyor. Dikdörtgen şeklinde uzun kartlarıma, “Güneydoğu’da galiba bir dönüm noktası. İşlerin sertleşeceği anlaşılıyor, asker bastırıyor” diye Çankaya zirvesinin son notunu düşüyorum.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Özal’dan “Sansür ve Sürgün</span></p>

    <p class="ara-spotlar-son-sat-r" xml:lang="tr"><span class="bold-yaz">Kararnamesi”</span></p>

    <p class="duz-yaz1" xml:lang="tr"><span class="duz-yaz">Günlük deyişle Vehbi’nin kerrakesi Çankaya toplantısından dört gün sonra belli oldu. Akbulut hükûmetinin çıkardığı 10 nisan 1990 tarihli kararname, siyasal tarihimize “Sansür ve Sürgün Kararnamesi” olarak geçti. Sabahın köründe uyandım. Sıkıntılı zamanlarımda yaptığım gibi günlükle baş başa kaldım.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">11 nisan 1990</span></p>

    <p class="duz-yaz1" xml:lang="tr"><span class="duz-yaz">Yeni bir dönem başlıyor. Sivil siyaset güçleri akıllarını başlarına almazlarsa, yine bir askerî döneme girebiliriz. Ülkenin güneydoğusu zaten askerî yönetim altında. Kerem dün akşam gazeteden çıkarken, “Hasan Cemal” dedi alaylı bir sesle, “Sen yine şu günlüğü tutmaya başlasan iyi olacak!”</span></p>

    <p class="duz-yaz1" xml:lang="tr"><span class="duz-yaz">Dün akşam İzmir Büyükşehir Belediye başkanı uğramıştı gazeteye. O da hafif tertip iğneli bir üslupla “Yine tank sesleri mi?” dedi. İlhan Selçuk kararnameyi görünce konuşmak bile istemedi. Sadece küfretmekle yetindi. Uğur Mumcu’ya göre Takriri Sükûn... İçişleri Bakanlığı’nın artık matbaa kapatma yetkisi dahi var.</span></p>

    <p class="duz-yaz1" xml:lang="tr"><span class="duz-yaz">Demirel, sansür ve sürgüne karşı çıkarken “Kuyucu Murad Paşa tedbirleri” dedi. Erdal İnönü’nün tepkisi: “Sansür kabul edilemez!” Oktay Akbal’ın İsmail Beşikçi’yle ilgili yazısını sayfadan çıkarttım. Bazı ölüm ilanlarına da ambargo koyduk. Avukatlarla bir toplantı yapılacak. Bu yeni dönemde eğer siyaset adamları, özellikle Demirel ile İnönü akıllı davranmazlarsa, ortak bir demokrasi platformunda, Türkiye’nin temel meselelerine ilişkin koalisyon dahil somut işbirliklerine yönelmezlerse, işin sonu yine askerî yönetim olur. Türkiye çok kan kaybeder.</span></p>

    <p class="duz-yaz1" xml:lang="tr"><span class="duz-yaz">Geçen hafta SHP Genel Başkanı İnönü ve Genel Sekreter Baykal’la Ankara’da Mola Oteli’nde akşam yemeği yedik. Seçim sonrası Demirel’le koalisyon konusunu konuştuk. İnönü böyle bir ihtimale kapalı olmayacağını söyledi. Ertesi sabah Güniz Sokak’a, Demirel’e uğradım. Demirel’e gelen istihbarata göre Evren, Cumhurbaşkanı Özal’a askerin Güneydoğu konusundaki sıkıntılarını aktarmış, bu arada, “İrtica darbe nedeni olur!” demiş...</span></p>

    <p class="duz-yaz1" xml:lang="tr"><span class="duz-yaz">Demirel’in yanına girerken Sakıp Sabancı çıkıyordu. DYP lideri, kamuoyunun henüz 12 Eylül öncesinin terör şokunu atlatamadığını, onun için Turgut Özal’ın geçen nisan başındaki zirve çağrısını reddedemediklerini, “Özal’ın bu zirveyi kendi cumhurbaşkanlığını kabul ettirmek için kullanacağını bile bile” Çankaya Köşkü’ne çıktıklarını söyledi ve bu konuda sanki çaresizliğinin altını çizdi.</span></p>

    <p class="duz-yaz1" xml:lang="tr"><span class="duz-yaz">Bu nokta ilginç!</span></p>

    <p class="duz-yaz1" xml:lang="tr"><span class="duz-yaz">Zira Turgut Özal’ın cumhurbaşkanlığı muhalefet kesiminde büyük tepkiye yol açmıştı. Parlamentoda ANAP çoğunluğa sahipti ama aynı parti 1989 baharındaki yerel seçimlerde oyların ancak yüzde 21’ini alabilmişti. O yüzden İnönü, Demirel ve bütün muhalefet “Yüzde 21’le Çankaya’ya çıkılmaz!” propagandasını dillendirmişti. Ancak Turgut Özal bildiğini okumuş ve 1989 yılı kasım ayında ANAP’ın oylarıyla cumhurbaşkanı seçilmişti. Çankaya’ya çıkarken de Başbakanlık koltuğuna kendi emanetçisi olacağını sandığı eski İçişleri Bakanı Yıldırım Akbulut’u oturtmuştu.</span></p>

    <p class="duz-yaz1" xml:lang="tr"><span class="duz-yaz">Hedefi malumdu:</span></p>

    <p class="duz-yaz1" xml:lang="tr"><span class="duz-yaz">Çankaya’yı ve hükûmeti tutarken Doğru Yol’u çökertmek, ANAP Grubu’nu büyüterek bir anayasa değişikliğiyle gönlünde yıllardır yatan başkanlık sistemini gerçekleştirmek... Buna en çok 1987 seçimlerinden sonra yaklaşmıştı. Özellikle 1989 yerel seçim hezimetinden sonra böylesi Meclis çoğunluğunu ele geçirmenin çok güç olduğunu biliyordu. Ancak yine de gözü “başkan babalık”taydı.</span></p>

    <p class="duz-yaz1" xml:lang="tr"><span class="duz-yaz">Muhalefet liderleriyse Özal’ı cumhurbaşkanı olarak kabul etmediklerini, Çankaya’ya çıkmayacaklarını tekrarlayıp duruyordu. Özal ise her zamanki inatçılığıyla “Alışırlar, alışırlar!” diyerek ortamı kızıştırıyordu. Çünkü biliyordu, Demirel’in, İnönü’nün elleri mahkûmdu. Günün birinde Çankaya’ya çıkmak zorunda kalacaklardı. Devlet işlerinin küslüğü kaldıramayacağını biliyordu. Ayrıca, onları Çankaya’ya çıkartarak kendi cumhurbaşkanlığını kabul ettirecek bir vesileyi nasıl olsa yaratacağının farkındaydı. Demirel olsun, İnönü olsun eninde sonunda kendisini muhatap alacaklardı.</span></p>

    <p class="duz-yaz1" xml:lang="tr"><span class="duz-yaz">Günlüğe devam.</span></p>

    <p class="duz-yaz1" xml:lang="tr"><span class="duz-yaz">Demirel sanki Çankaya’ya çıkmış olmanın ezikliği içindeydi. Ama yapacak bir şey yoktu. Ona göre asker, “Mustafa Muğlalı kompleksi” içindeydi. Bunun için Güneydoğu ve terör konusunda iktidarla muhalefeti “birlik” içinde görmek istiyordu. Demirel kendisine de askerden bu yolda telkinler geldiğini sözlerine ekledi.</span></p>

    <p class="duz-yaz1" xml:lang="tr"><span class="duz-yaz">Anlaşılan asker bastırıyordu.</span></p>

    <p class="duz-yaz1" xml:lang="tr"><span class="duz-yaz">Özal’ın Güneydoğu’yu hafife alıyor olmasından zaten uzun zamandır rahatsızdı asker. Demirel böylesi koşullarda iktidara, hükûmete çok fazla yüklenmenin kamuoyuna izah edilemeyeceğini de sözlerine ekledi.</span></p>

    <p class="duz-yaz1" xml:lang="tr"><span class="duz-yaz">Dün sabah Deniz Baykal’la telefonla konuştum, özetle şunları söyledi:</span></p>

    <p class="duz-yaz1" xml:lang="tr"><span class="duz-yaz">“Bu kararname tam bir budalalık. Sansür tam bir ilkellik. Meseleyi kavramamış olmak demektir. Sovyetler bile baskı ve sansürle bir yere gidemediklerini anladılar. Bizimkiler hâlâ 1990’da bunda israr ediyorlar. ANAP’ı iktidardan düşürmekten başka çare yok.”</span></p>

    <p class="duz-yaz1" xml:lang="tr"><span class="duz-yaz">Aslında Özal da, 6 nisan Çankaya toplantısında söylediği gibi, Kürt sorununun “eski usuller”le çözülemeyeceğinin farkında. Ancak asker karşısında çaresiz. Ama bu çaresizliğini aynı zamanda muhalefeti sıkıştırmak ve geriletmek için kullanıyor. Böylece hem kendini cumhurbaşkanı olarak kabul ettirmiş oluyor, hem de “başkan babalığı” daha iyi oynuyor. Hatta Uğur’un ifadesiyle “diktatörlüğe” bile yönelebilir. Uğur Mumcu ile Cüneyt Arcayürek’e göre, asker bu yolları iyice tükettikten sonra kendisi gelecek. Bir yanda Kürtçülük, öbür yanda İslamcılık, bu ikili Türkiye’de yeniden askerî rejime yolu açacak...</span></p>

    <p class="duz-yaz1" xml:lang="tr"><span class="duz-yaz">Ya da Özal,</span> <span class="italik-yaz">The Economist İntelligence Unit</span><span class="duz-yaz">’te öngörülen bir olasılığa göre, “12 Mart benzeri bir formül”le Türkiye’yi yönetmeye soyunacak... Özal’ın “Eski politikaların değişmesi gerektiği kanaatindeyim” demesi ilginçti. Acaba önce “sopa”yla iyice “dövüp” gerilettikten sonra devlet, bazı adımlar atmayı mı planlıyor? Bugün demokratik içerikli birtakım adımlar atmanın “teröre taviz” olarak niteleyeceğini göz önünde tutan bir politika mı? Mesut Yılmaz’la geçenlerde sohbet ederken, “Terör sürerken reform olur mu? Teröre taviz sayılmaz mı?” demişti. Bu arada “Sade askere bıraksan Güneydoğu’yu tümüyle kapatıp kendi usulleriyle çözecekler” demişti Ramada Oteli’ndeki Çin restoranında yemek yerken...</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’in birinci sayfasındaki bugünkü 11 nisan 1990 tarihli yazıma “Hani ‘o devir’ kapanmıştı?” başlığını koydum. Özal’ın Çankaya toplantısındaki “Meselenin artık eski usullerle çözülmesi hadisesi söz konusu değil. Daha önceki 25 isyan şöyle ya da böyle çözülmüş. Fakat bu devir artık kapanmıştır” sözlerini, tabiî adını vermeksizin, sorgulayarak girdim yazıma:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da üstü örtülü savaş koşulları yaşanıyor. Güvenlik güçlerimizin Millî Misak sınırlarını korumak için verdikleri mücadeleye yardımcı olmak bir yurtseverlik görevidir. Bunun yerine getirilmesinde herkese düşen birbirinden farklı roller söz konusudur. İktidar vardır, muhalefet vardır; kiminin elinde silah, kiminin elinde kalem vardır. Bu konuda kimse kimsenin yurt sevgisinden kuşku duymamalıdır. ANAP hükûmetinin dün çıkardığı yasa gücündeki kararname son derece sakıncalıdır. Basına dönük ek önlemler açıkça sansür niteliği taşımakta ve demokrasiye ters düşmektedir. ‘Sürgün’ yetkisi ise insan haklarına aykırıdır. Bu kararname hâlâ ‘o devrin’ izlerini taşıyor. Eğer ‘o’ zihniyetle sonuç alınabilmiş olsaydı, bugünlere gelinmezdi Güneydoğu’da... ANAP hükûmeti de yanlış yolda. Ayrıca, sayısı 413 olan bu kararnameyle, zaten sözde olan liberalliğinin ölüm fermanını imzalamıştır.”</span></p>

    <p class="duz-yaz1" xml:lang="tr"><span class="duz-yaz">İlk uygulamalardan biri:</span></p>

    <p class="duz-yaz1" xml:lang="tr"><span class="italik-yaz">Hürriyet</span><span class="duz-yaz">, Doğu Perinçek’in</span> <span class="italik-yaz">2000’e Doğru</span> <span class="duz-yaz">dergisini basmadı. Dergi kendisini basacak matbaa bulamadı.</span></p>

    <p class="ara-spotlar-tek-sat-r" xml:lang="tr"><span class="bold-yaz">Özel kuvvetler!</span></p>

    <p class="duz-yaz1" xml:lang="tr"><span class="duz-yaz">Çankaya’da Cumhurbaşkanı Özal’ın başkanlığında yapılan basına gözdağı toplantısı ve hemen arkasından ANAP hükûmetinin çıkardığı “Sansür ve Sürgün Kararnamesi” PKK’ya karşı mücadeledeki dönüm noktalarından biriydi. Askerin artık vidaları sıkmaya başladığı anlaşılıyordu. “Teröre anladığı dilde cevap vermek!” sloganı devletin doruklarında daha çok kulaklara çalınıyordu. 1984’ten beri çok vakit kaybedilmişti. Bunun arkasında Turgut Özal’ın tutumu yatıyordu.</span></p>

    <p class="duz-yaz1" xml:lang="tr"><span class="duz-yaz">Askerin düşüncesi buydu.</span></p>

    <p class="duz-yaz1" xml:lang="tr"><span class="duz-yaz">Devletin karşısında, adı kamuoyu önünde açıkça konmuyordu ama “gerilla” vardı. O zaman bu düşmanla mücadelenin “kontrgerilla” yöntemleriyle özel olarak yürütülmesi gerekiyordu. Devlet bu bakımdan geri kaldığına inanıyordu. Yıldırım Akbulut 1987’de Özal’ın İçişleri bakanıyken, Mehmet Ağar ve Ünal Erkan’ın teşvikiyle “gerillayla gereği gibi mücadele edilmesi”nin şart olduğuna işaret eden açıklamalar yapmıştı.</span></p>

    <p class="duz-yaz1" xml:lang="tr"><span class="duz-yaz">Bu çerçevede “özel kuvvetler” gündeme geliyordu. Daha doğrusu, bunların yetersiz olan sayısı artırılacaktı. Üst düzeyde bir askerî yetkili 1990 ilkbaharında bir</span> <span class="italik-yaz">Cumhuriyet</span> <span class="duz-yaz">muhabirine şöyle diyordu:</span></p>

    <p class="duz-yaz1" xml:lang="tr"><span class="duz-yaz">“Teröre karşı mücadele çok insanla yapılacak bir iş değil. Bunun uzmanı olmalı. Bu işin Amerika’da, İngiltere’de uzmanları var. Bizde mecburî askerlik sonrası adam geri dönüyor. Sıkıntı da bundan doğuyor tabiî. Aslında orada mücadele eden personelin bu iş için profesyonelce eğitilmiş olması lazım. Amerika’da ‘Special Forces Group’ var. ‘Özel kuvvetler’ yani. Bence esasında asker girmeden, jandarmanın, polisin bu işin üstesinden gelebilecek şekilde organize olması ihtiyacı var. Ama bizdeki jandarma profesyonel değil. Jandarma içinde bu tür birlikler kurulur. Polis daha etkin hale getirilir. Bu işin üstesinden gelebilmekte uzmanlık, tecrübe esastır.”</span></p>

    <p class="duz-yaz1" xml:lang="tr"><span class="duz-yaz">PKK’nın başlangıç tarihi 1984.</span></p>

    <p class="duz-yaz1" xml:lang="tr"><span class="duz-yaz">Aradan altı yıl geçmiş.</span></p>

    <p class="duz-yaz1" xml:lang="tr"><span class="duz-yaz">Ama daha hâlâ ne yapılabileceği konusunda tam mesafe alınabilmiş değildi. Anlaşılan asker gitgide bu gerçeğin farkına varıyor, gecikmeyi telafi edebilmek için düğmeye basmaya hazırlanıyordu.</span></p>
  </div>
</body>
</html>