<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-10.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">10</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Yeni dönem: Apo İmralı’da !</span></h2>

    <p class="bold-yaz-ortal" xml:lang="tr"><span class="bold-yaz">Libya’daki Lockerbie sanıklarının adresi karşılığında ABD’den Apo mu? - Yunanistan’a terörde suçüstü - PKK’da Yunan parmağı - “Bizim için önemli olan dağdakiler!” - “En büyük Kürt isyanı!” - Dışişleri’nde demokratikleşme atağı - Apo sonrası Şam... - “Velat sustu!” - Apo sonrası Washington - Apo sonrası Güneydoğu - Apo’dan itiraflar - “Apo’yu asacaklar mı abim?” - Apo artık TC’nin kucağında mı? - Apo’dan “silahlı mücadeleye son” çağrısı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">14 kasım 1998</span></p>

    <p class="duz-yaz1" xml:lang="tr"><span class="duz-yaz">Gazetelerin manşetleri çığlık çığlığa:</span></p>

    <p class="duz-yaz1" xml:lang="tr"><span class="duz-yaz">“Apo yakalandı! Ankara’nın kararlı tutumu sonuç verdi. Moskova’da barınamayan Apo Roma’da yakalandı. Terör örgütü artık başsız. İtalya’dan iadesini istedik.”</span></p>

    <p class="duz-yaz1" xml:lang="tr"><span class="duz-yaz">Bu gelişme, Türkiye’nin PKK’ya karşı haklı ve meşru mücadelesinde yeni bir dönüm noktasıydı. Bir başarının tesciliydi.</span></p>

    <p class="duz-yaz1" xml:lang="tr"><span class="duz-yaz">Neydi bu başarı?</span></p>

    <p class="duz-yaz1" xml:lang="tr"><span class="duz-yaz">Öncelikli olarak askerî bir başarıydı. Türk Silahlı Kuvvetleri’nin, Türkiye Cumhuriyeti Devleti’ne karşı silah çekmiş, 1984’ten beri şiddet ve terörü politika aracı olarak benimsemiş PKK’yı çökertmesiydi. Bu askerî başarının arkasında elbette siyasal irade vardı. Siyasal ve diplomatik kararlılık vardı. Şehitler, gaziler, milletçe katlanılan fedakârlıklar vardı.</span></p>

    <p class="duz-yaz1" xml:lang="tr"><span class="duz-yaz">Önce Şemdin Sakık yakalandı.</span></p>

    <p class="duz-yaz1" xml:lang="tr"><span class="duz-yaz">Suriye’de Hafız Esad yönetimi havlu attı. Bu ülkeye karşı izlenen “kuvvet politikası” PKK’yı köşeye sıkıştırdı. Şam, Apo’yla PKK’yı artık Suriye’de barındırmayacağına ilişkin anlaşmaya imza koymak zorunda bırakıldı. Arkasından Rusya sorumlu davrandı. Şam ve Moskova’ya karşı izlenen politikalarda sonuç alınabilmesinde tabiî ki ‘Soğuk Savaş’ sonrasının uygun uluslararası konjonktürü, yani Sovyetler Birliği’nin tarihe karışmış olması, Amerika’nın “tek süper güç” olarak dünya sahnesinde yerini almış olması da hiç kuşkusuz rol oynadı.</span></p>

    <p class="duz-yaz1" xml:lang="tr"><span class="duz-yaz">Apo’nun İtalya macerası altmış beş gün sürdü.</span></p>

    <p class="duz-yaz1" xml:lang="tr"><span class="duz-yaz">Başlangıçta, Roma’daki eski komünistler, sosyalistler ve bazı marjinal gruplardan oluşan D’Alema hükûmeti, PKK’nın terör örgütü niteliğini görmezlikten geldi ve Apo’yu siyasal suçlu olarak himaye eden bir havaya girdi. Terör örgütünün başına sığınma hakkı vermeye kalkıştı. Hatta İtalya Başbakanı D’Alema, bazı konuşmalarında PKK’yı “özgürlük” peşindeki bir “kurtuluş örgütü” diye niteledi.</span></p>

    <p class="duz-yaz1" xml:lang="tr"><span class="duz-yaz">Türkiye’de kamuoyu ayaklandı.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">17 kasım 1998</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Demirel’le Viyana’ya uçuyoruz. Gündem değişmiyor: Apo ve İtalya. Ankara’dan havalandıktan sonra Demirel yanımıza geliyor, “İtalya uygar bir ülkedir. Apo gibi bir caniyi himaye etmez, edemez. Etmeye kalkışırsa, dünyaya anlatamaz” diyor. Cumhurbaşkanı Demirel ertesi gün Avusturya Dış Politika Enstitüsü’nde, adresi daha çok Roma olan konuşmasında şunları söylüyor:</span></p>

    <p class="duz-yaz1" xml:lang="tr"><span class="duz-yaz">“Dünyada altı bin dil ve üç bin etnik grup olduğu unutulmamalıdır. Bununla birlikte Birleşmiş Milletler’e üye sadece yüz seksen beş devlet bulunmaktadır. Eğer farklı dil, din ve ırka mensup bütün halklar ayrı bir bayrak altında yaşasalardı, büyük bir kaos, bir etnik anarşizmin baş göstermesi kaçınılmaz olurdu. Farklı dil, din ve ırka mensup insanların tek bir bayrak altında huzur içinde yaşamalarının tek yolu demokrasidir. Sadece demokrasilerde değişik kökenlerden gelen insanların barış içinde ve birbirlerine tahakküm etmeden yaşamaları mümkündür. Avrupa’nın yakın tarihi farklı inanç, dil ve ırka mensup insanların birlikte yaşayıp birlikte çalışmalarına imkân sağlayan ortak zeminin yıkılmasının ortaya çıkardığı insanlık trajedileriyle doludur. Bugün bunun en somut örneği Bosna’dır. Şayet etnik ayrımcılık ve etnik milliyetçilik cesaretlendirilirse, ‘etnik temizlik’ tehdidi var olmaya devam edecektir. Avrupa’nın demokratik güçlerinin, etnik ayrımcılığa ve ırkçılığa dayalı kin ve nefret tohumları saçmayı amaçlayan söylemlerinin yarattığı tehdidin ortadan kaldırılması için güç birliği yapmalarının kaçınılmaz bir sorumluluk olduğuna kuvvetle inanıyoruz.”</span></p>

    <p class="duz-yaz1" xml:lang="tr"><span class="duz-yaz">Ancak bu mesaj Roma’da sağır kulaklara çarpmaya devam etti. İtalyan Adalet Bakanlığı, savcının talebine rağmen Apo’nun tutukluluk halinin kaldırılmasını istedi. Göz hapsini yeterli buldu. Mahkeme, savcının talebini reddedip göz hapsi isteğini kabul etti. İngiliz</span> <span class="italik-yaz">The Times</span> <span class="duz-yaz">gazetesinin başyazısında “Binlerce kişinin ölümünden sorumlu vahşi terörist” diye nitelediği Apo’ya İtalyan hükûmeti siyasal sığınma hakkı tanımanın eşiğine gelmişti. Ben İtalyan hükûmetiyle yargısının bu tutumunu</span> <span class="italik-yaz">Milliyet</span><span class="duz-yaz">’teki köşemde, “Rönesans’ın beşiği olan bu güzel ülkenin ve İtalyan halkının alnına sürülen bir uygarlık ayıbı” olarak nitelemiştim.</span></p>

    <p class="duz-yaz1" xml:lang="tr"><span class="duz-yaz">Viyana’da hem Avusturya Cumhurbaşkanı Klestil, hem Avusturya Ulusal Meclisi’nin Sosyalist Partili başkanı Fischer, Cumhurbaşkanı Demirel’le görüşmelerinde hep aynı cümleyle başlayan konuşmalar yaptılar:</span></p>

    <p class="duz-yaz1" xml:lang="tr"><span class="duz-yaz">“Terörü anlıyoruz ama...”</span></p>

    <p class="duz-yaz1" xml:lang="tr"><span class="duz-yaz">Demirel de bu gibi durumlarda Türk devletinin genellikle değişmeyen yanıtını veriyordu:</span></p>

    <p class="duz-yaz1" xml:lang="tr"><span class="duz-yaz">“Adam dağa çıkmış, elinde silah... Öldürüyor. Ülkenin birlik ve bütünlüğünü tehdit ediyor. Bu bir terördür. Ve teröre karşı ‘ben devletim’ diyen her organizasyon, her uygar devlet aynı şekilde mücadele eder. Terörle şiddetin mazereti olamaz.”</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Demirel sonra her seferinde yaptığı gibi Anadolu’nun rengârenk etnik dokusunu, Türkler ile Kürtleri, Türk devletinin üniter yapısını, anayasal vatandaşlığı ve örneğin Kürtlerin en yoğun batıda, İstanbul’da yaşadıklarını anlatıyor. Bütün bunların anlatılması gerekiyordu. Yalnız cumhurbaşkanı, yalnız başbakan düzeyinde ve bu gibi resmî temaslarda değil, işadamları, gazeteciler, sendikacılar, akademisyenler tarafından da bu gerçeklerin değişik platformlarda açıklanmasıydı doğru olan. Çünkü yeterince anlatılmıyordu. Bu bakımdan hiç becerikli olmadı Türkiye. Sistemli çalışmadı. Bu yüzden Avrupa’nın birçok ülkesinde “PKK tekeli” kuruldu. Beyinler tek taraflı olarak PKK ve sempatizanları tarafından yıkandı. Biz yoktuk. Bu yüzden terörle mücadele konusundaki haklılığımız boşlukta kaldı. Ancak, Türkiye’ye yeterince kulak verilmeyişinin, inandırıcılıktan yoksun olmamızın bir nedeni daha vardı:</span></p>

    <p class="duz-yaz1" xml:lang="tr"><span class="duz-yaz">Dosyamız eksikti!</span></p>

    <p class="duz-yaz1" xml:lang="tr"><span class="duz-yaz">Koltuğumuzun altındaki dosyada, demokrasi, insan hakları ve hukuk devleti açısından yeterli malzeme yoktu. Ya da gerektiği kadar donanımlı değildik bu alanlarda. Bazı düşüncelerin açıklanması hapisle cezalandırılıyordu. Basın özgürlüğüne dönük engeller vardı. Kitap yazdı, şiir okudu diye insanlar hapse atılıyordu. Ölüm cezası 1984’ten beri uygulanmamış olsa da kâğıt üstünde varlığını sürdürüyordu. Demokratik hukuk devleti açısından atılması gereken adımlar gündemde bekliyordu. Oysa, koltuğumuzun altındaki dosya bu kadar eksik olmasa, Türkiye terör ve şiddete karşı haklı ve meşru mücadelesini çok daha ikna edici biçimde anlatabilecekti. Avrupa’da muhataplarımızın “Terörle mücadele iyi ama...” diye başlayan konuşmalarındaki o “ama” sözcüğünü duymaktan kurtulacaktık. O “ama”yla başlayan kimi iyi niyetli, kimi kasıtlı ve çifte standart kokan, kimi de küçümseyici vaazlar büyük ölçüde sona erecek ya da etkisizleşecekti.</span></p>

    <p class="duz-yaz1" xml:lang="tr"><span class="duz-yaz">Ama olmadı!</span></p>

    <p class="duz-yaz1" xml:lang="tr"><span class="duz-yaz">Çünkü Türkiye’nin demokrasi, insan hakları ve hukuk devleti alanındaki eksiklerini tamamlaması fazlasıyla ağır aksak ilerledi. Bu konuda şikâyetçi olan devlet kurumları da vardı. En başta Türk Dışişişleri Bakanlığı geliyordu. Batı’daki gelişmeleri konumu gereği en yakından izleyen, ilgili uluslararası platformlarda demokratik hukuk devleti ilkelerinin ne olup ne olmadığını iyi bilen, Türkiye’ye yönelik istekleri artılarıyla, eksileriyle yerli yerine oturtabilen diplomat kadrolarına sahip Dışişleri, Apo’nun yakalanıp Türkiye’ye getirilmesi sürecinin hızlandığı günlerde bir açıdan tedirgindi. Türkiye’nin dosyasındaki eksikleri gidermesinin artık zamanı geldi diye düşünüyor, bu konuda siyaset kurumunu, devleti ve özellikle askeri ikna etmek, harekete geçirmek için çaba sarf ediyordu. Artık bir şeyler yapılması zamanının geldiğini haklı olarak düşünüyordu.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Dışişleri’nden</span></p>

    <p class="ara-spotlar-son-sat-r" xml:lang="tr"><span class="bold-yaz">demokratikleşme tavrı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1999 yılı ocak ayının ilk günleri</span></p>

    <p class="duz-yaz1" xml:lang="tr"><span class="duz-yaz">Türk Dışişleri’nin kreması, basından dar bir kadroyla Ankara Palas’ta buluştu. Toplantıya katılan gazetecilere 5 ocak 1999 tarihini taşıyan on bir sayfalık resmî olmayan bir not dağıtıldı. Başlığı, “Türkiye, Avrupa, Terörizm ve Kürt Sorunu” olan kâğıtta ilginç değerlendirmeler yer alıyordu. Devletin resmî çizgisine bağlı kalınmakla birlikte, o çizgiyi demokratik hukuk devletinin gereklerine daha iyi oturtan, eleştirel bir tutumla bu açıdan daha nelerin yapılması gerektiğini diplomatik bir dille anlatan bir kâğıttı.</span></p>

    <p class="duz-yaz1" xml:lang="tr"><span class="duz-yaz">Bir bölümünde şöyle deniyordu:</span></p>

    <p class="dar-paragraf" xml:lang="tr"><span class="dar-paragraf1">“PKK elebaşısı Öcalan’ın Roma’ya varışıyla başlayan gelişmeler, Türkiye ile Avrupa Birliği’ni bir yol ayrımına getirmiştir. 27 kasım 1998 tarihinde Almanya ve İtalyan başbakanları ‘Kürt sorununa uluslararası siyasî çözüm’ bulunması gerektiğini ve bunun için bir ‘Avrupa girişimi’ başlattıklarını bir ortak basın toplantısında dünyaya ilan etmişlerdir. Bu suretle, 90’lı yılların başından beri esasen devam edegelen PKK’nın siyasallaşma süreci daha ileri ve yeni bir safhaya ulaşmıştır. AB, ‘Kürt’ sorununu kendi anladığı biçimiyle Türkiye’nin karşısına koymuş bulunmaktadır. Bu mesele artık gündemden kolay kolay düşmeyeceğe benzemektedir.</span></p>

    <p class="dar-paragraf" xml:lang="tr"><span class="dar-paragraf1">(...)</span></p>

    <p class="dar-paragraf" xml:lang="tr"><span class="dar-paragraf1">Türkiye’de ‘Terörizm veya Güneydoğu sorunu vardır, Kürt sorunu yoktur’ demek de artık yeterli, inandırıcı ve gerçekçi bir söylem olmaktan çıkmıştır. Zira, büyük özverilerle terör önlenmeye çalışılırken, terörizme zemin hazırlayan ekonomik ve sosyal olumsuzluklar ortadan kaldırılamamıştır. Uzun yıllar terörle mücadelenin zorlaştığı koşullar ve getirdiği kısıtlamalar da konunun artık sırf bir terörizm sorunu olarak algılanmasını güçleştirmiştir. Ayrıca, etnik bilinçlenme oluşması için belirli çevre ve kesimlerin göstermiş oldukları çabalar da tamamen etkisiz kalmamıştır. Dış çevrelerin yanı sıra toplumumuzun muhtelif kesimlerinde de bir Kürt sorununun varlığına işaret edilmekte ve konu tartışılmaktadır. Bugün girift bağlarımız bulunan Avrupa’da bir ‘etnisite (ethnicity) ve azınlıklar’ söyleminin hâkim olduğunu, bunun tamamen dışında kalamayacağımızı da kabul etmek durumundayız. Öte yandan, bireysel insan ve kültür hakları ile demokratikleşme planında aslında kolaylıkla telafi edebileceğimiz bazı basit eksiklerimiz nedeniyle, çağdaş söylem ve uygulamalara sanki aykırı uygulamalar içindeymişiz gibi olumsuz bir izlenimi kendi elimizle yaratmakta olduğumuz da maalesef bir vakıadır.</span></p>

    <p class="dar-paragraf" xml:lang="tr"><span class="dar-paragraf1">Terörizmin ve buna karşı verilen mücadelenin yıllardır devam etmesi, önce bir Kürt kimliğinin pekişmesine, şimdi de Kürtlük bilincinin olgunlaşmasına yol açmıştır. Türkiye’de yaygın bir Kürt milliyetçiliği noktasına henüz gelinmemiş olmakla beraber, PKK gibi bir terör örgütünü bile destekleyen aktif bir çekirdek ve bu çekirdeğin etrafında sempatizan bir kitle toplandığı bir vakıadır. Toplumumuzun sağduyusu ve engin aklıselimi bunu dar sınırlar içerisinde tutabilmeyi şimdiye kadar başarabilmiştir.</span></p>

    <p class="dar-paragraf" xml:lang="tr"><span class="dar-paragraf1">Ancak, zaman aleyhimize işlemektedir.</span></p>

    <p class="dar-paragraf" xml:lang="tr"><span class="dar-paragraf1">Öcalan’ın İtalya’ya gidişini izleyen dönemdekiler dahil, bazı olayların ve tercihlerin son zamanlarda, maalesef bir Türk-Kürt eksenine oturtulmakta olduğu görülmektedir. Bu tehlikelidir ve önünün alınması zorunludur. On dört yıldır süren terörizmin açtığı derin yaralar vardır. Bu mücadeleden bazı masum vatandaşlarımız da zarar görmüşlerdir. Toplumun her kesiminde bilinçaltında hüzün ve öfke birikmiştir. Bütün bu gelişmeler tehlikeli bir birikim oluşturmaktadır. Oysa, her bir vatandaşımızın kendini eşit ve özgür hissetmesi ve bu ülkenin nimetlerinden yine eşit biçimde yararlanabilmesi gerekir. Buna karşılık, bazı çevrelerin de süregiden bu çatışma ortamından çeşitli biçimlerde yararlandığının, şiddetin sona ermesini çıkarlarına uygun görmediğinin ve gelişmeleri kendi çıkarları doğrultusunda şekillendirmeye çalıştığının teslim edilmesi gerekir.</span></p>

    <p class="dar-paragraf" xml:lang="tr"><span class="dar-paragraf1">Kürt realitesi önce hükûmetlerce kabul edilmiştir. Toplum bu konuyu tartışmaya da başlamıştır. Bu realite ve bilincin içeride ve dışarıda yarattığı bazı (haklı, haksız) yok sayamayacağımız beklentiler vardır. (...) Türkiye’nin demokratikleşme, insan haklarına saygı ve hukukun üstünlüğü ilkelerini kendi iradesiyle eksiksiz hayata geçirmek ve ekonomik refahı bölgesel ve bireysel temelde yaygınlaştırmak için atacağı adımlar, dışarıda vereceğimiz mücadelenin en etkili silahları olacaktır. Esasen, içeride ilerleme kaydedebildiğimiz ölçüde, dışarıda PKK’ya karşı verilecek mücadele de o derecede kolaylaşacak ve Avrupa bu kozdan ve bahaneden kendiliğinden mahrum kalacaktır. Türkiye, çağdaş değerlerden ve çağdaşlaşma sürecinden kopmamalıdır. Aynı değerlerde birleştiğimiz Batı da Türkiye’yi dışlamamalı ve zorlamamalıdır. Karşılıklı beklentiler aynı ölçü ve standartlara göre belirlenmelidir. Ortak referanslarımız demokrasi, insan hakları, hukukun üstünlüğü ve ekonomik refah ve istikrar, ortak yönetimimiz ise karşılıklı saygı temelinde eşitlerin diyaloğu olmalıdır.</span></p>

    <p class="dar-paragraf" xml:lang="tr"><span class="dar-paragraf1">En büyük iki tehlike,</span></p>

    <p class="dar-paragraf" xml:lang="tr"><span class="dar-paragraf1">– Türkiye’yi bu muteber amaçlarından uzaklaştıracak bir siyasî ve sosyal radikalleşme,</span></p>

    <p class="dar-paragraf" xml:lang="tr"><span class="dar-paragraf1">– Ekonomik gelişme sürecinin tıkanması olacaktır.</span></p>

    <p class="dar-paragraf" xml:lang="tr"><span class="dar-paragraf1">Ne yapmalıyız ?</span></p>

    <p class="dar-paragraf" xml:lang="tr"><span class="dar-paragraf1">Her şeyden önce, Türkiye insan hakları planında Birleşmiş Milletler ve Avrupa Konseyi ölçütleri ağırlıklı olmak üzere, kendi koşullarını göz önünde tutarak evrensel çıtayı en yüksek seviyesinde yakalama kararı almalı, böyle bir kararı yansıtan bir söylem, yaklaşım ve eylem programı benimsemelidir. Türkiye Cumhuriyeti devlet ve hükûmetlerinin ekonomik, sosyal ve kültürel alanlarda atacağı adımların hepsi ancak genel nitelikte, yani bütün vatandaşlarımıza yönelik olabilir, olmalıdır. Kürtler dahil hiçbir gruba ayrıcalık tanınmak üzere, o grup için özel tedbir alınması mümkün değildir. Kuşkusuz, toplumsal seviyede alınacak iyileştirici tedbirlerden, en fazla ihtiyacı olanlar en fazla yararlanacaklardır. Atılacak adımlar, Cumhuriyetimiz’in temel esasları ve Anayasamız’ın değiştirilemez hükümleriyle uyumlu olmalıdır. Ayrıca, ulusal uzlaşmayı yansıtması lazımdır.</span></p>

    <p class="dar-paragraf" xml:lang="tr"><span class="dar-paragraf1">Zaman fevkalade önemlidir. Avrupa baskısı artmakta, içeride Kürt realitesi keskin bir Kürt milliyetçiliğine dönüşme aşamasına doğru yol almaktadır. Buna karşılık, terörizm büyük ölçüde kontrol altına alınmış ve sivil önlemleri hayata geçirebilmek için ciddi bir fırsat doğmuş, zemin oluşmuştur. Bu nedenlerle, Türkiye’nin artık daha fazla vakit kaybetmeden harekete geçmesi şarttır.”</span></p>

    <p class="duz-yaz1" xml:lang="tr"><span class="duz-yaz">Türk Dışişleri’nin bu resmî olmayan 5 ocak 1999 tarihli kâğıdında daha sonra birçok alanda atılması gereken otuz beş adım sıralanıyordu. Türk Ceza Yasası’nın düşünce ve ifade özgürlüğüne dönük kısıtlamaları içeren 17, 159 ve 312. maddelerinde, bunun gibi Terörle Mücadele Yasası’nın 8. maddesinde değişiklik yapılması, basınla ilgili davalarda hapis cezasının kaldırılması, ölüm cezasının lağvedilmesi, Güneydoğu’da “olağanüstü hal” rejimini daraltmak ve kaldırmak, yerel yönetimlerin güçlendirilmesi, yargı bağımsızlığının sağlanması, Devlet Güvenlik Mahkemeleri’nin tümüyle sivil yargıçlardan oluşmasının sağlanması, Siyasal Partiler Yasası’nda demokrasiye uygun düzenlemeler yapılması, işkenceyi önlemek için yasal çerçevenin düzeltilmesi, anadilde televizyon (“Med TV karşıtı bir TV kurmak” diye geçiyordu yazılı notta) gibi demokratik hukuk devletinin gereği olan birçok adım vardı bu otuz beş maddenin içinde...</span></p>

    <p class="duz-yaz1" xml:lang="tr"><span class="duz-yaz">Anımsıyorum.</span></p>

    <p class="duz-yaz1" xml:lang="tr"><span class="duz-yaz">Ankara Palas’taki bu toplantı sırasında sohbet ettiğim Dışişleri’nden bir yüksek yetkili, bu konularda “Daha zamanı değil!” diyen devletin bazı odaklarını, özellikle askeri ikna etmenin güçlüğüne işaret etmişti. Bu kâğıtta yer alan birçok önemli maddenin gerçekleşmesine gelince, 2002 yılının ağustos ayını, Türkiye Büyük Millet Meclisi’nin o hiç beklenmedik tarihî atılımını bekleyecekti.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Libya’daki Lockerbie</span></p>

    <p class="ara-spotlar" xml:lang="tr"><span class="bold-yaz">sanıklarının adresine karşılık</span></p>

    <p class="ara-spotlar-son-sat-r" xml:lang="tr"><span class="bold-yaz">Apo mu?</span></p>

    <p class="duz-yaz1" xml:lang="tr"><span class="duz-yaz">Devletin içindeki gelişmeler böyleyken, Apo’nun altmış beş günlük İtalya macerası sona ermek üzereydi. İtalya’nın başına tam anlamıyla bela olmuştu. Roma her gün gösterilere sahne oluyordu. Bir ara Apo’ya siyasal sığınma hakkı bile tanımayı düşünen İtalya’nın şimdi huzuru bozulmuştu. Başından atmak istediği Apo ise Avrupa’da kendine gidecek yer bulamıyordu. İngiltere, Almanya, Hollanda, Rusya Apo’yu istemediklerini resmen açıkladılar.</span></p>

    <p class="duz-yaz1" xml:lang="tr"><span class="duz-yaz">Apo, 16 ocak 1999’da bir uçakla Roma’dan ayrıldı.</span></p>

    <p class="duz-yaz1" xml:lang="tr"><span class="duz-yaz">Moskova’ya gitti.</span></p>

    <p class="duz-yaz1" xml:lang="tr"><span class="duz-yaz">Ancak kabul edilmedi. Rusya’dan ayrılması için on gün süre tanındı kendisine.</span></p>

    <p class="duz-yaz1" xml:lang="tr"><span class="duz-yaz">Bundan sonra devreye Yunan istihbaratı girdi.</span></p>

    <p class="duz-yaz1" xml:lang="tr"><span class="duz-yaz">29 ocak 1999’dan sonra bir süre Atina yakınlarında bir evde kaldı. Bu arada Beyaz Rusya ve Hollanda’ya gitmek istedi. Bir uçakla yola çıktı Atina’dan ama bu ülkeler uçağına iniş izni vermediler. Rusya’da istenmeyen adam olunca, Yunanistan’a geri döndü. Şubat ayı başında Yunanlı pilotların kullandığı bir uçakla Beyaz Rusya’nın başkenti Minsk’e gitti. Burada kendisini Hollanda’ya götürecek uçağı boşuna bekledi. Bütün Avrupa ülkeleri Apo’ya kapılarını kapatmışlardı.</span></p>

    <p class="duz-yaz1" xml:lang="tr"><span class="duz-yaz">2 şubatta Atina’da değiştirdiği uçakla Kenya’nın başkenti Nairobi’ye geldi. Yunanlı yetkililer tarafından karşılanarak Yunanistan Büyükelçiliği’ne götürüldü. Türkiye bastırıyordu. Amerika devredeydi. MİT ve CIA işbirliği, Yunanistan ile Apo’yu gitgide köşeye sıkıştırmaya başlamıştı. 14 şubatta Yunanistan Büyükelçiliği kuşatıldı. Apo 15 şubat günü Nairobi Havaalanı’nda Türk güvenlik güçlerinin beklediği uçağa getirilip teslim edildi. PKK lideri 16 şubat 1999’da sabaha karşı Türkiye’ye getirildi, Bandırma üzerinden İmralı Adası’na götürüldü.</span></p>

    <p class="duz-yaz1" xml:lang="tr"><span class="duz-yaz">Apo yakalandı!</span></p>

    <p class="duz-yaz1" xml:lang="tr"><span class="duz-yaz">17 şubat 1999 tarihli</span> <span class="italik-yaz">Milliyet</span><span class="duz-yaz">:</span></p>

    <p class="duz-yaz1" xml:lang="tr"><span class="duz-yaz">“Türkiye’nin tarihini değiştirecek müthiş operasyon! Acılardan bayrama. Özel kuvvetler, Apo’yu Kenya’da bulup getirdi, terör acısı yaşayan Türkiye sevince boğuldu.”</span></p>

    <p class="duz-yaz1" xml:lang="tr"><span class="italik-yaz">Hürriyet</span><span class="duz-yaz">:</span></p>

    <p class="duz-yaz1" xml:lang="tr"><span class="duz-yaz">“Ve Apo yakalandı. İşte büyük Türkiye. Zafer! Bebek katilini yakalayıp getiren Türkiye bütün dünyaya büyük devlet olduğunu kanıtladı. Halk sokaklara döküldü.”</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">:</span></p>

    <p class="duz-yaz1" xml:lang="tr"><span class="duz-yaz">“Gözün aydın Türkiye! İblis kafeste.”</span></p>

    <p class="duz-yaz1" xml:lang="tr"><span class="duz-yaz">Elleri kelepçeli Apo’nun fotoğraflarına bakıyorum. Altı yıl önce, 1993 yılı nisan ayında bir gece vakti, Bekaa Vadisi’ndeki bir evde Apo gözümün önüne geliyor. Diyarbakır’da politika yapmaktan söz ediyordu. “Şimdilik Türk kamuoyu buna hazır olmayabilir. Ama ben hem Kürdistan’ı hem Türkiye kamuoyunu buna hazırlayabilirim, bu zor değil” diyebiliyordu.</span></p>

    <p class="duz-yaz1" xml:lang="tr"><span class="duz-yaz">Nereden nereye?</span></p>

    <p class="duz-yaz1" xml:lang="tr"><span class="duz-yaz">Şimdi İmralı’da, devletin elinde...</span></p>

    <p class="duz-yaz1" xml:lang="tr"><span class="duz-yaz">17 şubat 1999 tarihli</span> <span class="italik-yaz">Milliyet</span><span class="duz-yaz">’teki köşemdeki yazıma, “Tarihî bir dönüm noktasında geleceği planlamak...” başlığını koydum:</span></p>

    <p class="duz-yaz1" xml:lang="tr"><span class="duz-yaz">“Türkiye için gerçekten tarihî bir an, heyecan verici bir an. Başbakan Ecevit’in açıklamasını dün sabah televizyondan izliyorum:</span></p>

    <p class="duz-yaz1" xml:lang="tr"><span class="duz-yaz">‘Saat 03.00’ten itibaren bölücü terör örgütünün başı Türkiye’dedir. Dünyanın neresinde olursa olsun devletimizin onu ele geçireceğini söylemiştik. Bu devlet sözü yerine getirildi. Yaptıklarının ve yaptırdıklarının hesabını artık Türk adaletine verecektir. Bölücü terörle Türkiye’de bir yere varılamayacağını, devletimizle baş edilemeyeceğini artık herkes anlamalıdır.’</span></p>

    <p class="duz-yaz1" xml:lang="tr"><span class="duz-yaz">Tarihî bir dönüm noktası! Bir başka deyişle: Apo’nun yakalanarak Türkiye’ye getirilmesi, PKK’ya karşı Cumhuriyet devletinin 1984’ten beri sürdürdüğü haklı ve meşru mücadelesinde bayrağın zirveye dikilmesi ya da zaferin bir yerde tescil edilmesidir. Bu büyük başarı öncelikli olarak askerî bir başarıdır. Silahlı Kuvvetlerimiz, devlete karşı silah çekmiş, on beş yıldır şiddet ve terörü politika aracı benimsemiş, insanlığa karşı suç işlemiş olan PKK’yı çökertmiştir. Bu askerî başarının arkasında hiç kuşkusuz siyasî irade vardır. Siyasal ve diplomatik kararlılık vardır. Apo’nun Suriye’den çıkarılmasında olduğu gibi, diplomasinin arkasına yığılan askerî güç vardır. Ve tabiî en acısı, verilen şehitler, milletçe yıllardır katlanılan maddî ve manevî fedakârlıklar vardır.</span></p>

    <p class="duz-yaz1" xml:lang="tr"><span class="duz-yaz">Bu kavşakta son derece serinkanlı hareket etmek ve bundan sonrasını kuyumcu titizliğiyle, sükûnetle planlamak durumundayız. Çünkü, bu gibi durumlarda uç verebilecek zafer sarhoşluğu bazen sağlıklı düşünmeyi engelleyici bir ortam yaratabilir. Bu tarihî dönüm noktasına gelinmesinde emeği geçen sivil asker herkesi kutlarken, bir baş dönmesi ihtimaline karşı uyanık olabilmeliyiz. Diyarbakır’da, 1997 yılı ağustos ayı sonralarında korgeneral rütbesinde bir komutanın söylediklerini anımsıyorum şimdi:</span></p>

    <p class="duz-yaz1" xml:lang="tr"><span class="duz-yaz">‘Asker olarak teröristle mücadeleyi kelle koltukta verdik, çok şehit, çok gazi verdik. Ama çok mesafe kat ettik, başarılı olduk. Fakat terörle mücadele çok boyutlu. Bu iş askerden çok sivillere düşüyor. Yani işsizlikle mücadele... Eğitim, sağlık seferberliği... Çünkü teröristle mücadele aysbergin yalnız suyun üstüne vuran yanı. Terörle mücadele başka. Sen eğer teröristin geldiği vasatı yok edemezsen, benim mücadelem de boşa gider.’</span></p>

    <p class="duz-yaz1" xml:lang="tr"><span class="duz-yaz">Şimdi bir dönüm noktasındayız.</span></p>

    <p class="duz-yaz1" xml:lang="tr"><span class="duz-yaz">Bütün acılar, fedakârlıklar boşa gitmesin! Bu tarihî kavşaktaki büyük başarının sonrası çok iyi planlanmalı. ‘Teröristin geldiği vasatın yok edilmesi’ için çok yönlü, çok boyutlu bir mücadele içine girebilmeli Türkiye...</span></p>

    <p class="duz-yaz1" xml:lang="tr"><span class="duz-yaz">Son söz:</span></p>

    <p class="duz-yaz1" xml:lang="tr"><span class="duz-yaz">Türkiye’nin bu büyük başarıyla kazandığı büyük moral boşa harcanmasın!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 18 şubat 1999</span></p>

    <p class="duz-yaz1" xml:lang="tr"><span class="duz-yaz">Sheraton Oteli.</span></p>

    <p class="duz-yaz1" xml:lang="tr"><span class="duz-yaz">Apo’nun İmralı’ya konulmasının ertesi günü, ANAP lideri Mesut Yılmaz’la Santini Restoran’ın özel odasında yemek yerken sohbet ediyoruz.</span></p>

    <p class="duz-yaz1" xml:lang="tr"><span class="duz-yaz">Bir ara şöyle diyor Yılmaz:</span></p>

    <p class="duz-yaz1" xml:lang="tr"><span class="duz-yaz">“Apo’nun en yakınındaki bir kişi MİT’e çalışıyordu.”</span></p>

    <p class="duz-yaz1" xml:lang="tr"><span class="duz-yaz">Yanımdaki meslektaşım kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Tipik bir Yılmaz gevezeliği mi? Yoksa PKK’nın içini karıştırmaya yönelik bir dezenformasyon mu? Yoksa ‘Ecevit değil de Yılmaz oturuyor olsaydı Başbakanlık koltuğunda, bu operasyon suya düşerdi’ diyenler haklı mı?”</span></p>

    <p class="duz-yaz1" xml:lang="tr"><span class="duz-yaz">Çankaya Köşkü’nden edindiğim bilgiye göre, Apo Nairobi’de bizim uçağa “paket servisi” yapılmış... Kenya’da bayağı para yedirilmiş... Ve başrolü CIA oynamış... Ankara’da hâkim kanaat: Amerikan baskısı, Apo’nun ele geçirilmesinde belirleyici olmuş... Elbette Türkiye’nin Apo’yu Suriye’den çıkartan kararlılığı ve sonra Nairobi’ye uzanan maceradaki inatçı Apo takipçiliği, bu sonucun alınmasında etkili rol oynadı, Amerika’yı da harekete geçirdi. Washington herhalde Türkiye ile Yunanistan arasında yaşanabilecek tehlikeli bir tırmanışı engellemek için de Apo’nun yakalanmasını sağladı.</span></p>

    <p class="duz-yaz1" xml:lang="tr"><span class="duz-yaz">Bir ek daha yapılabilir:</span></p>

    <p class="duz-yaz1" xml:lang="tr"><span class="duz-yaz">Amerika, Türkiye’ye bu “paket servisi”ni yaparken bir de koşul koymuştu:</span></p>

    <p class="duz-yaz1" xml:lang="tr"><span class="duz-yaz">Apo’nun öldürülmemesi...</span></p>

    <p class="duz-yaz1" xml:lang="tr"><span class="duz-yaz">Bu kitabı yazarken, Amerika’nın Apo’yu Türkiye’ye neden teslim etmiş olduğu konusunda kulağıma Ankara’da istihbarat kulisinde ilginç bir şey çalındı.</span></p>

    <p class="duz-yaz1" xml:lang="tr"><span class="duz-yaz">Şöyle:</span></p>

    <p class="duz-yaz1" xml:lang="tr"><span class="duz-yaz">Türk istihbaratı Libya’da Amerika’nın peşinde olduğu Lockerbie davasının sanıklarının yerini tespit ediyor. Bu bilgi, yani adres karşılığında Amerika da Apo’yu Türkiye’ye paketliyor.</span></p>

    <p class="duz-yaz1" xml:lang="tr"><span class="duz-yaz">Olabilir mi?..</span></p>

    <p class="duz-yaz1" xml:lang="tr"><span class="duz-yaz">Lockerbie, İskoçya’da küçük bir kasaba. 1988’in aralık ayında bir Pan American yolcu uçağı Amerika’ya giderken bu kasabanın üstünde infilak ederek düşüyor. Noel tatili için evlerine gitmekte olan 270 yolcu ölüyor. Saatli bombanın Libyalı teröristler tarafından uçağa yerleştirildiği ağırlık kazanıyor. Amerika’nın başını çektiği on yıllık bir kovalamaca ve Libya’ya uygulanan ambargodan sonra iki Libyalı sanık mahkeme önüne çıkarılıyor. Dava, 2001 yılının şubat ayı başında sonuçlanıyor. Sanıklardan biri beraat ederken, biri ağır hapse mahkûm oluyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Terör konusunda</span></p>

    <p class="ara-spotlar-son-sat-r" xml:lang="tr"><span class="bold-yaz">Yunanistan’a suçüstü...</span></p>

    <p class="duz-yaz1" xml:lang="tr"><span class="duz-yaz">Apo’nun Türkiye’ye getirilmesinin ertesi günü, 18 şubat 1999’da Ankara’da bazı</span> <span class="italik-yaz">Milliyet</span> <span class="duz-yaz">yazarlarıyla birlikte Cumhurbaşkanı Demirel ile Başbakan Ecevit’i gördük. Her ikisi de barış ve kardeşlik çağrısı yaptılar. Ulusal birlik üzerinde durdular.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Demirel şöyle demişti:</span></p>

    <p class="duz-yaz1" xml:lang="tr"><span class="duz-yaz">“Şimdi birtakım provokasyonlara gelmemek lazım. Hiç kimse zannetmesin ki ufak bir hadise yaşadık. Yaşadığımız bu büyük hadise, doğulusuyla batılısını birbirinden ayırmadı. Daha açık söyleyeyim, Türk-Kürt ayrımı olmadı. Şimdi muhakeme edilen de (Apo’yu kastediyor, HC) bir Türk-Kürt ayrımına neden olmayacak. Çünkü yargılanacak olan bir Kürt değil, bir teröristtir. On dört yılda hayatını kaybeden 30 bin kişiden 20 bini teröristtir. Ama bunlar da bu vatanın evlatlarıdır. Bu 20 binin ölümüne de bu terörist neden olmuştur. Bu unutulmasın. Onun için bu muhakeme yüzünden halkın arasına huzursuzluk girmemeli. Devletin başı olarak bu noktayı fevkalade önemsiyorum.”</span></p>

    <p class="duz-yaz1" xml:lang="tr"><span class="duz-yaz">Demirel bir de “Pişmanlık Yasası”nın üstünde durmuştu. Bu yasanın çıkarılmasıyla dağdaki terörist için teslim olma sürecinin hızlanacağı kanısındaydı. Başbakan Ecevit de aynı görüşteydi. Dikkatimi çekmişti. Demirel ile Ecevit’in bir ortak noktası daha vardı. Her ikisi de “kültürel haklar” ya da “kimlik” gibi konulardaki soruları geçiştirmişlerdi. “Henüz duyarlı bir ortam bulunduğu için bu konuları ele almanın zamanı değil” demeye getirmişlerdi. “Zaman ne zaman gelir?” yolundaki bir sorumu ikisi de suskunlukla karşılamıştı. Buna karşılık Güneydoğu’da aş, iş ve eğitim alanlarında bir seferberliğin en kısa zamanda başlatılmasını savunmuşlardı.</span></p>

    <p class="duz-yaz1" xml:lang="tr"><span class="duz-yaz">Demirel ve Ecevit’in altını özellikle çizdikleri bir başka ortak konuları vardı:</span></p>

    <p class="duz-yaz1" xml:lang="tr"><span class="duz-yaz">Yunanistan.</span></p>

    <p class="duz-yaz1" xml:lang="tr"><span class="duz-yaz">Cumhurbaşkanıyla Çankaya Köşkü’ndeki toplantı salonunda sohbet ederken kapı açıldı, bir dosya getirilip önüne bırakıldı. Demirel dosyadaki nota hızla bir göz attıktan sonra haberi verdi:</span></p>

    <p class="duz-yaz1" xml:lang="tr"><span class="duz-yaz">Yunanistan’da Başbakan Simitis’in isteği üzerine Dışişleri, İçişleri ve Kamu Düzeni bakanları görevlerinden istifa etmişlerdi. Demirel, Yunanistan’ın Apo ve PKK konusundaki tutumuyla Suriye’ninkinin benzerlikler taşıdığını belirttikten sonra, “Umarım bu tavır artık değişmiştir” demişti.</span></p>

    <p class="duz-yaz1" xml:lang="tr"><span class="duz-yaz">Başbakan Ecevit de şunları söylemişti:</span></p>

    <p class="duz-yaz1" xml:lang="tr"><span class="duz-yaz">“Yunanistan terör konusunda suçüstü yakalandı. Şimdi bir sarsıntı geçiriyor. Türkiye’yle uğraşmanın pek tekin olmadığını umarım anlamışlardır. Ayrıca yine umuyorum ki, Yunanistan artık terörü dış politikasında bir alet olarak kullanmaktan vazgeçer. Avrupa Birliği ülkelerinin bu konuda Yunanistan’ı kınamamış olmaları ise Avrupa’nın ayıbıdır.”</span></p>

    <p class="duz-yaz1" xml:lang="tr"><span class="duz-yaz">Evet, Yunanistan suçüstü yakalanmıştı.</span></p>

    <p class="duz-yaz1" xml:lang="tr"><span class="duz-yaz">Yunanistan’ın yıllardır PKK’yla ilişkilerinin varlığını Türk devletinin dezenformasyonu, hedef saptırması diye niteleyenler, arada bir bu konuya yazılarımda işaret edince, beni de basında alet olmakla suçlayanlar şaşırmıştı.</span></p>

    <p class="duz-yaz1" xml:lang="tr"><span class="duz-yaz">Benim 1999 yılı şubat ayı içinde, Yunanistan ve Avrupa Birliği’ne ilişkin duygu ve düşüncelerime gelince:</span></p>

    <p class="duz-yaz1" xml:lang="tr"><span class="duz-yaz">PKK’lı teröristler, Hollanda’nın başkenti Lahey’de Yunan Büyükelçiliği’ni basıyorlar. Büyükelçinin eşiyle sekiz yaşındaki oğlunu rehin alıyorlar. İşte, Yunan Dışişleri Bakanı Pangalos’un tepkisi:</span></p>

    <p class="duz-yaz1" xml:lang="tr"><span class="duz-yaz">“Küçük bir çocuk el bombasıyla tehdit edildi. Bu, en rezilane cinsinden hayvanca bir eylemdir.”</span></p>

    <p class="duz-yaz1" xml:lang="tr"><span class="duz-yaz">Haklı bir tepki. Gerçekten rezil bir eylem. Ama Pangalos’un tepkisi aynı zamanda çok ilginç, bir o kadar da çarpıcı, hatta rezil bir çifte standart örneği. Bir kadınla bir çocuğun PKK’lı teröristler tarafından rehin alınması. El bombasıyla tehdit edilmeleri bir hayvanlık örneğiyse, Türkiye’de bunca yıldır kadın, çoluk çocuk demeden cana kıymış PKK eylemlerine acaba hangi sıfatı layık görüyor Bay Pangalos? Yoksa Türkiye’yi bunca yıl kanatmış olan eylemleri görmezlikten mi geliyor? Yoksa terörü bu kadar yıldır Türkiye’ye karşı Yunan dış politikasının bir aleti olarak kullandığı için PKK’nın Türkiye cinayetlerini “hayvanca eylemler” olarak görmüyor mu?</span></p>

    <p class="duz-yaz1" xml:lang="tr"><span class="duz-yaz">Anlaşılan görmüyor.</span></p>

    <p class="duz-yaz1" xml:lang="tr"><span class="duz-yaz">Ancak bununla da yetinmiyor. Aynı zamanda PKK’ya, bir terörist örgüte sahip çıkabiliyor. Diplomatları, PKK’nın terörist liderine yol gösteriyor. Ev sahipliği yapıyorlar. Yunan hükûmet sözcüsü resmen açıkladı, Apo’nun Kenya’ya sahte isimle sokulmasında Yunanistan’ın oynadığı rolü... Nairobi’deki Yunan Büyükelçiliği’nde Apo’nun nasıl 12 gün misafir edildiğini... Apo’nun gidebileceği iki Afrika ülkesinin kendileri tarafından nasıl ayarlandığını... Şu sözler Yunan hükûmeti sözcüsü Reppas’ın:</span></p>

    <p class="duz-yaz1" xml:lang="tr"><span class="duz-yaz">“Bildiğim bir şey varsa o da Yunan hükûmetinin, Nairobi’ye yerleşmesi için Öcalan’a arabuluculuk yaptığı ve Afrika’daki bazı ülkelerin kendisini kabul etmesini sağladığıdır. Yunan hükûmeti çok büyük bir sorumlulukla hareket etmiş ve Öcalan’ın kaderine büyük ilgi göstermiştir. Amaç, Öcalan’ın güven içinde bu ülkede kalabilmesiydi.”</span></p>

    <p class="duz-yaz1" xml:lang="tr"><span class="duz-yaz">Apo... Türkiye’de 30 bin kişinin ölümünden sorumlu... “İnsanlığa karşı suç” oluşturan kanlı eylemlerin sahibi bir örgütün, PKK’nın lideri... Türkiye’nin bir numaralı devlet düşmanı... Suriye’de barınamıyor. Rusya’dan kovuluyor. İtalya sonunda ülkesinden def ediyor. Tutuklama emrine rağmen hukuk devletinin gereğini yerine getirmeyen Almanya başına bela olur diye sınırlarından içeri sokmuyor. Hollanda istemiyor. Beyaz Rusya istemiyor. Amerika’ya göre zaten terörist...</span></p>

    <p class="duz-yaz1" xml:lang="tr"><span class="duz-yaz">İşte böyle bir Apo’ya Yunanistan sahip çıkabiliyor. Üstelik, kırmızı renkli diplomatik pasaportunu Kıbrıs Rum Yönetimi’nden ayarlıyor. “Emniyetli bir ülke” bulmak için diplomatlarını seferber ediyor. Sefaretlerini açıyor, günlerce ev sahipliği yapıyor Apo’ya.</span></p>

    <p class="duz-yaz1" xml:lang="tr"><span class="duz-yaz">Yunanistan, Türkiye’nin komşusu.</span></p>

    <p class="duz-yaz1" xml:lang="tr"><span class="duz-yaz">Yarım yüzyıllık müttefiki.</span></p>

    <p class="duz-yaz1" xml:lang="tr"><span class="duz-yaz">Ama ne var ki Türkiye’nin bir numaralı devlet düşmanına böylesine sahip çıkabiliyor. Uzun lafın kısası: Yunanistan suçüstü yakalandı! Bunun iyi komşulukla da, müttefiklikle de, uluslararası hukukla da, insanlıkla da hiçbir ilgisi yoktur. Bu düpedüz düşmanlıktır. Bir düşmanlığın resmen tescilidir. Yunanistan bunun hesabını vermedikçe, Yunanistan terörü Türkiye’ye karşı dış politikasının bir aleti olarak kullanmaktan vazgeçmedikçe, Ege bir barış gölü olamaz.</span></p>

    <p class="duz-yaz1" xml:lang="tr"><span class="duz-yaz">Atina’da aklını ekmek peynirle yememiş, sağduyu sahibi insanların bulunduğu konusunda kuşkum yok. “Terör terördür! Hiçbir dava, terör ve şiddetin gerekçesi olamaz. Uygarlık, insanlık bunu gerektirir” diyen insanların Yunanistan’da da bulunduğuna inanıyorum. Ama artık lütfen, hükûmetlerinin bu akılsızlığına karşı bir an önce seslerini yükseltsinler.</span></p>

    <p class="duz-yaz1" xml:lang="tr"><span class="duz-yaz">Peki, Avrupa neyi bekliyor?</span></p>

    <p class="duz-yaz1" xml:lang="tr"><span class="duz-yaz">Avrupa Birliği ülkelerinin Yunanistan’a söyleyecekleri bir çift lafı yok mu? Teröre elini bulaştırmış, müttefiki olan bir komşusuna karşı terörü dış politika aleti olarak böylesine açıkça kullanmış ve sonunda suçüstü yakalanmış olan Yunanistan’a söylecekleri bir şey yok mu? Ya Avrupa Konseyi’nin?.. Avrupa Parlamentosu’nun? Hani hukuk, insan hakları? “Avrupa’nın vicdanı” sayılan kurumlar da mı sessiz kalacak?</span></p>

    <p class="duz-yaz1" xml:lang="tr"><span class="duz-yaz">Yazıklar olsun!</span></p>

    <p class="duz-yaz1" xml:lang="tr"><span class="duz-yaz">Avrupa Birliği’nin kendi içindeki görüş ayrılıklarından dolayı PKK’ya öteden beri terör örgütü demeye zaten dili varmıyor. Lüksemburg’daki son Bakanlar Konseyi toplantısında ise “PKK’nın terörist eylemleri” ibaresini dahi açıklamasına koymadı. Bir başka deyişle, “Madem PKK’ya terör örgütü demiyoruz, o zaman hiç olmazsa PKK’nın ‘terörist eylemleri’ kınansın” şeklindeki görüşlere de anlaşılan rağbet etmedi. Avrupa Birliği, Yunanistan’la dayanışmayı tercih etti, terörle mücadeleyi değil.</span></p>

    <p class="duz-yaz1" xml:lang="tr"><span class="duz-yaz">Nitekim bu dayanışma, Avrupa Birliği dışişleri bakanlarının Almanya’daki son toplantısında da ortaya çıktı. Alman Dışişleri Bakanı Fischer, Türkiye’nin PKK konusunda Yunanistan’a yönelik tutumunu haksız bulduklarını, bu açıdan “Yunanistan’la dayanışma içinde oldukları”nı açıkça söyledi. Arkasından da “Kürt sorunu... Siyasal çözüm... Kültürel otonomi...” diye eklemeyi unutmadı.</span></p>

    <p class="duz-yaz1" xml:lang="tr"><span class="duz-yaz">Avrupa Birliği’nin de tutumu böyle.</span></p>

    <p class="duz-yaz1" xml:lang="tr"><span class="duz-yaz">Nedir PKK? Nedir Apo? Kadın çoluk çocuk demeden sivil halkı öldürerek insanlığa karşı işlenmiş olan suç... Demokrasinin temel kurumlarının işlediği, ırk ayrımcılığının yapılmadığı bir ülkede, dıştan destek alarak o ülkenin toprak bütünlüğüne ve siyasal birliğine karşı silahlı mücadele... Yıllar boyu akan kan, şehitler... Uyuşturucu ticareti... Kara para aklama... Haraç toplama... PKK ve Apo deyince bütün bunlar değil mi?</span></p>

    <p class="duz-yaz1" xml:lang="tr"><span class="duz-yaz">Avrupa İnsan Hakları Mahkemesi’ne göre PKK bir terör örgütü. Amerika’nın gözünde de resmen öyle. Almanya’nın, Fransa’nın da. Bu ülkeler PKK’yı terör örgütleri listesine dahil etmiş durumdalar. Öyle ama, örneğin bir Almanya, resmen terörist saydığı PKK’nın lideri Apo hakkında tutuklama emri çıkartmış olmasına rağmen, kendisini Almanya’dan alıp yargılamaktan kaçındı. Yani hukuk devletini ayaklar altına aldı. İtalya da farklı davranmadı. Apo’yu ne yargıladı, ne de Türkiye’ye iade etti. Utanç verici çifte standart örnekleri değil mi bunların tümü? Hem de nasıl! Kendi rahatlarının, kamu düzenlerinin bozulacağını anlayınca, hukuku bir anda guguk yaptılar.</span></p>

    <p class="duz-yaz1" xml:lang="tr"><span class="duz-yaz">Avrupa Birliği de farklı değil.</span></p>

    <p class="duz-yaz1" xml:lang="tr"><span class="duz-yaz">PKK’nın bir terör örgütü olduğunu görmezlikten geliyor. PKK’nın terör ve şiddet eylemleri olduğu gerçeğini atlıyor. Yunanistan’ın PKK’yla suç ortaklığı içinde olduğu gerçeğine yan çiziyor. Avrupa Birliği’nin gözünde bir şiddet eylemi ancak kendi sınırları içinde yaşandı mı “terör eylemi” olabiliyor. Aynı eylem Türkiye sınırları içinde meydana geldi mi, “siyasal eylem” haline dönüşüyor. Avrupa Birliği bu pencereden “terör ve şiddeti gerekçeleyen bir tutum” içinde görülüyor. Sen ne zaman “PKK terörü”nden söz etsen, o senin karşına “insan hakları ve demokrasi” konusunu getiriyor. Bu tutumuyla Türkiye’nin bunca yıldır yaşayageldiği terör ve şiddeti gerekçelemiş, mazur göstermiş oluyor. Günlük deyişle, teröre çanak tutmuş oluyor!</span></p>

    <p class="duz-yaz1" xml:lang="tr"><span class="duz-yaz">Evet malum. Demokrasi, insan hakları ve hukuk devleti alanında Türkiye’nin çözmesi gereken sorunları, tamamlaması gereken eksikleri elbette var. Ancak Avrupa Birliği’nin de bir ev ödevi var: PKK terörüne çanak tutmaktan vazgeçmek... Terörle mücadeleyi ciddiye almak... Terörü hiçbir şekilde mazur gösterecek, gerekçeleyecek duruma düşmemek... Avrupa Birliği bu açılardan yan çiziyor.</span></p>

    <p class="duz-yaz1" xml:lang="tr"><span class="duz-yaz">NATO farklı mı?</span></p>

    <p class="duz-yaz1" xml:lang="tr"><span class="duz-yaz">NATO Genel Sekreteri Solana Ankara’daydı. Kendisine Çankaya Köşkü’nden başlayarak Genelkurmay’a kadar devletin her kademesinde Yunanistan ile PKK’nın suç ortaklığı anlatıldı. Bıçağın kemiğe dayandığını gösteren bütün diplomatik mesajlar verildi. Bir nokta özellikle vurgulandı. PKK’ya Yunan desteği, bir Türk-Yunan değil, bir ‘NATO meselesi”dir. Çünkü NATO hem üye ülkelerin “toprak bütünlükleri”nin korunmasını, hem de “terörle mücadele”yi taahhüt etmiştir. Bunların gereğinin yerine getirilmesi için Yunanistan’ın uyarılması ve terörle bağının koparılması şarttır.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Manila, Filipinler, 23 şubat 1999</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Demirel’le Yunanistan’ı konuşuyoruz.</span></p>

    <p class="duz-yaz1" xml:lang="tr"><span class="duz-yaz">Türkiye’nin bugüne kadarki en ağır ve ciddi uyarısını yapıyor Yunanistan’a, “müdahale hakkı”ndan söz ediyor:</span></p>

    <p class="duz-yaz1" xml:lang="tr"><span class="duz-yaz">“Şayet yasadışı davranışlarını sürdürmeyi tercih ederlerse, uluslararası hukuktan doğan meşru müdafaaya dönük gerekli tedbirleri alma hakkımızı saklı tutuyoruz. Yunanistan’ın PKK terörizminin kanlı cinayetlerinin öteden beri işbirlikçisi olduğu artık somut biçimde ortaya çıkmıştır. Daha vahimi hâlâ bir pişmanlık işaretinin ortada olmamasıdır. Aksine Yunanistan, terörist Öcalan’ın adaletin eline geçmesinden duyduğu üzüntüyü pişkinlikle sergilemektedir. Yunanistan, PKK’nın terörist eylemlerini desteklemektedir. Yunanistan sığınacak yer arayan PKK teröristlerine melce sağlamakta, bunlara eğitim kolaylıkları ve lojistik destek vermektedir.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">28 şubat 1999</span></p>

    <p class="duz-yaz1" xml:lang="tr"><span class="duz-yaz">Günlüğümden...</span></p>

    <p class="duz-yaz1" xml:lang="tr"><span class="duz-yaz">Atina’da bulunmuş, Türk Dışişleri Bakanlığı’nda üst düzey görevler yapmış, çok güvendiğim bir büyükelçi arkadaşımın 1996 yılı yazında bana anlattıklarını anımsıyorum:</span></p>

    <p class="duz-yaz1" xml:lang="tr"><span class="duz-yaz">“Atina’da görev yapıyorum. Bir yaz günü Andros Adası’na gittik. Büyükelçilikten bir arkadaşımla birlikte. Akşam vakti geri dönüş için limandaki bir kahvede vapurun gelmesini bekliyoruz. Önümüzdeki masada üç genç oturuyor. İkisi aralarında hem Türkçe hem Kürtçe konuşuyorlar. Üçüncü kişi Yunanlı. Onunla da, birinin yarım yamalak İngilizce’siyle anlaşıyorlar. Kürt olan Türkçe diyor ki: ‘Sor bakalım, ben ne zaman Türkiye’ye gideceğim? Eğitim bitti. Kâğıtlarım hazır, beni neden hâlâ bekletiyorlar?’ İşte bunu kendi kulaklarımla duyup kendi gözlerimle görünce, artık en ufak bir kuşku kırıntısı bile kalmadı içimde. PKK’nın arkasındaydı Yunanistan...”</span></p>

    <p class="duz-yaz1" xml:lang="tr"><span class="duz-yaz">Ankara’nın tespiti şuydu:</span></p>

    <p class="duz-yaz1" xml:lang="tr"><span class="duz-yaz">Yunanistan’ın asıl PKK desteği 1990’lı yıllarda başladı. Andreas Papandreu’yla birlikte PASOK’un ikinci kez iktidara gelişi, Yunan devletiyle PKK’nın samimiyetini artırdı. Nitekim, 1990’lı yıllarda Yunanistan’a tayin edilen büyükelçilerimiz, Ankara’dan Atina’ya cumhurbaşkanının, Genelkurmay başkanının aynı mesajlarını taşıdılar:</span></p>

    <p class="duz-yaz1" xml:lang="tr"><span class="duz-yaz">“Yakaladığımız teröristlerden öğreniyoruz ki, Yunanistan’da kendilerine eğitim ve silah sağlanıyor. Bu tutum ne komşuluğa sığar, ne de müttefikliğe...”</span></p>

    <p class="duz-yaz1" xml:lang="tr"><span class="duz-yaz">Mekanizma şöyle işliyordu:</span></p>

    <p class="duz-yaz1" xml:lang="tr"><span class="duz-yaz">PKK’lılar önce bazı Avrupa ülkelerinden Yunanistan’a iniyorlardı. Burada kampa alınıyor, askerî eğitim görüyorlardı. İkinci durak, Güney Kıbrıs’tı. Apo’ya son kaçışı sırasında sahte diplomatik pasaport da temin etmiş olan Kıbrıs Rum Yönetimi, PKK’lı teröristleri bir süre sonra ya Lübnan’a ya da doğrudan Suriye’ye postalıyordu. Teröristler, Şam’ın kontrolündeki Bekaa Vadisi’nde bir süre kaldıktan sonra özellikle Kuzey Irak üzerinden Türkiye’ye sızıyorlardı.</span></p>

    <p class="duz-yaz1" xml:lang="tr"><span class="duz-yaz">Bu gerçeklerin Yunanistan’la ilgili bölümü uzun zaman açığa çıkmadı. “Yunanistan PKK’ya destek oluyormuş” dendiğinde bazı çevreler buna inanmak istemedi. Basında olsun politika ya da iş dünyasında olsun bu yoldaki haber ve duyumlara dudak bükenler oldu.</span></p>

    <p class="duz-yaz1" xml:lang="tr"><span class="duz-yaz">Örneğin, 1993 yılı aralık ayında</span> <span class="italik-yaz">Sabah</span> <span class="duz-yaz">gazetesindeki köşemde üst düzeyde bir diplomatımızın, bir Dışişleri Bakanlığı yetkilisinin şu sözlerini aktarmıştım:</span></p>

    <p class="duz-yaz1" xml:lang="tr"><span class="duz-yaz">“PKK’ya dönük Yunan desteği konusunda dosyalarımız tıklım tıklım... Pangalos’un demeçleri de bunun tuzu biberi... PKK’nın beyni, ne Bonn’da ne başka yerde aranmalı. Zira bu beyin Atina’dır. Kürt-Rum-Ermeni işbirliği de Atina’da planlanır. Dosyalarımızda çok fazla bilgi ve belge bulunuyor. Bunları ortaya koymak bir yerde siyasî cesaret meselesidir. Yunanistan’ı karşına alıp masaya yumruğunu vurabiliyor musun?”</span></p>

    <p class="duz-yaz1" xml:lang="tr"><span class="duz-yaz">Bir başka Dışişleri yetkilisi şöyle demişti yine 1993 yılı sonlarında:</span></p>

    <p class="duz-yaz1" xml:lang="tr"><span class="duz-yaz">“PKK’ya Rum ve Yunan desteğine yüzde bin inanıyorum. Bu konuda Türk devletinin hiçbir kuşkusu yok. Her türlü belirti ve bilgi bunu gösteriyor. Ama somut kanıt dersen, bunda zorlanma yok değil. Somut kanıt diyen Batılı diplomatlara benim her seferinde anlattığım bir fıkra vardır. Hani kadın kocasını sürekli aldatır. Koca bir türlü inanmak istemez. En sonunda otel penceresinden izlemeye başlar. Adamla karısı odaya girerler. Soyunurlar. Tam yatağa girerken perdeyi kapatırlar. ‘Tüh der’ adam, ‘yine emin olamadım.’”</span></p>

    <p class="duz-yaz1" xml:lang="tr"><span class="duz-yaz">1994’ün temmuz ayındaki bir yazımda şu satırlar vardı Yunanistan-PKK bağlantısı konusunda:</span></p>

    <p class="duz-yaz1" xml:lang="tr"><span class="duz-yaz">“Atina 1986’dan beri PKK’ya karşı hoşgörülü bir hava içinde görülüyor. Almanya ve Fransa’da yasaklanırken, Atina’da temsilcilik açabiliyor PKK... Son olarak Papandreu hükûmetiyle birlikte bu temsilciliğe PKK bayrağı çekilebiliyor. PKK’nın Avrupa sözcüsü Kani Yılmaz geçen mayıs ayında Atina’ya geldi. PKK’nın Almanya’daki haber ajansı Kurd-Ha, 2 haziran 1994 tarihli bültenine şu haberi koydu:</span></p>

    <p class="duz-yaz1" xml:lang="tr"><span class="duz-yaz">‘27 mayısta Atina’ya gelen Kâni Yılmaz, bir grup siyasetçi ve PKK yetkilisi tarafından karşılandı. Havaalanında VİP’ten geçti. 1 haziran gecesi Atina’nın ünlü tiyatro salonu Palas’ta düzenlenen Kürdistan Şehitlerini Anma Gecesi’ne katılarak konuşma yaptı. Geceye katılan PASOK Merkez Komitesi üyesi Haralambidis, Kıbrıs Sosyalist Partisi (EDEK) lideri Lisaridis, Atina İli Belediyeler başkanı, herkesi Kürt halkıyla dayanışmaya çağırdılar. Kâni Yılmaz ertesi günü ERNK temsilciliğinin Atina ofisinde bir basın toplantısı düzenledi.’</span></p>

    <p class="duz-yaz1" xml:lang="tr"><span class="duz-yaz">Durum böyle ama Yunan resmî makamları, PKK desteğini kabullenmiyorlar. Nitekim, Gürcistan’ın başkenti Tiflis’te Dışişleri Bakanı Hikmet Çetin’le görüşen Yunan Dışişleri Bakanı Karolas Papulyas, ülkesinin PKK’ya destek olmadığını söyledi.</span></p>

    <p class="duz-yaz1" xml:lang="tr"><span class="duz-yaz">İnandırıcı olmayan bir tutum.</span></p>

    <p class="duz-yaz1" xml:lang="tr"><span class="duz-yaz">Bir diplomatımız şöyle yakınıyordu:</span></p>

    <p class="duz-yaz1" xml:lang="tr"><span class="duz-yaz">‘PKK’yı Yunanistan’la ikili ilişkilerde bir türlü ciddi bir sorun haline getiremedik. Bu açıdan Cumhurbaşkanı Demirel’in Cumhurbaşkanı Karamanlis’e mektubu iyi bir gelişme sayılabilir. Hiç olmazsa ilk defa en üst düzeyde yazılı olarak Yunanistan’ın dikkatini çekmiş olduk.’</span></p>

    <p class="duz-yaz1" xml:lang="tr"><span class="duz-yaz">Ankara’da, Dışişleri koridorlarında Yunanistan’a karşı öfkeli bir hava esiyor, Yunanistan’ı ne zaman hizaya getireceğiz?’ sorusu çok sık kulaklara çalınıyor. Ateşle oynuyor Yunanistan!”</span></p>

    <p class="ara-spotlar-tek-sat-r" xml:lang="tr"><span class="bold-yaz">“En büyük Kürt isyanı...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">4 mart 1999</span></p>

    <p class="duz-yaz1" xml:lang="tr"><span class="duz-yaz">Günlüğüme aldığım notlardan:</span></p>

    <p class="duz-yaz1" xml:lang="tr"><span class="duz-yaz">Türkiye gerçekten bir yol ayrımında. Yapacak çok iş var. Evet, terör örgütü PKK’nın belkemiği kırıldı, çökertildi. Apo yakalandı, bileklerine kelepçe vuruldu. Toplum olarak, devlet olarak büyük moral kazandık.</span></p>

    <p class="duz-yaz1" xml:lang="tr"><span class="duz-yaz">Ancak burada duramayız.</span></p>

    <p class="duz-yaz1" xml:lang="tr"><span class="duz-yaz">Türkiye bugün geldiği başarılı noktada durmaya kalkarsa, durumu idare etmeye çalışırsa, yere kapaklanabilir. Onun için pedal çevirmeye devam etmek, yani ilerlemek zorunda Türkiye. Hatta buna mahkûm denebilir. Çünkü yaşamış olduğumuz sorun, yalnız PKK ve Apo’dan ibaret değil. Başka sayfalar da var çevrilmesi şart olan. Onun içindir ki, bugün kazanmış olduğumuz moral, önümüzde kullanılmayı bekleyen büyük bir fırsattır aynı zamanda... Hiç kuşkusuz devlet de, hükûmet de farkında bu gerçeğin. Aş, iş, eğitim, sağlık gibi ekonomik ve sosyal alanlarda seferberlik başlatılması konusunda herkes görüş birliği içinde. Farklı görüşler daha çok demokrasiyle, hukuk devletiyle ilgili konularda dikkati çekiyor. Farklılıklar bazen içerikle, bazen zamanlamayla ilgili...</span></p>

    <p class="duz-yaz1" xml:lang="tr"><span class="duz-yaz">Bu bakımdan Dışişleri Bakanlığı’nda zamanlama, Türkiye’nin bugün gelmiş olduğu yol ayrımında çok önemseniyor. Demokrasi ve insan hakları çıtasının yükseltilmesi ve bunun için “sivil” önlemler alınması konusunda büyük bir fırsat ele geçirildiği düşünülüyor. Bu amaçla, daha önce bakanlık bünyesinde hazırlanmış olan 35 maddelik yasal düzenleme ve değişiklik yeniden gündeme getirilmiş durumda...</span></p>

    <p class="duz-yaz1" xml:lang="tr"><span class="duz-yaz">İnşallah fazla gecikme olmaz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 5 mart 1999</span></p>

    <p class="duz-yaz1" xml:lang="tr"><span class="duz-yaz">Bugün üst düzeyde bir istihbarat yetkilisiyle uzun bir sohbet yaptım.</span></p>

    <p class="duz-yaz1" xml:lang="tr"><span class="duz-yaz">“Öyle denmiyor ama” dedi, “yaşadığımız, arkamızda bıraktığımız en büyük Kürt isyanıdır.” Suriye’nin yola getirildiğini, şimdi sıranın Yunanistan’a geldiğini belirtti. İmralı’daki Apo’nun mutlaka Suriye konusunda da konuştuğu, ama basına sadece Yunanistan’ın, Avrupa ülkelerinin sızdığı... Anlaşılan, Suriye’yle herhangi bir gerginlik istenmediği... Hedef küçültme mi?.. Apo’nun kendi kitlesi üstündeki etkisi, yani bir karizmaya sahip olması... Bu arada devletin teyakkuz durumunda olması... Bombalı intihar eylemleri beklentisi... Uçak kaçırmalar... Rehin almalar...</span></p>

    <p class="duz-yaz1" xml:lang="tr"><span class="duz-yaz">Apo mahkemede ne yapabilir sorusu...</span></p>

    <p class="duz-yaz1" xml:lang="tr"><span class="duz-yaz">Bir ihtimal olarak “Kürt kahramanlığı”na oynaması... Ya da Türkiye’yi özellikle dış kamuoyunda mahkûm etmeyi amaçlayan bir şova dönüştürmek mahkemeyi... “Bu yola saparsa, mahkeme de o zaman gizliye döner” diyor. İkinci ihtimal olarak “canını kurtarmak için” daha farklı bir tutum izleyebileceğini, “Türk-Kürt kardeşliği” temasına ağırlık verebileceğini belirtiyor. “Avrupa’ya müthiş kızgın” diyor, “Özellikle Yunanistan’a... Kendisini yüzüstü bıraktığı için... Yunanistan konusunda ihanet edilmişlik duygusu içinde... Bu yüzden itiraflar gelebilir mahkemede. Kendisi için yeni bir dönem açmayı hedef alan bir tutum yani...”</span></p>

    <p class="duz-yaz1" xml:lang="tr"><span class="duz-yaz">“PKK’nın dış destekleri” konusunda devletin kesin kararlı olduğunu, “bir mücadele stratejisi” saptandığını, bu bakımdan “kesin taviz verilmeyeceği”ni, ilk hedefin Yunanistan ile bazı Avrupa devletleri olduğunu belirtiyor. “Strateji değişikliği”nden söz ederken, “Türkiye artık her şeyi göze aldı!” cümlesi ağzından çıkıyor.</span></p>

    <p class="duz-yaz1" xml:lang="tr"><span class="duz-yaz">PKK’yı bugün için biraz “kendi başına” bırakmanın doğru bir politika olacağını, örgütte altı yedi kişinin “eşit gözüktüğü”nü, PKK’nın bu durumda bunlardan yalnız birinin emri altına girmesinin uzak ihtimal olduğunu söylüyor.</span></p>

    <p class="duz-yaz1" xml:lang="tr"><span class="duz-yaz">Şunları özellikle ekliyor:</span></p>

    <p class="duz-yaz1" xml:lang="tr"><span class="duz-yaz">“Bizim için önemli olan dağdakiler... Onlardan tamamen kurtulduk mu, gerisi kolay. Biraz kendi başlarına bırakmakta yarar var. Birbirlerine düşerler. Yoksa kedileri tam köşeye sıkıştırırsan, hepsi tırnaklarını sana uzatır. Yoksa birbirlerini yerler.”</span></p>

    <p class="duz-yaz1" xml:lang="tr"><span class="duz-yaz">“Kürt milliyetçiliğinin şişeden çıktığı”na işaret ediyor, “Bundan sonra önemli olan, bunun etkili hale gelmesini önlemektir.”</span></p>

    <p class="duz-yaz1" xml:lang="tr"><span class="duz-yaz">Apo’nun psikolojik durumunun hapiste “çok yakın takip altında” tutulduğunu söylüyor. “Telkinler”le yola ya da “kıvama getirilerek”, Türkiye’nin işine yarayacak bir havaya sokulmasının, örneğin dağdakilerin inmesini sağlayacak, Avrupa’yı, özellikle “Yunanistan’ı geriletecek” bir noktaya gelmesinin önemine değiniyor. Türkiye’nin ne kadar belalı bir coğrafyası olduğundan açılıyor konu. “İç tehditler bitmek bilmiyor bir türlü” diyor üst düzeydeki istihbarat yetkilisi, “Bakın Amerika’ya. Sadece asayiş, crime, uyuşturucu... Bir de bizi düşünün. Şeriatçısı, bölücüsü, marjinal solcusu ve bir de bunların dış destekleri...”</span></p>

    <p class="duz-yaz1" xml:lang="tr"><span class="duz-yaz">Üst düzeyde istihbarat yetkilisiyle Ankara’da yaptığım sohbetin ertesi günü, “Hapisteki Apo’nun psikolojisi üzerine...” başlıklı bir yazı yazdım</span> <span class="italik-yaz">Milliyet</span><span class="duz-yaz">’teki köşemde.</span></p>

    <p class="duz-yaz1" xml:lang="tr"><span class="duz-yaz">Girişi şöyleydi:</span></p>

    <p class="duz-yaz1" xml:lang="tr"><span class="duz-yaz">”İmralı’daki, hapisteki Apo’nun psikolojisi... Nasıl olabilir? Bu bakımdan Apo’nun İmralı’da çok yakın takipte tutulduğu kesin. Nefes alışına kadar izlendiği söylenebilir. Ruhsal durumundaki iniş çıkışlarıyla ilgili uzman kişiler de mutlaka el altındadır. Mahkeme öncesinde Apo’nun psikolojik bakımdan nasıl bir kıvama gelmesinin ‘iyi olacağı’ konusuna kafa yorulduğu da akla geliyor tabiî...”</span></p>

    <p class="duz-yaz1" xml:lang="tr"><span class="duz-yaz">Bu yazımla ilgili olarak, “Ümraniye Cezaevindeki 450 PKK’lı savaş esiri” imzalı uzun bir mektup almıştım. Bir bölümünde tehdit kokan şu satırlar vardı:</span></p>

    <p class="duz-yaz1" xml:lang="tr"><span class="duz-yaz">“Bundan sonra Kürtler kendilerini yakmayacaklar, kendilerine düşmanlık yapmakta inat edenleri yakacaklar. Eğer bu dünyada Kürt’e yer yoksa, eğer bu dünya Kürt’e zehir edilecekse, cehenneme çevrilecekse; Kürt halkı da kendine yer olmayan dünyayı cehenneme çevirecektir. Kürt halkı bunca yıldır yaşadığı acı, işkence, katliamlara rağmen ısrarla barış çağrıları yapmaktadır. Eğer bu halka yanıt ‘Seni yok edeceğim, önderini katledeceğim’ ise bu mazlum halkın öfkesi karşısında hiçbir egemenlik sisteminin dayanamayacağını iyi bilmeniz gerekiyor. Yazdıklarımız sadece bir uyarı değil, bazı gerçekleri daha iyi anlamanız ve doğru dürüst, objektif basın-yayın anlayışıyla yaşadığımız bu son gelişmeleri değerlendirmeniz ve kamuoyunu aydınlatmanız içindir.”</span></p>

    <p class="ara-spotlar-tek-sat-r" xml:lang="tr"><span class="bold-yaz">Apo sonrası Şam...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Şam, 9 mart 1999</span></p>

    <p class="duz-yaz1" xml:lang="tr"><span class="duz-yaz">Sonunda vize engelini aşıp birkaç günlüğüne Şam’a geldim. Bizim mesleğin deyişiyle, Apo sonrası Suriye’nin havasını şöyle bir koklamak için...</span></p>

    <p class="duz-yaz1" xml:lang="tr"><span class="duz-yaz">Dışa kapalı bir ülkenin, Baasçılığın bir ülkeyi ne hale getirdiğini, nasıl taponlaştırdığını bir kez daha düşündüm Şam sokaklarında dolaşırken. Daha üst düzeyde devlet yetkilileriyle mülakat yapabilmem için “daha değerli hediyeler” isteyen devlet içindeki aracılar beni fazlasıyla şaşırttı.</span></p>

    <p class="duz-yaz1" xml:lang="tr"><span class="duz-yaz">Suriye Enformasyon Bakanı Dr. Muhammed Salman’la meslek hayatımın sıkıcı konuşmalarından birini yaptım. Keçiboynuzu gibi bir mülakat. “PKK yok artık, güvenlik sorunu çözüldü. Bundan sonra masaya ‘su’yu koymanın zamanı” dedi özetle, “Dicle ve Fırat nehirleri işbirliği ve barış suları olmalı. Suriye’yle, Araplarla Türkiye arasında bir barış köprüsü olmalı bu sular...” Irak’ın toprak bütünlüğünden yana olduklarını, buna karşılık İsrail’in Irak’ı bölmek istediğini, Kuzey Irak’ta bir Kürt devletinden yana olduğunu sözlerine eklemeyi unutmadı.</span></p>

    <p class="duz-yaz1" xml:lang="tr"><span class="duz-yaz">11 mart 1999 tarihli Şam notlarıma gelince...</span></p>

    <p class="duz-yaz1" xml:lang="tr"><span class="duz-yaz">Türk diplomatik kaynaklarıyla istihbarat çevrelerinden edindiğim bazı bilgi ve izlenimlerin özeti:</span></p>

    <p class="duz-yaz1" xml:lang="tr"><span class="duz-yaz">“Velat sustu!”</span></p>

    <p class="duz-yaz1" xml:lang="tr"><span class="duz-yaz">Neydi Velat? PKK’nın Suriye’deki ana telsiz istasyonunun kod ismi. Ya da Apo’nun emirlerini yayan komuta merkezi. Bir başka deyişle Suriye, PKK’nın “sevk ve idare merkezi” olmaktan çıkmış durumda... Başka? PKK’nın Suriye’deki eğitim kampı da kapandı. PKK’ya lojistik geçişler de durduruldu. O yüzden silah ve cephane açısından örgütün yediği darbe büyük. Suriye’de kalan PKK’lı teröristlerin sayısına gelince 70-75 arasında tahmin ediliyor.</span></p>

    <p class="duz-yaz1" xml:lang="tr"><span class="duz-yaz">Peki, PKK nereye kayıyor?</span></p>

    <p class="duz-yaz1" xml:lang="tr"><span class="duz-yaz">Lübnan’a değil. Daha çok Irak’a. Hem Kuzey Irak’a, hem 36. paralelin altında, Saddam Hüseyin’in egemen olduğu bölgeye. PKK’nın bu bölgede daha çok ismi Mukram olan bir kampa yerleşmeye başladığı belirtiliyor. Bu kamp bir süredir Ankara ile Bağdat arasında görüşme konusu. Bağdat bu kampın bir “göçmen kampı” olduğunu, PKK faaliyetlerinin odak noktası olmadığını iddia ediyor. Ankara’nın ise bu açıdan haklı bazı kuşkuları var.</span></p>

    <p class="duz-yaz1" xml:lang="tr"><span class="duz-yaz">Şam’ın yerini Bağdat alabilir mi?</span></p>

    <p class="duz-yaz1" xml:lang="tr"><span class="duz-yaz">Saddam’ın PKK’ya şöyle ya da böyle desteğini öteden beri bilen Ankara’yı rahatsız eden soruların başında geliyor bu...</span></p>

    <p class="duz-yaz1" xml:lang="tr"><span class="duz-yaz">Bir başka soru:</span></p>

    <p class="duz-yaz1" xml:lang="tr"><span class="duz-yaz">PKK’nın Suriye’deki varlığının tümüyle sona erdiği söylenebilir mi? Hayır. PKK’nın bazı “silah depoları”nın hâlâ Suriye topraklarında olduğu belirtiliyor. PKK’nın arşivi, parası da öyle tahmin ediliyor ki hâlâ Suriye’de... PKK’nın kendisine gelir getiren bazı yan kuruluşlarının faaliyetlerini halen Suriye’de devam ettirdiği sanılıyor. Bu arada maddî bakımdan çok güçlü olan örgütün yıllar içinde Suriye devlet bürokrasisine sızdığına dair bazı iddialar da mevcut...</span></p>

    <p class="duz-yaz1" xml:lang="tr"><span class="duz-yaz">Suriye’deki Kürt nüfusu 1,5 milyon civarında. Bunun dışında çoğunluğu Türkiye’den göç etmiş 300 bin kadar haymatlos, yani vatansız Kürt yaşıyor bu ülkede. PKK’nın bunların içinde de örgütlendiği, kendisine sempatizan bir kitle yarattığı bilinmekte...</span></p>

    <p class="duz-yaz1" xml:lang="tr"><span class="duz-yaz">Ankara’yı rahatsız eden bir başka gelişme:</span></p>

    <p class="duz-yaz1" xml:lang="tr"><span class="duz-yaz">Şam’da yeni bir parti kuruldu: Suriye Ulusal Demokrat Partisi... Gerçekte bir “Kürt partisi” bu. PKK’yı ve Suriye Kürtlerini temsil etme iddiasında. Başında Marvan Zirki isimli Suriyeli bir Kürt var. Bu kişi Ankara’da “Apo’nun Şam’daki kontağı” olarak biliniyor. Ayrıca, son çıkışta Suriye’den Moskova’ya da Apo’yla birlikte gittiği tespit edilmiş... Şam bu partinin varlığını resmen kabule yanaşmıyor. Bu arada “Kürtleri kontrol altında tutmak için bu partinin özellikle kurdurulduğu”nu söyleyen Suriyeli yetkililer de yok değil.</span></p>

    <p class="duz-yaz1" xml:lang="tr"><span class="duz-yaz">Soru:</span></p>

    <p class="duz-yaz1" xml:lang="tr"><span class="duz-yaz">Apo’nun Suriye’den çıkmasıyla birlikte PKK askerî açıdan büyük bir darbe yemiş oldu mu? Suriye, PKK’nın “sevk ve idare merkezi” olmaktan çıktı mı? Bu soruların yanıtı olumlu. Ankara’nın bakışı, “PKK konusunda Suriye’yle gelişmeler gayet iyi. Ama yeterli mi? Değil” diye özetlenebilir. Türkiye ile Suriye arasında Apo sonrası imzalanan 20 ekim 1998 tarihli Adana Protokolü sonrasında Ankara’nın ihtiyatlı bir bekleyiş içinde olduğu dikkati çekiyor. Suriye’yle ilişkilerde acele etmek istemiyor.</span></p>

    <p class="duz-yaz1" xml:lang="tr"><span class="duz-yaz">Kafalarda iki şık var:</span></p>

    <p class="duz-yaz1" xml:lang="tr"><span class="duz-yaz">(1) Suriye, PKK ve terör konusunda elini yıkamaya gerçekten karar verdi mi? (2)Yoksa “yeni Apo’lar” yaratabilir mi?</span></p>

    <p class="duz-yaz1" xml:lang="tr"><span class="duz-yaz">Suriye’nin Türkiye’ye karşı PKK ve terör desteği yirmi yıllık bir geçmişe sahip. Bu destek, Türkiye’ye maddî ve manevî bakımdan çok büyük zarar verdi. Peki, Suriye bu düşmanlığın karşısında ne elde etti? “Türkiye’nin düşmanlığından başka hiçbir şey...” Şam sonunda bunu gördü. Ayrıca, Türkiye’nin bileğini bükemeyeceğini, Türkiye’nin düşmanlığının tekin olmadığını galiba iyi anladı. Hatta Başkan Hafız Esad yönetiminin bu düşmanlığın kendi koltuğuna da mal olabileceğini gördü. Dış konjonktürün Suriye lehine gitmediğini, Rusya’nın Sovyetler’in çöküşünden sonra artık eski Rusya olmadığını, Suriye ordusunun döküldüğünü, Türkiye’nin İsrail’le “özel” ilişkisinin kendisini “kuşatma” altına alabileceğini, Ankara’nın iyi kullanmaya başladığı “Amerika kartı”yla Washington baskısının da gitgide arttığını gayet iyi anladı.</span></p>

    <p class="duz-yaz1" xml:lang="tr"><span class="duz-yaz">Suriye böylece silkeledi Apo’yu!</span></p>

    <p class="duz-yaz1" xml:lang="tr"><span class="duz-yaz">Şam’da 1999’un mart ayında tesadüfen tanıştığım Türk özel kuvvetlerinden biri bana şöyle dedi:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da şimdi 500 PKK’lı var. Milis bunlar, PKK’ya yardımcı... İsimlerine kadar tek tek biliniyor. Temizleyeceksin bunları. Büyük ölçüde biter bu iş...”</span></p>

    <p class="ara-spotlar-tek-sat-r" xml:lang="tr"><span class="bold-yaz">Apo’nun İmralı itirafları</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1999 yılı nisan ayı</span></p>

    <p class="duz-yaz1" xml:lang="tr"><span class="duz-yaz">Milletvekili genel seçimleri yapıldı.</span></p>

    <p class="duz-yaz1" xml:lang="tr"><span class="duz-yaz">Sonuç sürpriz: DSP bir, MHP iki çıktı.</span></p>

    <p class="duz-yaz1" xml:lang="tr"><span class="duz-yaz">Ecevit, azınlık hükûmetinin Başbakanlık koltuğunda otururken Apo’nun yakalanıp Türkiye’ye getirilmesinin de katkısıyla oylarını büyük ölçüde artırdı. Ancak, siyaset sahnesinde uzun yıllardır devam eden bölünmüşlük bu seçimle de sona ermedi. Ecevit’in başbakanlığında, DSP-MHP-ANAP koalisyon hükûmeti kuruldu.</span></p>

    <p class="duz-yaz1" xml:lang="tr"><span class="duz-yaz">1999 yılı mayıs sonu:</span></p>

    <p class="duz-yaz1" xml:lang="tr"><span class="duz-yaz">Apo yargılanmaya başladı. Bütün Türkiye İmralı’ya, mahkemeye odaklandı.</span></p>

    <p class="duz-yaz1" xml:lang="tr"><span class="duz-yaz">Günlüğümün sayfalarını karıştırıyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">31 mayıs 1999</span></p>

    <p class="duz-yaz1" xml:lang="tr"><span class="duz-yaz">Camlı bölmenin içindeki Apo’yu izliyorum. 1993 yılında Bekaa Vadisi’nde röportaj için Apo’yla geçirdiğim o gün ve uzun saatler bir film şeridi gibi gözümün önünden geçip gidiyor. Apo’nun o zamanki havası... Ayakları yerden kesik, atıp tutan megaloman tavırları... Ve bugün İmralı’da, mahkeme önünde, “Türkiye Cumhuriyeti devletinin hizmetinde çalışmak istiyorum” derkenki hali...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1 haziran 1999</span></p>

    <p class="duz-yaz1" xml:lang="tr"><span class="duz-yaz">Mahkemenin ilk gününde Apo’nun verdiği ifadelere bakınca, bir teslim bayrağının çekildiği, bir perdenin hiç kuşkuya yer bırakmayacak şekilde ortaya çıktığı anlaşılıyor. Apo yazılı savunmasında, bağımsız bir Kürt devletinin hayal olduğunu, artık kurulamayacağını şu sözlerle belirtiyor:</span></p>

    <p class="duz-yaz1" xml:lang="tr"><span class="duz-yaz">“Dört taraftan kabul edemeyecek komşularla çevrili, ağırlıklı olarak dağlık bir coğrafyada, sosyal, kültürel ve siyasal olarak çok bölünmüş, ağır feodal değer yargılarıyla ve daha bir alfabeye bile sahip olmayan, nüfusun daha büyük kısmı metropollerde çalışan Kürt toplumu için devlet iddiasında bulunmak gerçekçi olmaz.”</span></p>

    <p class="duz-yaz1" xml:lang="tr"><span class="duz-yaz">Bu yüzden Apo, Türkiye’nin parçalanmasını öngören ayrılıkçı hareketin ve bu amaçla şiddete başvurmanın çıkar yol olmadığını söylüyor. Şu sözleri de yazılı savunmasından:</span></p>

    <p class="duz-yaz1" xml:lang="tr"><span class="duz-yaz">“İki halkın tarihî, siyasî ve ekonomik durumunu anlayanlar, parçalanmanın olmayacağını bilirler. Etle tırnak gibi iç içe geçmişlerdir. Artık tarihî olarak isyanlar dönemi sona ermiştir. Sorunların çözüm dili isyan ve devrim olamaz. Barış içinde anayasal evrim yolu geçerlidir. XX. yüzyılın sonu, bunu böyle emretmektedir.”</span></p>

    <p class="duz-yaz1" xml:lang="tr"><span class="duz-yaz">Apo’nun savunmasında ve ilk ifadelerinde dış güçler tarafından kullanıldığı yolunda bazen açık, bazen üstü örtülü itiraflar da var.</span></p>

    <p class="duz-yaz1" xml:lang="tr"><span class="duz-yaz">Yaşadığımız coğrafya ne kadar belalı!</span></p>

    <p class="duz-yaz1" xml:lang="tr"><span class="duz-yaz">Apo’nun itirafları da bu gerçeği sergiliyor.</span></p>

    <p class="duz-yaz1" xml:lang="tr"><span class="duz-yaz">Ama bu coğrafya bizim.</span></p>

    <p class="duz-yaz1" xml:lang="tr"><span class="duz-yaz">Türkiye’yi sırtımıza vurup yeryuvarlağının huzurlu bir köşesine gidemeyiz. Mümkün değil bu. Daha çok dostluktan uzak komşularla çevrili bu topraklarda barış içinde yaşamanın koşullarını yaratmak zorundayız. Kolay değil bu iş. Sürekli tetikte olmayı gerektiriyor. Askerî bakımdan her zaman sağlam duran, son derece değişken, ince ve de bıçak sırtındaki dış politika dengelerini ustaca kollayan, siyasal ve ekonomik istikrara sahip bir ülke olmak durumundayız.</span></p>

    <p class="duz-yaz1" xml:lang="tr"><span class="duz-yaz">Yoksa bela başımızdan eksik olmaz.</span></p>

    <p class="duz-yaz1" xml:lang="tr"><span class="duz-yaz">Terörün, PKK’nın dış destekleri biliniyordu. Bu nedenle Apo’nun İmralı itirafları sürpriz olmadı. Ama yine de önemli. Altlarının bir kez daha çizilmesi gerekiyor. Başbakan Ecevit’in deyişiyle “uluslararası komplo”nun iyi bilinmesi şart. Dost-düşman tahlillerinin yerli yerine oturtulması, ileriye dönük stratejilerin geliştirilmesi bakımından bu lazım. Türkiye’nin dış politikada manevra alanını genişletmesi ve dışa dönük mücadelede hedef küçültmesi için de gelinen bu noktanın iyi okunmasında yarar var.</span></p>

    <p class="duz-yaz1" xml:lang="tr"><span class="duz-yaz">Türkiye’nin komşuları...</span></p>

    <p class="duz-yaz1" xml:lang="tr"><span class="duz-yaz">En başta Suriye ile Yunanistan...</span></p>

    <p class="duz-yaz1" xml:lang="tr"><span class="duz-yaz">Ne düşünmüşler bizim için? Türkiye’yi zayıflatmak... Bunun için terörle başını belaya sokup istikrarsızlaştırmak...</span></p>

    <p class="duz-yaz1" xml:lang="tr"><span class="duz-yaz">Apo anlatıyor mahkemede:</span></p>

    <p class="duz-yaz1" xml:lang="tr"><span class="duz-yaz">“Suriye ve Yunanistan kendi genel politikaları içinde PKK’yı kullanmak istediler. Karşılıklı olarak birbirimizi kullandık.”</span></p>

    <p class="duz-yaz1" xml:lang="tr"><span class="duz-yaz">Yunanistan ne yapmış PKK için?..</span></p>

    <p class="duz-yaz1" xml:lang="tr"><span class="duz-yaz">Apo anlatıyor mahkeme önünde:</span></p>

    <p class="duz-yaz1" xml:lang="tr"><span class="duz-yaz">“Yunanistan’daki kamplarda bomba dahil her türlü eğitim... Silah alımlarında yardım ve aracılık... Körfez Savaşı’ndan sonra Irak’ta çok sayıda silah satılıyordu. Füze dahil her şeyi almak mümkündü. Kanas suikast silahları buradan alındı. Yunanistan’ın ağır silahların alımındaki yardımı daha çok ticarî anlamdadır. Örgüt mensuplarının eğitimi Yugoslavya’da yapılıyordu. Yunanistan’daki eğitimler 1990’dan sonra ağırlıklı olarak her konuda yapılmaya başlandı. Buralarda eğitim görenler kırsala uçaklarla geliyorlardı. Uçaklar bazen Şam, bazen Lübnan, bazen de İran üzerinden geliyordu.”</span></p>

    <p class="duz-yaz1" xml:lang="tr"><span class="duz-yaz">Kıbrıs Rum Yönetimi ne yapmış.</span></p>

    <p class="duz-yaz1" xml:lang="tr"><span class="duz-yaz">Apo anlatıyor mahkemede:</span></p>

    <p class="duz-yaz1" xml:lang="tr"><span class="duz-yaz">“Kıbrıs Rum kesimi, örgüt üyelerine geçişler ve pasaport konusunda yardım etti. Örgüte aktarılan paralar burada kiliseler aracılığıyla verildi.”</span></p>

    <p class="duz-yaz1" xml:lang="tr"><span class="duz-yaz">Bunlar zaten bilinmekte. Sır değil hiçbiri. Apo’nun Nairobi’deki Yunan Büyükelçiliği’nde Kıbrıs Rum pasaportuyla yakayı ele verdiği an, Yunanistan’ın terörle suçüstü fotoğrafı çekilmiş oldu.</span></p>

    <p class="duz-yaz1" xml:lang="tr"><span class="duz-yaz">Yunanistan bundan vazgeçecek mi?</span></p>

    <p class="duz-yaz1" xml:lang="tr"><span class="duz-yaz">Geçmek zorunda! Başka türlü Ege’de barış nasıl olur?</span></p>

    <p class="duz-yaz1" xml:lang="tr"><span class="duz-yaz">Öcalan’ın açıklamalarında yalnız Suriye ile Yunanistan’ın adları yok. İngiltere’nin, Almanya’nın, Hollanda’nın, Ermenistan’ın, Yugoslavya’nın, İran’ın da isimleri geçiyor. Hollanda’yla ilgili olarak, “Örgütün siyasî eğitim merkezi olan Hollanda’da bu faaliyetlerden yetkililerin haberi olabilir” diye konuşuyor. Yugoslavya’da da PKK için eğitim kamplarının bulunduğunu söylüyor. Bir başka komşumuza gelince, “İran’da teorik eğitim yaptığımız bir hastanemiz var. İranlı yetkililer bundan haberdar” diyor.</span></p>

    <p class="duz-yaz1" xml:lang="tr"><span class="duz-yaz">İlginç! Apo’nun ilk iki günkü açıklamalarında iki ülkenin adı yok:</span></p>

    <p class="duz-yaz1" xml:lang="tr"><span class="duz-yaz">Amerika ile İsrail...</span></p>

    <p class="duz-yaz1" xml:lang="tr"><span class="duz-yaz">Bu iki ülkenin de PKK ile Apo’yu yakın takipte tuttukları, bazı önde gelen Avrupa ülkeleri gibi Ortadoğu Kürtleriyle son derece yakın ilişkiler içinde oldukları sır değil. Peki, Avrupa’sından, Amerika’sından kaynaklanan bütün bu ilgi nereden kaynaklanıyor? Tek bir karşılığı da olabilir bu sorunun:</span></p>

    <p class="duz-yaz1" xml:lang="tr"><span class="duz-yaz">Ortadoğu’nun, Körfez’in petrolü...</span></p>

    <p class="duz-yaz1" xml:lang="tr"><span class="duz-yaz">Bu petrol oldukça, Kürtlere dönük ilgi de sürecek. Büyük küçük birçok ülke elini bu bölgeden çekmeyecek. Apo’lar kullanılıp çöp tenekesine fırlatılacak ama sonra, yenileri bulunacak.</span></p>

    <p class="duz-yaz1" xml:lang="tr"><span class="duz-yaz">Acımasız bir oyun bu!</span></p>

    <p class="duz-yaz1" xml:lang="tr"><span class="duz-yaz">Özellikle petrol bulunduğundan beri devam ediyor. Yeni örgütler, bu kez siyasallaştırılarak ortalığa salınacak. Oyun içinde oyunlar yazılacak. Mümkün olabilse, Kuzey Irak’ta denendiği gibi bağımsız bir Kürt devletinin çekirdeği atılacak.</span></p>

    <p class="duz-yaz1" xml:lang="tr"><span class="duz-yaz">Bunlar malum.</span></p>

    <p class="duz-yaz1" xml:lang="tr"><span class="duz-yaz">Kısacası, Ortadoğu Kürtleri rahat bırakılmayacak. Bu hengâmenin içinde bizim kendimize sormamız gereken hayati bir soru var: Türkiye Cumhuriyeti sınırları içinde Kürt kökenli vatandaşlarımızla oynanmasını, yani kışkırtılmalarını, dış güçler tarafından günlük deyişle fıştıklanmalarını nasıl önleyeceğiz?</span></p>

    <p class="duz-yaz1" xml:lang="tr"><span class="duz-yaz">Yani bizim oyun planımız ne olacak?</span></p>

    <p class="duz-yaz1" xml:lang="tr"><span class="duz-yaz">Güç bir plan değil bu.</span></p>

    <p class="duz-yaz1" xml:lang="tr"><span class="duz-yaz">Oyun planının bir köşesinde asker boyutu var. Bunun güçlü olması lazım bu bölgede. Bu açıdan, PKK’nın beli kırılarak bir başarı gerçekleştirildi. Bugüne kadarki senaryo, yani askerî yanı ağır basan “sopa politikası” uygulandı, sonuç alındı. Öcalan mahkemede itiraf etti:</span></p>

    <p class="duz-yaz1" xml:lang="tr"><span class="duz-yaz">“Türkiye 1993-1996 yıllarında silip süpürmeye başladı.”</span></p>

    <p class="duz-yaz1" xml:lang="tr"><span class="duz-yaz">O yıllarda ben de Güneydoğu gezilerimde bizzat yaptığım gözlemlerimle bu durumu tespit edip yazmıştım. Bölgede birçok açıdan üstünlüğü PKK kaybetmiş, ölümcül darbeler almaya başlamıştı. Askerin de dediği gibi “terörist” o yıllarda yenildi. Peki ama yine askerin deyişiyle “teröristin beslendiği vasat” yok edilebildi mi?</span></p>

    <p class="duz-yaz1" xml:lang="tr"><span class="duz-yaz">Elbette hayır.</span></p>

    <p class="duz-yaz1" xml:lang="tr"><span class="duz-yaz">Bunun için “sopa politikası” yeterli değil. İşte bu yüzden, oyun planının bir başka köşesinde aş ve iş sorunu var, çözüm bekleyen. Eğitim ve sağlık seferberliği var, yine bekleyen. Bir de demokrasi, insan hakları ve hukuk devleti çıtası var, yükseltilmesi şart olan...</span></p>

    <p class="duz-yaz1" xml:lang="tr"><span class="duz-yaz">İki yıl önceydi, 1997’nin ağustos ayı.</span></p>

    <p class="duz-yaz1" xml:lang="tr"><span class="duz-yaz">Bir akşam vakti, Diyarbakır’ın sırtını dağlara dayamış Kulp ilçesinde Belediye Başkanı Fahri Aydın’ı dinliyordum:</span></p>

    <p class="duz-yaz1" xml:lang="tr"><span class="duz-yaz">“Oğlu vatan hizmeti yaparken şehit düşmüş ananın da, evladı eşkıyanın tuzağına düşmüş Kulp’taki ananın da yüreği yanıyor. Devletin artık halka kucak açması şart. Aksi halde halkla devleti barıştırmak imkânsız...”</span></p>

    <p class="duz-yaz1" xml:lang="tr"><span class="duz-yaz">Güneydoğu’da halkla devleti barıştırmak... Bu noktayı vurgulamanın tam zamanı. Terör ve şiddete karşı on beş yıldır verilmiş olan ve askerî bakımdan bugün artık sonucu alınmış olan haklı ve meşru mücadele, bazı açılardan kaçınılmaz biçimde Güneydoğu insanının canını fena halde yaktı. Bu mücadelede çocukları şehit ve gazi olan Türk anaları gibi, hepsi bu devletin, bu toprakların vatandaşları olan Kürt analarının da yürekleri dağlandı.</span></p>

    <p class="duz-yaz1" xml:lang="tr"><span class="duz-yaz">Bu yıllarda ne zaman Güneydoğu’yu gezmişsem, her seferinde PKK’ya, Apo’ya lanet okuyan insanları dinlemişimdir. Hem halktan hem aydınlardan.... PKK’nın terör ve şiddetinin Güneydoğu’ya, Güneydoğu insanına ne büyük ıstırap çektirdiğini, ne büyük zararlar verdiğini, bölgeyi nasıl geriye götürdüğünü her seferinde anlatmışlardır.</span></p>

    <p class="duz-yaz1" xml:lang="tr"><span class="duz-yaz">Kendim dinledim, kendim tanık oldum.</span></p>

    <p class="duz-yaz1" xml:lang="tr"><span class="duz-yaz">Yoksulluk, işsizlik yıllar içinde derinleşti. Köyler, mezralar boşaldı, boşaltıldı. İnsanlar kendi yurtlarında sürgün olmanın acısını yaşadılar. Ama tabiî PKK’ya lanet okuyanlar, aynı zamanda devlete rahmet okumuyorlardı. Çünkü “iki ateş arasında” kalmışlardı. Oysa bu insanlara okul lazımdı. Sabah evden çıkınca gideceği işyeri lazımdı. Mutfakta tencerenin kaynaması şarttı. Kısacası insanca yaşamak, insan muamelesi görmek istiyorlardı.</span></p>

    <p class="duz-yaz1" xml:lang="tr"><span class="duz-yaz">Olan oldu!</span></p>

    <p class="duz-yaz1" xml:lang="tr"><span class="duz-yaz">Kan ve gözyaşı yüklü bir dönemden geçtik. Türkiye’ye bu acıları yaşatan terör örgütü PKK’nın sonunda belkemiği kırıldı. Öcalan’ın bileklerine kelepçe vuruldu. Şimdi İmralı’da, adalet önünde hesap veriyor.</span></p>

    <p class="duz-yaz1" xml:lang="tr"><span class="duz-yaz">Bugün artık yaraları sarma zamanı.</span></p>

    <p class="duz-yaz1" xml:lang="tr"><span class="duz-yaz">Eğer bu oyun planı gerçekleşme yoluna girer, Türkiye ekonomik ve siyasal istikrar adası olarak refah ve barış yörüngesine oturmaya başlarsa, başkalarının değil, bizim oyun planımız ön almış olur. Böylece Türkiye kendi içinde huzurlu bir yaşantının temellerini tümüyle atarken, bölge Kürtleri için de bir “çekim merkezi” haline kendiliğinden gelir.</span></p>

    <p class="duz-yaz1" xml:lang="tr"><span class="duz-yaz">Camlı bölmenin arkasındaki Apo’yu izliyorum. Çözümün barış, üniter devlet ve toprak bütünlüğü çerçevesinde olacağını söylüyor mahkemede.</span></p>

    <p class="duz-yaz1" xml:lang="tr"><span class="duz-yaz">Sonra da günah çıkartıyor:</span></p>

    <p class="duz-yaz1" xml:lang="tr"><span class="duz-yaz">“Keşke bugünkü bilinç düzeyine 1973’te gelmiş olsaydım. Bu acılar yaşanmazdı. Ne yapayım geç oldu.”</span></p>

    <p class="ara-spotlar-tek-sat-r" xml:lang="tr"><span class="bold-yaz">Apo sonrası Washington</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Washington, 10 haziran 1999</span></p>

    <p class="duz-yaz1" xml:lang="tr"><span class="duz-yaz">Apo sonrası nabız tutmak için... Ya da Ecevit-Bahçeli-Yılmaz üçlüsünün yeni oluşturdukları koalisyon hükûmetiyle ilgili havayı koklamak için...</span></p>

    <p class="duz-yaz1" xml:lang="tr"><span class="duz-yaz">Öcalan ve idam, Amerikan başkentinde hassas bir konu. Gerek Beyaz Saray’da, yani Clinton yönetiminde, gerekse Amerikan Dışişleri çevrelerinde Apo ve idam konusuna açıkça girilmiyor. Sohbetlerde bu konu açılınca frene basılıyor. Davanın seyri konusunda “şeffaf”, “açık” ve “adil” sıfatları kullanılıyor. Mahkemeden idam kararı çıkacağı konusunda da, anlaşılan, herhangi bir kuşku duyulmuyor.</span></p>

    <p class="duz-yaz1" xml:lang="tr"><span class="duz-yaz">Ama TBMM ne yapacak?</span></p>

    <p class="duz-yaz1" xml:lang="tr"><span class="duz-yaz">İdam kararını onaylayacak mı? İdam kararı infaz edilsin mi? Edilmesin mi? Bu konuya girilmiyor. İdam edilsin, edilmesin diye de bir şey söylenmiyor. Bu noktada susuluyor. Ama ne düşünüldüğü aslında sır değil.</span></p>

    <p class="duz-yaz1" xml:lang="tr"><span class="duz-yaz">İlk izlenimlerim şöyle:</span></p>

    <p class="duz-yaz1" xml:lang="tr"><span class="duz-yaz">Washington, Apo’nun idam yerine ömür boyu hapis yatmasının daha akıllıca olacağını düşünüyor. Amerikan Dışişleri’nden bir kaynak, “İdam kararı onaylanmazsa, Güneydoğu’da hava bir anda değişir. Ama idam kararı infaz edilecekse... Bu durumda iyi bir demokratikleşme paketi açılsa ve geçmiş geçmiştir dense...”</span></p>

    <p class="duz-yaz1" xml:lang="tr"><span class="duz-yaz">İmralı’da idam kararı çıkar, onaylanır ve infaz edilirse ne olur? Washington’da bu sorunun yanıtları şöyle özetlenebilir: terör dalgasının kabarması... Bunun ekonomide yaratacağı olumsuzluklar... Avrupa’yla ilişkilerde yeni güçlükler... Diplomatik bir kaynak, “Öcalan’ın yakalanışıyla birlikte kabaran şiddet dalgası, Türk turizmine bir yılda 4 milyar dolar kaybettiriyor” dedi.</span></p>

    <p class="duz-yaz1" xml:lang="tr"><span class="duz-yaz">Amerikalı bir diplomatın sözleri:</span></p>

    <p class="duz-yaz1" xml:lang="tr"><span class="duz-yaz">“Öcalan davası iki ihtimale yol açabilir: ya Türkiye’nin çıkmazı daha derinleşir ya da Türkiye’nin önü açılır. Bu davayı bir fırsat olarak değerlendirmek mümkün. Demokratikleşme ve insan hakları açısından bir fırsat.”</span></p>

    <p class="duz-yaz1" xml:lang="tr"><span class="duz-yaz">Clinton yönetiminden bir kaynakla konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">“PKK’ya karşı mücadelede sonuç alındı. Öcalan yakalandı, yargılanıyor. Şimdi başka alanlarda adım atmanın tam zamanı. Ekonomik ve sosyal seferberliğin yanı sıra, demokratikleşme de gündeme getirilse...”</span></p>

    <p class="duz-yaz1" xml:lang="tr"><span class="duz-yaz">Güneydoğu ve demokratikleşmeden ne anladığını sorunca şu yanıtı verdi:</span></p>

    <p class="duz-yaz1" xml:lang="tr"><span class="duz-yaz">“Bakın, biz Amerika’da hepimiz Amerikalı’yız. Kimimiz İtalyan, kimimiz İspanyol kökenli vesaire... Resmî dilimiz, eğitim dilimiz İngilizce... Ama aynı zamanda İspanyol kökenli Amerikalılar için İspanyolca radyo ve televizyon kanalları da yayın yapıyor. Bunun Türkiye için kolay olmadığını biliyorum. Ancak çeşitlilik bir ülkenin gücü, dinamizmidir. O yüzden bütün görüşlerin, özlemlerin siyasal, kültürel, dilsel ifadelerinin serbest olması daha doğru değil mi? Bunların esirgenmesi, insanlarda radikalleşme eğilimlerinin güçlenmesine yol açmaz mı?”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo sonrası Güneydoğu:</span></p>

    <p class="ara-spotlar-son-sat-r" xml:lang="tr"><span class="bold-yaz">“Aç insan inancını yer!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 haziran 1999</span></p>

    <p class="duz-yaz1" xml:lang="tr"><span class="duz-yaz">Washington’dan Diyarbakır’a.</span></p>

    <p class="duz-yaz1" xml:lang="tr"><span class="duz-yaz">Apo’nun yakalanıp İmralı’da mahkeme önüne çıkarılmasından sonra ilk Güneydoğu gezim. Güneş cayır cayır yakıyor. Saray Kapı’dan kıvrılıp surların gölgesinde yürüyoruz Namık Durukan’la. Öğle vakti. Kahveler dolu. Bodur taburelere, buranın deyişiyle kürsülere tünemiş insanlar. Öyle kımıldamaksızın, dalgın dalgın, fosur fosur cigara tüttürüyorlar.</span></p>

    <p class="duz-yaz1" xml:lang="tr"><span class="duz-yaz">“Diyarbakır’ın işsizi çok ağabey!”</span></p>

    <p class="duz-yaz1" xml:lang="tr"><span class="duz-yaz">Şehirde üç bin kahve var. Resmen de 150 bin işsiz. Çoğu genç işsiz... Surların dibi iki tekerlekli tahta tezgâhlarla dolu. Meyve sebze satıyorlar.</span></p>

    <p class="duz-yaz1" xml:lang="tr"><span class="duz-yaz">“Önüne gelen seyyar satıcı olma çabasında, ağabey!”</span></p>

    <p class="duz-yaz1" xml:lang="tr"><span class="duz-yaz">Sakallı bir ihtiyar:</span></p>

    <p class="duz-yaz1" xml:lang="tr"><span class="duz-yaz">“Diyarbakır değil Adana karpuzu bunlar. Çocuk mu? Ne mi yapıyorlar? Hepsi çöpte ağabey, şehir çöplüğünde işe yarar bir şeyler bulmaya çalışıyorlar.”</span></p>

    <p class="duz-yaz1" xml:lang="tr"><span class="duz-yaz">Suriçi Mahallesi...</span></p>

    <p class="duz-yaz1" xml:lang="tr"><span class="duz-yaz">“Buraları HADEP’in kalesi Hasan Ağabey...”</span></p>

    <p class="duz-yaz1" xml:lang="tr"><span class="duz-yaz">Nasuhpaşa Camii. 1606’da inşa edilmiş ilk kez. Avlunun gölgeliğine beyaz sakallı ihtiyarlar sığınmış. Aptes almışlar, namaz vaktini bekliyorlar.</span></p>

    <p class="duz-yaz1" xml:lang="tr"><span class="duz-yaz">“Dicle tarafından geldik.”</span></p>

    <p class="duz-yaz1" xml:lang="tr"><span class="duz-yaz">“Bingöl tarafından geldik.”</span></p>

    <p class="duz-yaz1" xml:lang="tr"><span class="duz-yaz">“Sekiz sene oldu Diyarbakır’a geleli. Bir daha dönmedik köye. Elde ne varsa gitti. Boş geziyor çoluk çocuk. Öyle gidiysan yasak, böyle gidiysan yasak!”</span></p>

    <p class="duz-yaz1" xml:lang="tr"><span class="duz-yaz">Yalnız Diyarbakır’ın aldığı göç 400 bin civarında deniyor. Şehrin bu yükü kaldırması imkânsız. “Köyde üreticiydiler, şimdi hem işsiz hem tüketici...” Köylerine dönmek isteyen dört bin kişinin dilekçesi TBMM’de bekliyormuş... Ak sakallı biri dertleniyor, “Günde iki kilo altın dahi olsa, köyüme döneyim” diyerek...</span></p>

    <p class="duz-yaz1" xml:lang="tr"><span class="duz-yaz">“Dayı sen niye konuşmuyorsun?”</span></p>

    <p class="duz-yaz1" xml:lang="tr"><span class="duz-yaz">Biri gülerek:</span></p>

    <p class="duz-yaz1" xml:lang="tr"><span class="duz-yaz">“Korkuyor!”</span></p>

    <p class="duz-yaz1" xml:lang="tr"><span class="duz-yaz">“Lice’den geldim.”</span></p>

    <p class="duz-yaz1" xml:lang="tr"><span class="duz-yaz">“Eğil’den geldim.”</span></p>

    <p class="duz-yaz1" xml:lang="tr"><span class="duz-yaz">“Hani’den geldim. Ev gitti, mal gitti. Zaten kim gelirse fakire el basıyor.”</span></p>

    <p class="duz-yaz1" xml:lang="tr"><span class="duz-yaz">1942 doğumlu. Bingöl’ün Genç ilçesinin bir köyünden göç etmiş Diyarbakır’a. Köyü boşaltılanlardan. Boşaltılan köy ve mezra sayısı üç binden dört bine kadar çıkıyor. Birinin ağa olduğu anlaşılıyor. “On bin kavağım vardı. Hayvanım vardı. Bir vakitler çalıştık ama elde yok bir şey. Şimdi çarşıda tatlı satıyorum.”</span></p>

    <p class="duz-yaz1" xml:lang="tr"><span class="duz-yaz">Lice, Eğil, Hani, Genç... Bir zamanlar PKK’nın cirit attığı, özellikle 1992-1993’le birlikte devletin çok fena vurup PKK’yı temizlediği yerler... Yakınıyor: “Ne yapardık beyim? Biri gelir ekmek ister. Vermesen, silahlı... Öbürü gelir, o da silahlı...” Yıllardır dinlediğim, iki ateş arasında kalan insanların dramı... Namaz vakti, öğle ezanı okunuyor. “Beyim, eskiden insanlar camiye gelir, namazını kılar giderdi. Şimdi iş güç yok. Camiler hep dolu, baksana...”</span></p>

    <p class="duz-yaz1" xml:lang="tr"><span class="duz-yaz">Suriçi Mahallesi, biraz aşağıda Ali Paşa Mahallesi. İşsizliğin, yoksulluğun kol gezdiği yerler. Malum deyişle, bir dokunup bin ah dinleyeceğin yerler. “HADEP’in kaleleri ağabey” diye yineliyor. HADEP, Diyarbakır Büyükşehir Belediye başkanlığını yüzde 62 oyla kazandı. Eski HADEP il başkanı olan Feridun Çelik, 178 bin seçmenden 103 bininin oyunu aldı. Yani her üç Diyarbakırlı seçmenden ikisinin oyu HADEP’e gitti.</span></p>

    <p class="duz-yaz1" xml:lang="tr"><span class="duz-yaz">“Bu oyları nasıl aldı HADEP?”</span></p>

    <p class="duz-yaz1" xml:lang="tr"><span class="duz-yaz">“Daha çok tepki oyları.”</span></p>

    <p class="duz-yaz1" xml:lang="tr"><span class="duz-yaz">“HADEP’li olmasa da, PKK’ya kızsa, PKK’yı eleştirse de, yine HADEP’e verdi oyunu. Belki ‘mağdur kimlik, mağdur benlik’ de rol oynadı bu siyasal tercihte...”</span></p>

    <p class="duz-yaz1" xml:lang="tr"><span class="duz-yaz">Kim bilir, HADEP iş başında kalsa, yani kapatılmasa, belki bir sonraki seçimde bir başka partiye kayar bu oyların bir bölümü...</span></p>

    <p class="duz-yaz1" xml:lang="tr"><span class="duz-yaz">Bir ihtiyar titrek bir sesle konuşuyor:</span></p>

    <p class="duz-yaz1" xml:lang="tr"><span class="duz-yaz">“Halk, devletin müşfik elini bekliyor, beyim.”</span></p>

    <p class="duz-yaz1" xml:lang="tr"><span class="duz-yaz">“Bak Hasan Ağabey, son yedi sekiz yılda tam on üç tane ekonomik paket açtı hükûmetler. Sonuncusunu, azınlık hükûmetini kurduğu zaman Ecevit açtı. Paket deyince millet artık ciddiye almıyor. Paketler bu bölgede çoktan alay konusu... Ecevit işi daha ciddi tuttu. Yasağı çıkarttı, kaynağını buldu, ondan sonra 40,5 trilyonluk paketi açtı. 10 trilyonunu ise hemen verdi. Ama bu miktarlar son derece yetersiz.”</span></p>

    <p class="duz-yaz1" xml:lang="tr"><span class="duz-yaz">Özal’la, Demirel’le, Çiller’le, Yılmaz’la, hepsinin başbakanlıklarının ilk dönemlerinde Güneydoğu’ya yaptığım ve çoğu boş çıkan “ekonomik paket gezileri” gözümün önünden geçiyor. Hükûmetlerin oy kaygısıyla verdikleri sözler ve arkasını getirmedikleri paketler... Paketleri herhalde “devlet politikası” haline getirmek lazım. Yoksa sonu gelmiyor.</span></p>

    <p class="duz-yaz1" xml:lang="tr"><span class="duz-yaz">“Hasan Bey, Türkiye’de yoksulluk sınırı 138 dolar. Buraları bunun yarısına yaşam kavgası verenlerle dolu.”</span></p>

    <p class="duz-yaz1" xml:lang="tr"><span class="duz-yaz">“Bakın, aç insan inancını yer!”</span></p>

    <p class="duz-yaz1" xml:lang="tr"><span class="duz-yaz">“Beyim aşı olan, işi olan, okulu olan dağa gitmez, mafyaya gitmez, it uğursuz olmaz beyim!”</span></p>

    <p class="duz-yaz1" xml:lang="tr"><span class="duz-yaz">“Hasan Bey, son yapılan bir araştırmaya göre bu öğretim yılında bölgede kapalı olan okul sayısı 2 202... Öğretmen açığı ise 10 143... Devletin artık bölgeye bakış açısını değiştirmesi lazım. PKK’nın da beli kırıldığına göre...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Şirnak, 23 haziran 1999</span></p>

    <p class="duz-yaz1" xml:lang="tr"><span class="duz-yaz">Diyarbakır’dan sabah çok erken yola koyuluyoruz. İpek Yolu dümdüz, monoton. Trafik seyrek. Habur ticareti son zamanlarda azalmış. Gabar ve Cudi dağları tüm heybetiyle karşımda... Geçmişte Diyarbakır’dan çıktık mı, buralara gelene kadar kaç kez kimlik kontrolü için durdurulurduk. Bu defa Cizre girişine kadar “dur” diyen olmadı. Cizre’den Şirnak’a vuruyoruz. Kasrik Boğazı her zamanki gibi muhteşem. Dicle Nehri çağla yeşili akıyor. Bir zamanlar PKK’nın cirit attığı, Suriye’den sızdığı yerler...</span></p>

    <p class="duz-yaz1" xml:lang="tr"><span class="duz-yaz">Dağlar dağlar!</span></p>

    <p class="duz-yaz1" xml:lang="tr"><span class="duz-yaz">Askerî bir konvoy... Elde silah, merak dolu bakışlar... Karşımızda Şirnak, sırtını dağlara dayamış. Kayaların üstüne kocaman kazımışlar:</span></p>

    <p class="duz-yaz1" xml:lang="tr"><span class="duz-yaz">“Tek devlet,</span></p>

    <p class="duz-yaz1" xml:lang="tr"><span class="duz-yaz">Vatan sana canım feda!</span></p>

    <p class="duz-yaz1" xml:lang="tr"><span class="duz-yaz">Tek bayrak.”</span></p>

    <p class="duz-yaz1" xml:lang="tr"><span class="duz-yaz">Kaçıncı gelişim, hatırlamıyorum. Bu yol bir zamanlar hep kapalı olurdu. Geceleri ise geçiş kesin olarak yasaktı. Artık yirmi dört saat açıkmış... Bir işadamı, ismi Şükrü Geliş. Büyük yatırımını Şirnak’tan 90 kilometre uzaklıktaki Siirt’te yapmış. Bir konfeksiyon fabrikası. Beş yıl önce Köy-Teks’ten özelleştirme yoluyla satın almış. 300 kadın işçinin çalıştığı fabrikanın kapasitesi 1 500 gömlek... “Siirt’in tek açık fabrikası da kapandı bir ay önce. İşletme sermayesi bulamadığı için” diye yakınıyor.</span></p>

    <p class="duz-yaz1" xml:lang="tr"><span class="duz-yaz">Videodan seyrediyoruz fabrikada çalışan kadın işçileri. Bankaların anlayışsızlığından şikâyet ediyor. “Hani KOBİ’ler desteklenecekti?” diye soruyor, “Sayın başbakan bar bar bağırıyor ama, biz burada işletme sermayesi bulamadığımız için Siirt’in tek açık fabrikasının kapısına kilit vurmak zorunda kaldık. Nerede o meşhur ekonomik paketler? Ha bire açılıyor ama içlerinden dişe dokunur bir şey çıkmayan paketler...”</span></p>

    <p class="duz-yaz1" xml:lang="tr"><span class="duz-yaz">Şirnak Valisi Halil Ulusoy sözü işsizliğe getiriyor:</span></p>

    <p class="duz-yaz1" xml:lang="tr"><span class="duz-yaz">“İşsizliği tam ölçemiyoruz. Şirnak’ta çalışabilecek durumdaki insanların yüzde 65’i işsiz. Buranın insanı ancak devlet kapısındaki işi iş olarak kabul ediyor. Tarlasında çalışsa bile kendini iş sahibi saymıyor. Temel sorun, vatandaşı üretken hale getirmektir. Üretmeyi, satmayı, para kazanmayı öğrendi mi kurtulacak. Bunun için koyunculuk, seracılık gibi pilot projeler uyguluyoruz. Bugün için birinci öncelik eğitim. Geçen yıl toplam 212 derslikli 18 okul dört ayda bitirildi. 1 140 öğretmen açığımız var. Merkezde görev yapan öğretmenin maaşı 120 milyon. Batıdaki öğretmenle maaş farkı yalnızca 20 milyon. Fedakârlığın karşılığı bu olmamalı.”</span></p>

    <p class="duz-yaz1" xml:lang="tr"><span class="duz-yaz">Şirnaklı bir tüccar yakınıyor:</span></p>

    <p class="duz-yaz1" xml:lang="tr"><span class="duz-yaz">“Beyim okul var, öğretmen yok. Hastane var, uzman doktor yok. Doktor geliyor ama staj için. Kırk beş günde tek bir hastaya bile bakmadan geri gidiyor. Geçen gün devlet hastanesinde enjektör yoktu. Gidip eczaneden kendim aldım. Nasıl asker geliyorsa, diğerleri de gelsin. Halk çok mağdur beyim.”</span></p>

    <p class="duz-yaz1" xml:lang="tr"><span class="duz-yaz">Hep aynı. İşsizlik, yoksulluk, öğretmensizlik, doktorsuzluk... Şirnaklı tüccar dertli:</span></p>

    <p class="duz-yaz1" xml:lang="tr"><span class="duz-yaz">“Cahil insanları, yoksul insanları kandırman zor değildir. Aş ve iş meselesini çözeceksin, sağlık sorununu halledeceksin. O zaman kimse kimseyi kandıramaz.”</span></p>

    <p class="duz-yaz1" xml:lang="tr"><span class="duz-yaz">Tüccarla Şirnak’ın tek caddesine bakan ofisinde sohbet ederken 1992’nin Şirnak’ı gözümün önünden geçiyor. 1992 yılı mart ayında, o Nevruz sonrasının Şirnak’ı. Her taraf yanmış yıkılmış gibiydi. Savaştan çıkmış gibiydi Şirnak. Yedi yıl geçmiş. Bugün yaşam normal akışında.</span></p>

    <p class="duz-yaz1" xml:lang="tr"><span class="duz-yaz">“Beyim, geçmişte yaşananlar artık yaşanmıyor. Çarşı canlandı. İki buçuk yıldan beri askerin haftada iki üç gün çarşıya çıkması için izin var. Bu alışverişi canlandırıyor. Güvenlik tümüyle sağlandı. 40 bin asker var civarda. Esnaf memnun bundan...”</span></p>

    <p class="duz-yaz1" xml:lang="tr"><span class="duz-yaz">Herkesin ağzında iki şey: Habur sınır kapısı ve Irak’a ekonomik ambargo... Şirnaklı bir işadamının sözleri:</span></p>

    <p class="duz-yaz1" xml:lang="tr"><span class="duz-yaz">“Irak’a ekonomik ambargo kalksa, bizim için bayram olur. Yeniden doğmuş gibi oluruz. Şirnak’tan başlayıp bütün Güneydoğu, hatta Akdeniz şeridi ihya olur. Para girer, işsizlik azalmaya başlar.”</span></p>

    <p class="duz-yaz1" xml:lang="tr"><span class="duz-yaz">Ama şu da bir olgu: Irak ambargosu çoktandır Türkiye tarafından deliniyor ve bu Amerika tarafından görmezlikten geliniyor. Irak ile Türkiye arasındaki Habur sınır kapısına gelince Şirnaklı işadamı diyor ki:</span></p>

    <p class="duz-yaz1" xml:lang="tr"><span class="duz-yaz">“Beyim, Habur 1994’te açıldı. Buradan bir şeyler götürüp mazot getiriyoruz. Millet ticaretin tadını aldı Şirnak’ta. Bağını bahçesini satan kamyon alıp Habur’dan mazot ticaretine koyuldu. Bir de sınır ticareti var Irak’la. Şeker, pirinç, yağ, salça, çimento, demir vs. götürüp karşılığında fueloil, sanayi yakıtı getiriyoruz. Ama kısa sürdü bu. 1998’in haziran ayında hükûmet hatalı bir kararla sınır ticaretinde illerin kapsamını daraltınca, ticaret azaldı, hatta sona erdi.”</span></p>

    <p class="duz-yaz1" xml:lang="tr"><span class="duz-yaz">Şirnak valisi, bütün yörede 500 bin ailenin Habur sınır kapısı sayesinde ekmek yiyebildiğini söylüyor. Amerika-Irak çatışması yüzünden kapı kapandığı zaman, çok sıkıntılı dönemler yaşandığını belirtiyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Cizre 1999: “Apo’yu</span></p>

    <p class="ara-spotlar-son-sat-r" xml:lang="tr"><span class="bold-yaz">asacaklar mı Hasan Abim?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Cizre, 24 haziran 1999</span></p>

    <p class="duz-yaz1" xml:lang="tr"><span class="duz-yaz">Şirnak’tan dönüyorum. Güneş iyice alçaldı ama yine yakıyor. Cizre girişinde polis durdurdu.</span></p>

    <p class="duz-yaz1" xml:lang="tr"><span class="duz-yaz">“Kimsiniz, nereden geliyorsunuz?”</span></p>

    <p class="duz-yaz1" xml:lang="tr"><span class="duz-yaz">“Gazeteci, Şirnak’tan.”</span></p>

    <p class="duz-yaz1" xml:lang="tr"><span class="duz-yaz">“Cizre’de kalacak mısınız?”</span></p>

    <p class="duz-yaz1" xml:lang="tr"><span class="duz-yaz">“Evet, bir gece.”</span></p>

    <p class="duz-yaz1" xml:lang="tr"><span class="duz-yaz">“O zaman amirime sormam lazım. Nerede kalacaksınız?”</span></p>

    <p class="duz-yaz1" xml:lang="tr"><span class="duz-yaz">“Kadıoğlu’nda.”</span></p>

    <p class="duz-yaz1" xml:lang="tr"><span class="duz-yaz">Kimliklerimizi not ediyor, uğurlarken de gayet nazik uyarıyor:</span></p>

    <p class="duz-yaz1" xml:lang="tr"><span class="duz-yaz">“Akşam bir yere gidecekseniz, otelden çıkarken lütfen Emniyet’e bilgi verin.”</span></p>

    <p class="duz-yaz1" xml:lang="tr"><span class="duz-yaz">“Şimdi çardağa gideceğiz.”</span></p>

    <p class="duz-yaz1" xml:lang="tr"><span class="duz-yaz">Dicle kıyısında çardaklar kurulmuş. Çağla yeşili Dicle tembel tembel akıyor. Suyun içinde çocuklar çığlık çığlığa. İki tane tek kişilik kano var. Parası olan biniyor. Tam bir çümbüş yeri. Çardakların önünde bodur masalar atılmış. Üstü rengârenk muşamba kaplı masaların etrafındaki tabureler, buranın deyişiyle kürsüler dolu. Gün batarken millet serinlemeye gelmiş Dicle kıyısına.</span></p>

    <p class="duz-yaz1" xml:lang="tr"><span class="duz-yaz">Rakılar buzlu! Kimi, kadeh yerine ince belli çay bardağını tercih ediyor. Bira içen de var. Kimileri iskambil oynuyor. Kömür ızgarasından yükselen kebap kokuları iştah gıdıklayıcı. Pidenin içine şiş, beyaz soğan, ızgaradan domatesle biber...</span></p>

    <p class="duz-yaz1" xml:lang="tr"><span class="duz-yaz">Pat diye soruyorum:</span></p>

    <p class="duz-yaz1" xml:lang="tr"><span class="duz-yaz">“Apo davasını izliyor musun?”</span></p>

    <p class="duz-yaz1" xml:lang="tr"><span class="duz-yaz">Önce susuyor. Sorudan sıkıldığı belli. Konuşmak istemiyor. Sonra bir şey söylemek ihtiyacını duyuyor:</span></p>

    <p class="duz-yaz1" xml:lang="tr"><span class="duz-yaz">“Abi, herkes ekmek derdinde...”</span></p>

    <p class="duz-yaz1" xml:lang="tr"><span class="duz-yaz">Resmî yanıt! Bir süre geçiyor. Suda oynaşan çocukların arasında kel kafalı adamı seyrediyorum. Suya uzun beyaz donuyla girmiş. Elinde bir kalıp yeşil sabun, keyifle yıkanıyor. Az önce sorumu suskunlukla geçiren, bu kez bana pat diye soruyor:</span></p>

    <p class="duz-yaz1" xml:lang="tr"><span class="duz-yaz">“Abi, idam edilir mi Apo?..”</span></p>

    <p class="duz-yaz1" xml:lang="tr"><span class="duz-yaz">Önce bir at arabası geliyor. Delikanlı don paça soyunduktan sonra atı arabadan çözüyor. Üstüne atlayıp hemen bizim yanımızdan Dicle’ye doğru sürüyor neşeyle... Hava sıcak. Bir fren sesi. Uçuk yeşil Mercedes’in ön tarafını suya sokuyor. Sonra kendisi don atlet soyunuyor. Ve başlıyor arabasını yıkamaya... Delikanlı atıyla yüzmeye devam ediyor, müthiş keyifli.</span></p>

    <p class="duz-yaz1" xml:lang="tr"><span class="duz-yaz">“Abi şu kapı var ya, kapandı mı millet aç kalır. Habur sınır kapısı buraların can damarı. Allah göstermesin, kapanırsa fena olur. PKK’ya büyük darbe vurdu bu kapı...”</span></p>

    <p class="duz-yaz1" xml:lang="tr"><span class="duz-yaz">Traktör sesi. Römorkuyla gelip o da suyun içine giriyor. Plastik su bidonlarını doldurmaya başlıyorlar. Suya sokup sokup çıkarıyorlar.</span></p>

    <p class="duz-yaz1" xml:lang="tr"><span class="duz-yaz">“Abi Cizre bu suyu içiyor.”</span></p>

    <p class="duz-yaz1" xml:lang="tr"><span class="duz-yaz">“Şaka yapıyorsun.”</span></p>

    <p class="duz-yaz1" xml:lang="tr"><span class="duz-yaz">“Abi bak, ben de bu suyu içiyorum” dedikten sonra elindeki bardağı Dicle’ye daldırıp lıkır lıkır içiyor. “Evet, Cizre bu suyu içiyor. Ben bundan utanıyorum! Maalesef yalan değil bu.”</span></p>

    <p class="duz-yaz1" xml:lang="tr"><span class="duz-yaz">Az ilerisi çöplük. Birden herkes masanın üstüne doğru eğiliyor. Kebapların, ekmeklerin, içkilerin üstünü kapatıyorlar. Bir toz bulutu yükseliyor. Çöplüğün üstünden doğru esen rüzgâr, tozu önce çardaklara, sonra Dicle’ye doğru savuruyor.</span></p>

    <p class="duz-yaz1" xml:lang="tr"><span class="duz-yaz">“Yaz! Hırçın yaz ki, şu çöplüğü buradan bir başka yere alsınlar.”</span></p>

    <p class="duz-yaz1" xml:lang="tr"><span class="duz-yaz">Sonra başlıyorlar, Cizre Belediye başkanına veriştirmeye. 1986’dan beri cinayetten aranan, ama ne hikmetse bir türlü bulunamayan başkana... Adamın Mercedes’i çamura saplandı. Plakasına bakıyorum, 06 Ankara. Buraların trafiğinde, plaka numarası başka illere ait çok araba var.</span></p>

    <p class="duz-yaz1" xml:lang="tr"><span class="duz-yaz">Anlatıyor:</span></p>

    <p class="duz-yaz1" xml:lang="tr"><span class="duz-yaz">“Hasan Abi, n’apalım ki öyle. Plakaları 01 Adana, 06 Ankara, 27 Gaziantep olarak almaya bakıyoruz. Şirnak 73’le ya da Mardin 47’yle batıya gittik mi, hayat güçleşiyor. Didik didik arıyorlar. Bağcığımıza kadar boşaltıyorlar. Sanki yanlış bir yerden gelmişiz gibi. Çok zoruma gidiyor.”</span></p>

    <p class="duz-yaz1" xml:lang="tr"><span class="duz-yaz">“Bir dansöz getirsen buraya” diye kafa buluyor. “Olmaz babom, olmaz!” diyor keyifle, “Bazen Urfa’dan Çingeneler gelir, keman çalarlar. Gece saat on birde burayı bir görsen... Herkes kendi âleminde olur. Kimse konuşmaz. Kimi şarkı söyler, Kürtçe... Burada Botan Kürtçesi konuşulur abi... Eskiden Cizre’de sokağa çıkma yasağı vardı, gece on birden itibaren. Neyse geçti o günler...”</span></p>

    <p class="duz-yaz1" xml:lang="tr"><span class="duz-yaz">Güneş battı. Lüks lambaları yanıyor. “Bizim çardaklarda cereyan yok.” Uzak köyün tek tük ışıkları suya, Dicle’ye vuruyor. Mehtap pırıl pırıl. Sessizlik. Kurbağalar ötmeye başlıyor.</span></p>

    <p class="duz-yaz1" xml:lang="tr"><span class="duz-yaz">O yine bana doğru eğiliyor:</span></p>

    <p class="duz-yaz1" xml:lang="tr"><span class="duz-yaz">“Hasan Abi, Apo davası ne olacak? Apo’yu asacaklar mı?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Kızıltepe, 25 haziran 1999</span></p>

    <p class="duz-yaz1" xml:lang="tr"><span class="duz-yaz">İpek Yolu... Sabahın köründe yola çıktık Cizre’den.</span></p>

    <p class="duz-yaz1" xml:lang="tr"><span class="duz-yaz">Kavşakta Mardin’e sapmayıp dümdüz Kızıltepe’ye doğru devam ediyoruz. HADEP’li Belediye başkanı Cihan Sincar’la randevum var. Eşi Mehmet Sincar, eski DEP milletvekili, 1993’te “faili meçhul cinayet” sonucu öldürülmüştü.</span></p>

    <p class="duz-yaz1" xml:lang="tr"><span class="duz-yaz">Geçen 18 nisan seçimlerinde HADEP, Kızıltepe’de oyların yüzde 70’ini almış. Öteki partiler toplam 8 000’de kalırken HADEP 20 200 oy almış. “Köylerde nispeten daha az oy çıkıyor HADEP’e, malum nedenlerle” diyor. “Malum nedenler”e girmiyor. Kastettiği “devlet baskısı”! Güvenlik güçlerinden gelen “O partiye oy çıkmayacak sandıktan!” uyarısı etkili oluyor kırsal kesimde...</span></p>

    <p class="duz-yaz1" xml:lang="tr"><span class="duz-yaz">HADEP’li belediyeler seçim sonrası ilke kararı almış. “Siyaset” konuşmayacaklar. Devlet nezdinde kendileriyle ilgili olarak “önyargılar” bulunduğuna inanıyorlar. “İcraatla bu önyargıları aşacağız; siyaset değil hizmet yapacağız” diyor Cihan Sincar, “Ben artık bütün Kızıltepe’nin, herkesin belediye başkanıyım. Derdimiz çok. Altyapı sıfır. Çok borç devraldım. Ama ben Kürt-Türk demeden, Arap-Laz demeden herkesin hizmetinde olacağım. Devletle ilişkilerimiz başlangıçta iyi değildi. Gerginlik vardı. Neyin peşinde olduğumuza bakıyorlardı. Şimdi daha iyi. Kendimizi icraatla anlatmaya çalışacağız.”</span></p>

    <p class="duz-yaz1" xml:lang="tr"><span class="duz-yaz">Ama anlaşılan o ki, merkezî idareyle HADEP’li belediyeler arasında soğuk savaş sürüyor. Hafta başı Kızıltepe’de bir terör olayı yaşanmış. Bir polis memuru şehit olmuş, yedisi de yaralanmış. “Ben bu acıyı çok iyi bilirim” diyor güler yüzlü Cihan Sincar, “Şehit olan polis memurunun ailesini ziyaret ettim. Küçük bir oğlu var. İçim acıdı. Mehmet öldürüldüğü zaman benim küçük oğlum da daha üç yaşındaydı. Kınadım terör olayını. Kimsenin hakkı yok buna. Yetti artık. Çok acılar yaşadık.”</span></p>

    <p class="duz-yaz1" xml:lang="tr"><span class="duz-yaz">Cihan Sincar’ın iki oğlu var Almanya’da okuyan. On dokuz ve yirmi bir yaşında. Ama üç yıldır onları göremiyor. Hakkındaki bir davadan dolayı yurtdışına çıkış yasağı var.</span></p>

    <p class="duz-yaz1" xml:lang="tr"><span class="duz-yaz">HADEP, Kızıltepe’nin bağlı olduğu Mardin’deki milletvekili seçimlerinde birinci parti. Barajı aşabilse ve bin oy da fazla alsa, üç milletvekilini de çıkartacaktı. Bütün Güneydoğu’da HADEP, Diyarbakır Büyükşehir dahil yedi il ve otuz dokuz ilçede belediye başkanlığını kazanmış durumda... “Bak Hasan Abi, HADEP’e verilen oylar üzerinde iyi düşünmek lazım. HADEP Şirnak’a giremiyordu. Seçim kampanyası için Şirnak’ta hiçbir şey yapamadı. Buna rağmen birinci parti oldu. Cizre malum. 1994’ten beri devlet yanlısı korucular yerleştirilmiş durumda. Ama HADEP yine bir numara çıktı.”</span></p>

    <p class="duz-yaz1" xml:lang="tr"><span class="duz-yaz">Hemen akla takılıyor. HADEP davası Anayasa Mahkemesi’nde...</span></p>

    <p class="duz-yaz1" xml:lang="tr"><span class="duz-yaz">Kapatılacak mı?</span></p>

    <p class="duz-yaz1" xml:lang="tr"><span class="duz-yaz">Parti kapatmak yerine, varsa suçlu olan yöneticiler, partililer cezalandırılsa daha doğru olmaz mı? Böylece, bu partiye bu kadar oy vermiş olan seçmen ceza görmemiş olmaz mı? Demokratik olgunlaşma açısından daha doğru bir iş yapılmış olmaz mı? Demokrasilerde bugünkü genel eğilim böyle. Genç bir işadamı. Ne şiddetten yana, ne PKK’dan. Ne de “bölücü” fikirleri var. İşini genişletmek istiyor. Daha çok yatırım peşinde. Hedefi anlaşılan bir işadamı olarak daha çok kazanmak, daha iyi yaşamak, çoluğunu çocuğunu iyi yetiştirmek.</span></p>

    <p class="duz-yaz1" xml:lang="tr"><span class="duz-yaz">Şöyle diyor:</span></p>

    <p class="duz-yaz1" xml:lang="tr"><span class="duz-yaz">“Evde annem Kürtçe konuşuyor. Çocuklarım Kürtçe’yi az biliyor. Ama bırakın radyolarda Kürtçe şarkı çalsın. Ayıptır, ne var bunda? Bölücülük değil ki bu. Ben Türkiye Cumhuriyeti vatandaşıyım. Aynı zamanda Kürt’üm. Bundan gurur duyuyorum. Bölücülüğe de karşıyım. Fakat baskıyla da bir yere gidilemez. Kürtçe radyo da olsun, televizyon da. Bölücülük olmamak şartıyla kurulmalı bunlar. Geleneklerimizle, göreneklerimizle ilgili programlar, belgeseller neden hazırlanmasın ki?.. Bir ara seyrek de olsa radyoda Şivan’ın şarkılarını dinliyorduk Kürtçe, fena mı oluyordu? Ben ne diye Türkiye’den kopacakmışım? Ben ne yapayım sadece buralarını?”</span></p>

    <p class="duz-yaz1" xml:lang="tr"><span class="duz-yaz">Diyarbakır’da Felat Cemiloğlu’nun sözlerini anımsıyorum:</span></p>

    <p class="duz-yaz1" xml:lang="tr"><span class="duz-yaz">“Eskiden evimiz Kurt İsmail Paşa Sokağı’ndaydı. Yıllar yılı bu sokakta yaşamıştık. Ama yıllar yılı Kurt İsmail Paşa Sokağı demekten kaçındım. Bir bakarsın dilim sürçer de, Kurt yerine Kürt derim diye...”</span></p>

    <p class="duz-yaz1" xml:lang="tr"><span class="duz-yaz">Dicle’nin Sesi Radyosu...</span></p>

    <p class="duz-yaz1" xml:lang="tr"><span class="duz-yaz">TRT 3’ün üzerinden yayın yapıyor. Devletin kontrolünde bir radyo. Yayınları müzik ağırlıklı ama arada haber de veriyor. Kürtçe yayın var. Kırmançi ve Sorani lehçeleriyle. Zazaca haber verdiği de oluyor. Daha çok PKK karşıtı haberler... Devlet Kürtçe yayın için nabız mı yokluyor? Kimine göre öyle. Yerel radyolarda arada bir Kürtçe şarkılar da çalınıyor. Hatta çok seyrek de olsa Kürtçe haber veriliyor.</span></p>

    <p class="duz-yaz1" xml:lang="tr"><span class="duz-yaz">“Göz yumuluyor abi!”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Diyarbakır 1999: “Apo’yu idam</span></p>

    <p class="ara-spotlar-son-sat-r" xml:lang="tr"><span class="bold-yaz">etmeseler daha iyi olmaz mı?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 26 haziran 1999</span></p>

    <p class="duz-yaz1" xml:lang="tr"><span class="duz-yaz">“Apo idam edilecek mi abi?..”</span></p>

    <p class="duz-yaz1" xml:lang="tr"><span class="duz-yaz">Gâvur Mahallesi’nde o harap kilise... Fazla bir şey değişmemiş. Yine dört duvar, çatısı yok, bazı pencereler tuğla örülü, iç kapısında koca kilit. Ahşap işlemeli güzel kapının üstündeki bu kargacık burgacık yazıyı birkaç yıl önce gördüğümü hatırlamıyorum:</span></p>

    <p class="duz-yaz1" xml:lang="tr"><span class="duz-yaz">“Surp Girağos Ermeni Kilisesi. Bu kilise 1280 tarihinde kurulmuştur.”</span></p>

    <p class="duz-yaz1" xml:lang="tr"><span class="duz-yaz">Dünya Kiliseler Birliği’nden yardım geliyormuş restorasyon için... Kilisenin avlusundaki tek göz odaya beş altı yıl önce yerleşmiş Liceli aile yine burada. Ama avlunun öbür ucundaki aileyle ilk kez tanışıyorum. Öyküleri ilginç. Mardin’den Diyarbakır’a göçmüşler. Sekiz nüfuslu bir aile.</span></p>

    <p class="duz-yaz1" xml:lang="tr"><span class="duz-yaz">“Karısı iğne yapan Ermeni bir aile yaşıyordu burada. Koca, kilisenin başkanı. Üç oğulları vardı. Yedi sekiz yıl önce ailecek Hollanda’ya gittiler. Giderken de bana ‘Otur bu evde, aynı zamanda sahip çıkarsın buralara’ dediler.”</span></p>

    <p class="duz-yaz1" xml:lang="tr"><span class="duz-yaz">Ev kalabalık. Aieleden biri ölmüş. Uzak yakın akrabalar baş sağlığına gelmişler. Bazıları bir iki gün kalıp ağırlanıyormuş. Gelenek böyle. İç avluya halılar serilmiş, çepeçevre yastıklar dizilmiş. Çay, kahve, meşrubat. Ortaya soruyorum birden:</span></p>

    <p class="duz-yaz1" xml:lang="tr"><span class="duz-yaz">“Apo davasını izliyor musunuz?”</span></p>

    <p class="duz-yaz1" xml:lang="tr"><span class="duz-yaz">Süzüyorlar beni. Konuşmak istemedikleri belli. Üstelemiyorum. Ama bir süre sonra keyifli keyifli tespih çeken bir ihtiyar bana dönüp laf arasında soruyor, “Mahkemesi yarın değil mi?” diye. Konuyla ilgili olduklarını belirten bir başka soru geliyor: “Sen İmralı’ya gittin mi?”</span></p>

    <p class="duz-yaz1" xml:lang="tr"><span class="duz-yaz">Vedalaşırken ben biraz geride kalıyorum. Yanıma yaklaşıp konuşuyor, avuçlarını iki yana açarak: “Bak beyim, çoluk çocuk ortada. Kahve köşelerinde sürünüyorlar. Kürt’üz, Türk’üz, insanız... İyi yaşamak istiyoruz. Güneydoğu için iyi yaz, beyim... Apo gitse ne olur, gitmese ne olur? İyi olacaksa idam etsinler... Ama etmeseler, daha iyi olmaz mı?”</span></p>

    <p class="duz-yaz1" xml:lang="tr"><span class="duz-yaz">İlk tepki hep aynı. Kaç gündür Şirnak’ta, Cizre’de, Kızıltepe’de, Diyarbakır’da hep böyle oldu. Konu ne zaman Apo davasından açılsa, önce bir suskunluk uç verdi. Kimi hiç konuşmadı. Kimi rahatsız oldu. Kimi bir süre sonra açıldı. Bu sohbetlerimin bir bölümünü yıllardır tanıdığım dostlarla, aydın insanlarla, aşina simalarla yaptım. Buralara gelmeden de onların Apo davası hakkında ne düşündüklerini az çok tahmin ediyordum. Ama bir de gelişigüzel konuştuklarım oldu. Birçok yerde sokaktaki adamın, halkın arasına girdim. Zamanı, yeri önceden belli olmayan söyleşiler yaptım.</span></p>

    <p class="duz-yaz1" xml:lang="tr"><span class="duz-yaz">İşte geçen akşam kebaplı rakı masasında aldığım bazı notlar:</span></p>

    <p class="duz-yaz1" xml:lang="tr"><span class="duz-yaz">“İşler daha iyiye gidecekse, Apo idam edilsin.”</span></p>

    <p class="duz-yaz1" xml:lang="tr"><span class="duz-yaz">“Bazılarının gözünde Apo bir kahraman hâlâ. İçeride kalırsa bu özelliği kaybolacak. İdam edip Apo’dan bir halk kahramanı, bir efsane yaratmak niye?..”</span></p>

    <p class="duz-yaz1" xml:lang="tr"><span class="duz-yaz">“‘Apo gider, Kürt sorunu biter’ yanlış!”</span></p>

    <p class="duz-yaz1" xml:lang="tr"><span class="duz-yaz">“Apo mahkemede iyi sınav vermedi.”</span></p>

    <p class="duz-yaz1" xml:lang="tr"><span class="duz-yaz">“‘Yaptı etti idam edildi’ denir, kapanır.”</span></p>

    <p class="duz-yaz1" xml:lang="tr"><span class="duz-yaz">“Apo ister asılsın ister asılmasın, onun işi bitti. Ama iz bıraktı. Kaç isyan kaç idam oldu Şeyh Said’den beri. Ama şuna dikkat edin: hiç kimse için kendini yakan, intihar eylemi koyan şimdiye kadar çıkmadı Kürtler içinde...”</span></p>

    <p class="duz-yaz1" xml:lang="tr"><span class="duz-yaz">“İdam olursa ortalık karışır.”</span></p>

    <p class="duz-yaz1" xml:lang="tr"><span class="duz-yaz">“Karışmaz!”</span></p>

    <p class="duz-yaz1" xml:lang="tr"><span class="duz-yaz">“Apo idam edilirse daha çok puan toplar. ‘Etmeyin ki yavaş yavaş ölsün!’ diyen şoven Türkler var.”</span></p>

    <p class="duz-yaz1" xml:lang="tr"><span class="duz-yaz">“Apo, şehit ailelerinden özür diledi. Peki, yüreği yanan Kürt anaları ne olacak?”</span></p>

    <p class="duz-yaz1" xml:lang="tr"><span class="duz-yaz">“Silahlı mücadele, şiddet çıkmaz sokaktı. Bunun böyle olduğunu çıkıp gür sesle söylemedik. Geçmişte bunun eleştirisini yapmadık. Bugün yapmalıyız.”</span></p>

    <p class="duz-yaz1" xml:lang="tr"><span class="duz-yaz">“Apo’dan, PKK’dan hoşlanmasa da, idam Kürtleri rahatsız edecektir.”</span></p>

    <p class="duz-yaz1" xml:lang="tr"><span class="duz-yaz">Kısacası, Apo davası Güneydoğu’da büyük ilgiyle izleniyor. Birinci sorun her zamanki gibi aş, iş, insanca yaşam. PKK’nın devlet karşısında yenilgiye uğradığını görmüş durumda. Şiddetin, terörün kendi başına açmış olduğu belaları da etinde kemiğinde yaşamış olduğu için PKK’ya elbette rahmet okumuyor. Farkında olduğu bir başka nokta var: idam edilse de, edilmese de Apo’nun işinin artık bittiği... Aralarına girdiğin vakit şu hemen hissediliyor: idam edilmese, daha iyi olmaz mı?.. Evet, İmralı’da yargılanan bir “terörist”, bir “Kürt” değil. Böyle olsa bile, buralarda bunu böyle algılamayanların sayısı az değil.</span></p>

    <p class="duz-yaz1" xml:lang="tr"><span class="duz-yaz">27 haziran 1999 tarihinde</span> <span class="italik-yaz">Milliyet</span><span class="duz-yaz">’teki köşemde çıkan yazımı şöyle noktalamıştım:</span></p>

    <p class="duz-yaz1" xml:lang="tr"><span class="duz-yaz">“İdam mı, değil mi? Ben ilke olarak öteden beri idam cezasına karşıyım. Birçok uygar ülkede olduğu gibi Türkiye’de de ölüm cezasının kaldırılmasından yanayım. Geçenlerde NTV’deki bir programda bunu açıkça belirttim. Ama aynı zamanda Abdullah Öcalan konusunda bu ilkeye sahip çıkmanın güçlüğüne işaret ettim. Bununla birlikte Öcalan’ı idam etmek yerine, ömür boyu demir parmaklık arkasında tutmanın birçok bakımdan ülkemizin çıkarlarına daha uygun olduğuna inandığımı da söyledim. Bunun tam tersi görüşler olduğunu biliyor ve saygı duyuyorum. O duyguları çok iyi anlıyorum. Bugün artık terör örgütü PKK’nın beli kırıldı. Başı yakalandı, adalet önünde hesap veriyor. Bu güzel sonuç alınmış durumda. Geçmişi unutmayacağız. Yüreğimize yazacağız. Ama bundan böyle barışı planlarken, duygularımızla değil aklımızla davranmak zorunda değil miyiz?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İmralı, 29 haziran 1999</span></p>

    <p class="duz-yaz1" xml:lang="tr"><span class="duz-yaz">Apo davasından beklenen karar çıktı:</span></p>

    <p class="duz-yaz1" xml:lang="tr"><span class="duz-yaz">İdam!</span></p>

    <p class="duz-yaz1" xml:lang="tr"><span class="duz-yaz">“İhanete idam”dı</span> <span class="italik-yaz">Milliyet</span><span class="duz-yaz">’in ertesi günkü manşeti, “İşte tarihî karar:</span></p>

    <p class="duz-yaz1" xml:lang="tr"><span class="duz-yaz">Abdullah Öcalan’ın, kurduğu silahlı terör örgütü PKK’yı, aldığı kararlar ve verdiği emir ve talimatlarla sevk ve idare ederek, devletin hâkimiyeti altında bulunan topraklardan bir kısmını devlet idaresinden ayırmaya matuf eylemleri gerçekleştirdiği sabit görüldüğünden, eylemine uyan TCK’nin 125. maddesine göre ölüm cezasıyla cezalandırılmasına... Kararın açıklanmasıyla birlikte şehit yakınları ‘İstiklal Marşı’nı söyledi. Mahkeme Başkanı M. Turgut Okyay kararın açıklanmasından sonra idam cezasına karşı olduğunu belirtti.”</span></p>

    <p class="duz-yaz1" xml:lang="tr"><span class="duz-yaz">Apo hakkında verilen idam cezasıyla ilgili olarak ertesi gün</span> <span class="italik-yaz">Milliyet</span><span class="duz-yaz">’te çıkan yazım “İdam cezasından tümüyle kurtulmak” başlığını taşıyordu. Bazı bölümleri şöyleydi:</span></p>

    <p class="duz-yaz1" xml:lang="tr"><span class="duz-yaz">“Türkiye Büyük Millet Meclisi 1984’ten beri hiçbir idam kararını onaylamış değil. Yargıtay’dan geçerek kesinleşmiş kırka yakın idam kararı TBMM’de beklemeye devam ediyor. Bir başka deyişle, ülkemizde idam cezası fiilen kalkmış durumda. Yasalarda olmasına rağmen 1984’ten beri uygulanmıyor ölüm cezası. Niye öyle? Bu sorunun yanıtını öncelikle Türkiye’nin Avrupa Konseyi üyeliğinde aramak lazım. İkinci Dünya Savaşı sonrasında Avrupa Konseyi kurulduğu zaman Avrupa’da idam cezası olmayan ülke yok gibiydi.</span></p>

    <p class="duz-yaz1" xml:lang="tr"><span class="duz-yaz">Onun için Avrupa İnsan Hakları Sözleşmesi de idam cezasını yasaklamamıştı. Daha sonraki yıllarda idam cezası Avrupa ülkelerinde kaldırılmaya başlandı. Bu gelişme üzerine 1983’te Avrupa İnsan Hakları Sözleşmesi’ne ek olarak bir Altıncı Protokol hazırlandı. Buna göre idam cezası kaldırılıyor ve üye ülkelerin buna uymaları isteniyordu. Bu protokolü son olarak imzalayan iki ülke Rusya ile Ukrayna oldu. Ancak bu iki ülke altına imza koydukları protokolü henüz onaylamış değiller. Avrupa Konseyi’ne üye kırk bir ülke arasında bu protokolü bugüne kadar imzalamayan tek ülke kaldı:</span></p>

    <p class="duz-yaz1" xml:lang="tr"><span class="duz-yaz">Türkiye...</span></p>

    <p class="duz-yaz1" xml:lang="tr"><span class="duz-yaz">Avrupa İnsan Hakları Mahkemesi’nin Türk üyesi Büyükelçi Rıza Türmen’le dün Apo’nun idam kararını konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Türkiye daha bu yakınlarda Devlet Güvenlik Mahkemeleri’ni sivilleştirmek için Anayasa’sını değiştirdi. Niçin yaptı bunu? Avrupa Konseyi’nin bir üyesi olduğu için tabiî. Ve bu adım, Avrupa İnsan Hakları Mahkemesi’nde olumlu bir hava yarattı. Yine Konsey üyesi bir ülke olarak zaten on beş yıldır fiilen uygulamadığı idam cezası alanında niçin böyle bir adım atmasın ki?.. Kırk idam kararı duruyor. Bunca yıl uygulanmamış. Şimdi sen hepsini atlayıp kırk birinci cezayı uygulayacaksın! Hakikaten çok büyük tepkiye yol açar. Türkiye’nin Avrupa Konseyi üyeliği askıya alınabilir. Avrupa İnsan Hakları Mahkemesi’nde işler kötüye gider. Batı ile Türkiye’nin ilişkileri büyük zarar görür.”</span></p>

    <p class="duz-yaz1" xml:lang="tr"><span class="duz-yaz">Bunlar malum.</span></p>

    <p class="duz-yaz1" xml:lang="tr"><span class="duz-yaz">Ama bir başka gerçek var: çekilen acı, dökülen kan... Şehit aileleri... Türk, Kürt, yüreği yanan insanlar... Onlar ne olacak? Devletin tepesi soğukkanlı düşünmek zorunda! Devletin tepesi duygusal olamaz.</span></p>

    <p class="duz-yaz1" xml:lang="tr"><span class="duz-yaz">Nitekim bunun işaretleri var. Türkiye’nin çıkarlarına çok daha geniş açıdan bakılması gerekiyor. Cezanın infazı, daha çok kan akmasını isteyenlerin, teröristlerin değirmenine su taşır mı? PKK’da şahinlerin elini güçlendirir mi? PKK’nın küçülme hızını keser mi? Ekonomik bakımdan Türkiye’ye zararı dokunur mu? En başta Avrupa olmak üzere Batı’yla ilişkilerimize darbe vurur mu? Dağdakilerin muhtemel inişine engel oluşturur mu? Güneydoğu’da havayı olumsuz etkiler mi? Toplumsal barışa zarar verir mi? Ben buna benzer birçok nedenle ölüm cezasının infazını doğru bulmuyorum. Ayrıca öteden beri ölüm cezasının kaldırılmasından yanayım. Yarınları, yani barışı planlarken, eğer akan kanların boşa gitmemesini de istiyorsak duygularımızdan sıyrılarak düşünebilmeliyiz.”</span></p>

    <p class="ara-spotlar-tek-sat-r" xml:lang="tr"><span class="bold-yaz">Apo’dan “silahlı mücadeleye son” çağrısı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">3 ağustos 1999</span></p>

    <p class="duz-yaz1" xml:lang="tr"><span class="duz-yaz">Apo’dan PKK’ya çağrı:</span></p>

    <p class="duz-yaz1" xml:lang="tr"><span class="duz-yaz">“Silahlı mücadeleye son verin, Güneydoğu’yu boşaltın!”</span></p>

    <p class="duz-yaz1" xml:lang="tr"><span class="duz-yaz">Apo avukatları aracılığıyla bugün İmralı’dan bu açıklamayı yaptı. PKK’nın 1 eylülden başlayarak silahlı mücadeleye son verip bölgeden çekilmesini isteyen Apo’nun açıklamasında şu bölüm ilginçti:</span></p>

    <p class="duz-yaz1" xml:lang="tr"><span class="duz-yaz">“Türkiye’de çatışma ve şiddet ortamı, insan hakları ve demokratik gelişmenin önünde engel teşkil etmektedir. Ağırlıklı olarak Kürt sorunundan kaynaklanan şiddet bunda temel rol oynamaktadır. Çıkmazı aşmak ve sorunların çözüm yolu, şiddete son vermeyi gerektirmektedir. Bu nedenle PKK’yı 1 eylül 1999’dan itibaren silahlı mücadeleye son vermeye çağırıyorum. Böylelikle demokratik çözüm yolunda yeni bir diyalog ve uzlaşma aşamasının gelişeceğine inancımı belirtiyorum.”</span></p>

    <p class="duz-yaz1" xml:lang="tr"><span class="duz-yaz">PKK bu çağrıya uyacak mı?</span></p>

    <p class="duz-yaz1" xml:lang="tr"><span class="duz-yaz">Ne kadar uyacak? Dağ kadroları ne yapacak? Avrupa’dakiler nasıl davranacak? Bu sorular İmralı davası başlarken de sorulmuş ve “Öcalan’ın savunması PKK’yı böler” denilmişti. Nitekim böldü. Şimdi bu çağrıyla birlikte özellikle PKK’nın dağ kadrolarıyla şahinler arasında bölünmenin daha gözle görülür hale gelmesi şaşırtıcı olmayacak.</span></p>

    <p class="duz-yaz1" xml:lang="tr"><span class="duz-yaz">Bir başka ilginç nokta... Apo İmralı’da savunmasını yaptıktan sonra Ankara’nın derin kulisinde şu söylenirdi:</span></p>

    <p class="duz-yaz1" xml:lang="tr"><span class="duz-yaz">“Terör örgütünün başı, devamlı olarak ‘Beni asmazsanız, ben dağdakileri indirip şiddete son veririm’ diyor. Halbuki önce ‘İnin dağdan, bu çıkmaz yoldur!’ demeye yanaşmıyor. Oysa bunu demesi lazım.”</span></p>

    <p class="duz-yaz1" xml:lang="tr"><span class="duz-yaz">Şimdi anlaşılan bu ince ayrımın geçerli olduğu noktaya gelindi. Hiç kuşkusuz önce PKK’daki gelişmelere, dağda ne olacağına bakılacak. Avrupa’dan yükselecek seslere kulak verilecek. Yani Apo’nun etkisi tartılacak. Yıllardan beri Güneydoğu’yu yakın takipte tutan, bölgeyi iyi bilen ve Diyarbakır’da yaşayan bir Kürt aydını, eski bir dost şöyle dedi:</span></p>

    <p class="duz-yaz1" xml:lang="tr"><span class="duz-yaz">“‘Apo’nun çağrısı ne kadar etkili olur?’ diye soruyorsun. Mutlaka olur. Hem dağdakiler hem şehirdekiler üzerinde. Bu hemen hissedilmeye başlandı. Şiddetin, silahlı mücadelenin çıkmaz sokak olduğunu özellikle son üç dört yıldır görmeye başlamışlardı. Tıkanmışlardı. Devletle baş edemeyecekleri ortaya çıkmıştı. Bunu da görmüşlerdi. Apo’nun yakalanması da örgüt tabanındaki bu süreci hızlandırdı. Sokaktaki adam zaten yıllardır canından bezmiş durumda. Son on beş senedir her şeyin nasıl kötüye gittiğini iliklerine kadar yaşadı. İnsan gibi yaşamaya hasret... PKK’dan yana dertli. Yıllardır öyle. Çünkü devletle kendi başının belaya girmesine PKK’nın sebep olduğunu bizzat yaşadı.”</span></p>

    <p class="duz-yaz1" xml:lang="tr"><span class="duz-yaz">İlginç bir süreçteyiz.</span></p>

    <p class="duz-yaz1" xml:lang="tr"><span class="duz-yaz">Birkaç gün önce Cumhurbaşkanı Demirel Saraybosna’dan uçakla dönerken Apo ve idam konusunda şöyle dedi:</span></p>

    <p class="duz-yaz1" xml:lang="tr"><span class="duz-yaz">“Türkiye uzun zamandır bu kadar hassas bir konuyla karşılaşmadı.”</span></p>

    <p class="ara-spotlar-tek-sat-r" xml:lang="tr"><span class="bold-yaz">“Apo’yu asmamak lazım!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 9 eylül 1999</span></p>

    <p class="duz-yaz1" xml:lang="tr"><span class="duz-yaz">Üst düzeyde bir istihbarat yetkilisiyle yaptığım görüşmeden bazı notlar...</span></p>

    <p class="duz-yaz1" xml:lang="tr"><span class="duz-yaz">Apo’nun “Silahlı mücadeleyi bırak ve Güneydoğu’yu terk et” çağrısından sonra PKK’nın Kuzey Irak’a, İran’a doğru çekildiğini söylüyor. “Tümüyle çekilir mi? Bir miktar bırakır mı? Çekilmek istemeyenler olabilir mi? Hepsi mümkün” diyor.</span></p>

    <p class="duz-yaz1" xml:lang="tr"><span class="duz-yaz">PKK’nın daha şimdiden kendi içinde “çok parçalı” hale geldiğini belirtiyor. Dağ kadroları, şehir ve Avrupa kadroları gibi... Apo’nun halen örgüte hâkim olduğunun altını çiziyor. “Silah bırakmıyor terör örgütü. Bir miktar şehre de götürüyor. İlerisi için elinde olacak bunlar. Gerektiğinde patlatacak ve siyasal planda ‘leverage’ (Türkçesi ‘koz’, HC) olarak kullanacak” diyor istihbarat yetkilisi, “PKK’yı siyasallaştırmak üzere zekice bir plan kurmanın peşinde, zeki bir adam...”</span></p>

    <p class="duz-yaz1" xml:lang="tr"><span class="duz-yaz">Avukatı Zeki Okçuoğlu ve bazılarının, Apo’nun yeni çizgisine karşı çıkmak isteyince, onları derhal avukatlıktan azlettiğini söylüyor. “Şimdi sıra o Yaşar Kaya’lara, sözde sürgünde Kürt parlamentosuna falan gelebilir” diyor. 2000 yılı şubat ayında yapılması beklenen PKK kongresini beklemek gerektiğini, ne yapacaklarının ondan sonra daha iyi anlaşılacağını belirtiyor. “Hatta hazirana kadar beklemekte yarar var. Bu arada Apo’yu kamuoyunda unutturmak iyi olabilir. Ve bu zaman aralığında ne yapacaklarını bekleyip izlemektir doğru olan” diyor.</span></p>

    <p class="duz-yaz1" xml:lang="tr"><span class="duz-yaz">Şu sözler de istihbarat yetkilisinin:</span></p>

    <p class="duz-yaz1" xml:lang="tr"><span class="duz-yaz">“PKK’nın tabelasını değiştirip parti yapmak isteyecekler. HADEP’e de bu fonksiyonu yüklemek isteyebilirler. Yani FKÖ’lüleşmek... Apo’yu asmamak lazım. Asılırsa örgüt bütünleşir. Kendi aralarında bir lider seçerler. İş yeniden alevlenebilir. Öcalan yaşadıkça, bakın görüyorsunuz, terör örgütü kaç parça haline geliyor. Zaten bu arada Avrupa İnsan Hakları Mahkemesi aşaması var. Üç yıla kadar uzatılabilir. Bu süreç de iç hukukumuzun bir parçası değil mi? O zaman karşılıklı yazışmalar falan derken üç yıl geçebilir. Zaman kazanmak... İdam kararı Meclis zeminine gelirse asılır, iyi olmaz.”</span></p>

    <p class="duz-yaz1" xml:lang="tr"><span class="duz-yaz">İdam konusu askerde, güvenlik güçlerinde, MİT’te “Tabiî çok hassas bir konu” diyor, “Haklı olarak öyle. İnsanlar yıllarca kelle koltukta çatışmış, şehit olmuş, yaralanmış... Şimdi ‘Öcalan asılmasın, Kürtçe radyo-televizyon falan’ deyince haklı olarak fena oluyorlar. Ama yine de ülke menfaatlerinin soğukkanlı hesapları bugün asılmamasını ve birtakım adımların da atılmasını gerektiriyor.”</span></p>

    <p class="duz-yaz1" xml:lang="tr"><span class="duz-yaz">Kuzey Irak...</span></p>

    <p class="duz-yaz1" xml:lang="tr"><span class="duz-yaz">Üst düzeydeki istihbarat yetkilisinin özetle bazı değerlendirmeleri:</span></p>

    <p class="duz-yaz1" xml:lang="tr"><span class="duz-yaz">“Talabanî ile Barzanî’yi birleştirmek için Amerika öteden beri müthiş gayret sarf eder. Bu bizim işimize gelmez. Ayrıca Suriye üzerinden Irak Kürtlerine bir kapı açılırsa bu bizim işimize gelmez. Çünkü Türkiye’nin Kuzey Irak üzerindeki ağırlığımızda nispî bir azalma meydana gelir. Amerika, Suriye’ye yardım falan diyerek böyle bir kapı açmak isteyebilir. Amerika’nın derdi Saddam... Saddam gidene kadar Kürtleri kullanır. Sonra bugünkü ilgisi kalmayabilir.”</span></p>

    <p class="duz-yaz1" xml:lang="tr"><span class="duz-yaz">Amerika’nın, Almanya’nın Kürtçe radyo-televizyon derken dertlerinin çok fazla insan hakları olmadığını belirtiyor. “Esas dertleri, bölge politikasında etkili olmaktır. Mesela Türkiye’de ‘istikrarı’ da bir yerde kontrol edebilme çabası da vardır bu politikanın altında...” diyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">6 kasım 1999</span></p>

    <p class="duz-yaz1" xml:lang="tr"><span class="duz-yaz">Avrupa’daki Kürt örgütlerinin kafası, gelen haberler öyle ki, fena halde karışık. Hem PKK’lılar hem öteden beri PKK’ya karşı olanlar arasında tartışma ve görüş ayrılıklarının gitgide büyüdüğü belirtiliyor.</span></p>

    <p class="duz-yaz1" xml:lang="tr"><span class="duz-yaz">Nedeni malum:</span></p>

    <p class="duz-yaz1" xml:lang="tr"><span class="duz-yaz">Apo’nun “Silahlı mücadele bitti, siyasî mücadele dönemi başladı” demiş olması...</span></p>

    <p class="duz-yaz1" xml:lang="tr"><span class="duz-yaz">Kardeşi Osman Öcalan’ın 28 ekim 1999 tarihli İsviçre’nin</span> <span class="italik-yaz">Neue Zürcher Zeitung</span> <span class="duz-yaz">gazetesine verdiği demeçte şu satırlar ilginç:</span></p>

    <p class="duz-yaz1" xml:lang="tr"><span class="duz-yaz">“1 eylül itibariyle silahlı mücadele bitti. Bir daha başlamayacağız. Öncelikli hedefimiz, Türkler ile Kürtlerin bir arada yaşamasıdır. Bağımsızlık, federasyon ya da özerklik başka şeyler. Ayrılıkçılıktan vazgeçtik, Türklerle birlikte yaşamaya karar verdik. Demokratik bir cumhuriyette özgürlük içinde yaşamak, bizim için bağımsızlık anlamını taşıyor. Türkiye’nin Avrupa Birliği’ne üye olmasına eskiden karşıydık, şimdi taraftarız.”</span></p>

    <p class="duz-yaz1" xml:lang="tr"><span class="duz-yaz">Avrupa’da PKK’lıların Türkiye’ye karşı söylem değişikliğine girdikleri söylenebilir. Örneğin bugüne kadar aşağılayıcı bir deyim olarak kullandıkları TC’den vazgeçtikleri, artık olduğu gibi “Türkiye Cumhuriyeti” demeye başladıkları dikkati çekiyor. Bu arada PKK saflarıyla Avrupa’daki Kürt örgütlerinde, tabiî daha çok kapalı kapılar arkasında sıkça kulaklara çalınıyormuş:</span></p>

    <p class="duz-yaz1" xml:lang="tr"><span class="duz-yaz">“Apo devletin kucağında!”</span></p>

    <p class="duz-yaz1" xml:lang="tr"><span class="duz-yaz">Böyle diyenlerin kamuoyu önündeki dili farklı: “Türk devletinin tasfiyeci politikalarına alet olmamak lazım.” Apo’ya böyle kızanlar kim? Avrupa’daki Kürt örgütlerinin büyük bölümü baştan beri silahlı mücadeleye karşıydılar. PKK’yı genellikle “maceracı bir örgüt” olarak gördüler. Sonuca barışçı yoldan, siyasal mücadeleyle gidilmesini savundular. Ancak Avrupa’da güç kazanan, kitle tabanı yapan bu örgütler değil PKK oldu. Ancak, PKK’nın askerî alanda tam bir yenilgiye uğramasından sonra Apo’nun çıkıp “silahlı değil siyasî mücadele” demesi, Avrupa’daki Kürt örgütlerini şaşırttı, bundan sonra alınacak tutum konusunda boşluğa düşürdü.</span></p>

    <p class="duz-yaz1" xml:lang="tr"><span class="duz-yaz">Bunlar hangi örgütler?</span></p>

    <p class="duz-yaz1" xml:lang="tr"><span class="duz-yaz">Örneğin Kemal Burkay’cılar, yani Kürdistan Sosyalist Partisi... Rızgari... Kawa... Komkar... Barzanî’ye yakın Türkiye Kürdistan Demokrat Partisi... Bu örgütlerden bazıları PKK’dan geçmişte ve bu yakınlarda ayrılmış olanlar, yani PKK muhalifleri geçen ekim ayında bir araya gelerek Navend ismi altında bir grup oluşturdular. Hedeflerine gelince, teslimiyetçi olarak gördükleri PKK’ya karşı alternatif politikalar oluşturmak ve bu çerçeveye silahlı mücadeleyi de koymak... Ancak şurası gerçek: gelen haberler, Öcalan’la PKK ağırlığının devam ettiğini gösteriyor. PKK’da, örgütün şehir, dağ ve Avrupa kadroları içindeki görüş ayrılıklarının yedi sekiz kişiden oluşan Başkanlık Divanı’na kadar uzandığı biliniyorsa da, lider olarak Öcalan’ın hâlâ son sözü söylediği belirtiliyor. Bu arada Osman Öcalan, Avrupa’daki PKK muhaliflerini “Alman ajanı” olmakla suçluyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">25 kasım 1999</span></p>

    <p class="duz-yaz1" xml:lang="tr"><span class="duz-yaz">Yargıtay, Apo’nun idam kararını bugün onayladı. Karara sevinen şehit yakınları Anıtkabir’i ziyaret ettiler. İçlerinden bir grup, İnsan Hakları Derneği’ni basarak, Genel Başkan Hayri Ündül’e saldırdı. Apo İmralı’da avukatlarına “Gönlüm rahat, temkinli olmamız lazım” dedi. Apo’nun avukatları, Yargıtay kararının açıklanmasından hemen sonra infazın ertelenmesi için Avrupa İnsan Hakları Mahkemesi’ne başvurdular.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">23 şubat 2000</span></p>

    <p class="duz-yaz1" xml:lang="tr"><span class="duz-yaz">Televizyon ekranında bir soru:</span></p>

    <p class="duz-yaz1" xml:lang="tr"><span class="duz-yaz">“Öcalan, Mandela’laşabilir mi?”</span></p>

    <p class="duz-yaz1" xml:lang="tr"><span class="duz-yaz">Bir tek bu soru yüzünden koca bir televizyon kanalı kapatılıyor. Milyonlarca izleyici, Mehmet Ali Birand’ın bu sorusu nedeniyle RTÜK tarafından cezalandırılıyor. Haydi gelin, böylesi bir cezayı demokrasinin ifade özgürlüğü çerçevesine oturtun bakalım.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">18 eylül 2000</span></p>

    <p class="duz-yaz1" xml:lang="tr"><span class="italik-yaz">Milliyet</span><span class="duz-yaz">’te yarın çıkacak yazıma şu başlığı koydum:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da koca bir yaz sessiz geçti, farkında mısınız?..”</span></p>

    <p class="duz-yaz1" xml:lang="tr"><span class="duz-yaz">Gerçekten öyle. Bundan önceki yıllarla mukayese edilmeyecek kadar sükûnet ve huzur içinde bir yaz yaşadı Güneydoğu. Bunca yıldır bu bir ilk. Tek tük çatışma haberleri geldi, hepsi o kadar. Diyarbakır’dan bir meslektaşım şöyle dedi: “Olumlu bir hava yaşanıyor bölgede. Bazı operasyonlar dolayısıyla arada bir görülen çatışmalar dışında bütün yaz olay çıkmadı. Herkes daha rahat, daha huzurlu. Eski korkular yok artık. Köye dönüş başladı. Bir zamanlar üstüne ölü toprağı serpilmiş olan Diyarbakır canlandı. Sosyal ve kültürel alanlarda da hareketlilik var.”</span></p>

    <p class="duz-yaz1" xml:lang="tr"><span class="duz-yaz">Bu noktaya 1984’ten bu yana kolay gelinmedi.</span></p>
  </div>
</body>
</html>