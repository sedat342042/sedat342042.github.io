<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-11.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">11</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Güvercinin kırık kanadı</span></h2>

    <p class="bold-yaz-ortal" xml:lang="tr"><span class="bold-yaz">Güneydoğu’da PKK-HADEP hattı - Son Ermeni Anton Dayı’ya felek yüzünü neden çevirmiş? - “Herkes gitti toprak oldu, bir ben kaldım!” - “Sanki dağda sırt çantamı bırakıp geldim.” - Eskiye dönülür mü? - Hizbullah’ın ölüm evi - Güneydoğu TBMM’de temsil edilmezse ne mi olur? O kadar oy al, çöpe gitsin, olur mu? - Cizre’ye geldiğini nasıl mı anlarsın? - Devletle güvensizlik duvarını yok etmek! - Türkiye birlikte şarkı söylemek istiyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 2001 yılı haziran ayı</span></p>

    <p class="duz-yaz1" xml:lang="tr"><span class="duz-yaz">Güneydoğu’da bir hafta boyunca hep aynı soruyla dolaştım:</span></p>

    <p class="duz-yaz1" xml:lang="tr"><span class="duz-yaz">Eskiye dönülür mü?</span></p>

    <p class="duz-yaz1" xml:lang="tr"><span class="duz-yaz">Diyarbakır, Gâvur Mahallesi’ndeki o harap kilisenin bahçesi. Uzaktan dikkatimi çekiyor. Yapayalnız bir hali var. Sabahın sessizliğinde kendi başına oturmuş cigarasını tüttürüyor. Dalıp gitmiş taburenin üstünde. Surp Girağos Ermeni Kilisesi. Diyarbakır’a her gelişimde nedense şöyle bir uğrarım. Dört duvardan ibaret. Son geldiğimde Dünya Kiliseler Birliği’nden fon sağlandığı, onarılacağı söylenmişti. İçinde yüksek otlar bitmiş, bazı pencereler tuğlayla örülü. Kapısında koca bir kilit...</span></p>

    <p class="duz-yaz1" xml:lang="tr"><span class="duz-yaz">Öylece oturuyor kapının eşiğinde. Hali garip, hüzünlü. Yalnızlığı içimi acıtıyor.</span></p>

    <p class="duz-yaz1" xml:lang="tr"><span class="duz-yaz">“Kim o?”</span></p>

    <p class="duz-yaz1" xml:lang="tr"><span class="duz-yaz">“Anton Dayı. Son Ermeni, buraya sığındı.”</span></p>

    <p class="duz-yaz1" xml:lang="tr"><span class="duz-yaz">İsmi, Anton Zor. Kilisenin bahçesinde eskiden papazın yeri olan iki göz odaya sığınmış. 1934 doğumlu. Çok daha yaşlı gösteriyor. Yüz çizgileri öylesine derin ki... İçini çeke çeke, dili tutukluk yaparcasına konuşuyor:</span></p>

    <p class="duz-yaz1" xml:lang="tr"><span class="duz-yaz">“Buraların çocuğuyum ben... Herkes gitti, toprak oldu, bir ben kaldım.”</span></p>

    <p class="duz-yaz1" xml:lang="tr"><span class="duz-yaz">Tekrarlıyor, “Herkes gitti” diye. Yalnızlığını vurguluyor. “Ben bir başıma kaldım. Amca oğlu Diran da on sene var, gitti Amerika’ya. Herkes gitti, bir ben kaldım meyhane köşelerinde...”</span></p>

    <p class="duz-yaz1" xml:lang="tr"><span class="duz-yaz">Gülüyor. Ağzında tek tük sapsarı diş kalmış. “Babamı hiç görmedim” diyor Anton Dayı, “Semerciymiş. Benim mesleğim kalaycılık. Tansiyon başıma vurdu, bıraktım.” Anton Dayı, Bağ-Kur emeklisi. 50 milyon maaş bağlanmış... “Hiç evlenmedim” diyor Anton Dayı, “Kardeşimle ben hep annemize baktık, anacığım hep hastaydı.” İçeri gidiyor, elinde bir fotoğrafla geliyor. Siyah beyaz bir fotoğraf, bir kadın fotoğrafı.</span></p>

    <p class="duz-yaz1" xml:lang="tr"><span class="duz-yaz">“Bak bu anacığım, Hanım Zor.”</span></p>

    <p class="duz-yaz1" xml:lang="tr"><span class="duz-yaz">Ne garip isim. Fotoğrafı bana vermiyor. Gösterirken sıkı sıkıya tutuyor. Belki hayatta son kalan en kıymetli eşyası olduğu için... “Kardeşim Garabet’le hep ona baktık. Hep hastaydı anacığım. O da öldü, kardeşim Garabet de. Bir başıma kaldım.”</span></p>

    <p class="duz-yaz1" xml:lang="tr"><span class="duz-yaz">Gözleri doluyor Anton Dayı’nın. Yanaklarından sicim gibi gözyaşı süzülüyor. İhtiyar adamın hüzünlü hali içime dokunuyor. Vedalaşıyoruz.</span></p>

    <p class="duz-yaz1" xml:lang="tr"><span class="duz-yaz">“Anton Dayı, Allah kolaylık versin.”</span></p>

    <p class="duz-yaz1" xml:lang="tr"><span class="duz-yaz">İçini çekiyor:</span></p>

    <p class="duz-yaz1" xml:lang="tr"><span class="duz-yaz">“Felek bana yüzünü çevirmiş.”</span></p>

    <p class="duz-yaz1" xml:lang="tr"><span class="duz-yaz">Lice’nin köyünden, “rugan Pabuçlu Ali Dayı” gibi seni de hiç unutmayacağım Anton Dayı. Güneydoğu’dan insan manzaralarımda sen de hep olacaksın.</span></p>

    <p class="duz-yaz1" xml:lang="tr"><span class="duz-yaz">Sabahın köründe Gâvur Mahallesi’nin daracık, kargacık burgacık, güneş yüzü görmeyen kasvetli sokakları cıvıl cıvıl. Çocuklar oynuyor.</span></p>

    <p class="duz-yaz1" xml:lang="tr"><span class="duz-yaz">“Burası ölüm evi, lanetli ev!”</span></p>

    <p class="duz-yaz1" xml:lang="tr"><span class="duz-yaz">Namık Durukan, iki katlı, sarı boyalı bir evi gösteriyor. Tam karşısında cami var, Kavasısağır Camii. Evin iki kapısı da betonla örülmüş. Birinin üstüne, çimento donmadan kocaman harflerle ÖLÜM EVİ yazılmış...</span></p>

    <p class="duz-yaz1" xml:lang="tr"><span class="duz-yaz">Hizbullah’ın ölüm evi!</span></p>

    <p class="duz-yaz1" xml:lang="tr"><span class="duz-yaz">“On üç ceset çıktı bu evden. Diyarbakır’ın göbeği burası. İnsanlar gece vakti getirilmiş, sorgulanmış, boğazlanmış burada. Kimsenin ruhu duymamış...”</span></p>

    <p class="duz-yaz1" xml:lang="tr"><span class="duz-yaz">Nerelerden geliyoruz?</span></p>

    <p class="duz-yaz1" xml:lang="tr"><span class="duz-yaz">Neler yaşadı Türkiye?</span></p>

    <p class="duz-yaz1" xml:lang="tr"><span class="duz-yaz">Yaşamak için ille de acı mı çekmek lazım?</span></p>

    <p class="duz-yaz1" xml:lang="tr"><span class="duz-yaz">Diyarbakır, 11 haziran 2001.</span></p>

    <p class="duz-yaz1" xml:lang="tr"><span class="duz-yaz">HADEP İl Başkanı Ali Ürküt’ü dinliyorum:</span></p>

    <p class="duz-yaz1" xml:lang="tr"><span class="duz-yaz">“İşimiz zor! Bunca yıllık çatışmanın yarattığı bir güvensizlik ortamı... Bu duvar nasıl yok edilir? Biz HADEP olarak bunun peşindeyiz. Devlet bıraksa, parti olarak bu rolü oynayabiliriz. Ama bırakmıyor.</span> <span class="italik-yaz">Yeni Gündem</span> <span class="duz-yaz">sokulmuyor OHAL bölgesine.</span> <span class="italik-yaz">Azadiya Velat</span><span class="duz-yaz">, Kürtçe, İstanbul’da çıkıyor, buralara sokulmuyor.</span> <span class="italik-yaz">Özgür Ülke</span> <span class="duz-yaz">de öyle. İstanbul’daki Mezopotamya Kültür Derneği’nin Diyarbakır’daki şubesi kapatıldı. Meteris Kültür Merkezi geçen yıl kapatıldı. Dicle Kadın Merkezi kapatıldı. Dicle Üniversitesi Öğrenci Derneği kapatıldı. Sivil toplum kuruluşlarına devlet nefes aldırmıyor. Bir fırsat verse... Adana’da HADEP il örgütü, futbol turnuvası düzenledi, doksan beş kişi birden gözaltına alındı. Bölücülük propagandası gerekçesiyle... Bir hafta kadar önce Siirt’ten HADEP Gençlik Kolları, Diyarbakır HADEP Gençlik Kolları’yla futbol maçı yapacaktı, polis, ‘Tüzüğünüzde yok!’ diyerek yasakladı. Sürekli psikolojik baskı altındayız. İnsanlar sabırsızlanıyor. Kulp’ta gördüm, afiş asılmış, ‘Gençler, PKK’nın siyasallaşma oyununa kanmayın!’ diye... Niye hâlâ gevşeme olmuyor devlet tarafında...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">13 haziran 2001</span></p>

    <p class="duz-yaz1" xml:lang="tr"><span class="duz-yaz">Akşama doğru Kızıltepe’den yola çıktım.</span></p>

    <p class="duz-yaz1" xml:lang="tr"><span class="duz-yaz">İki yanımızdan dalga dalga akan buğday tarlalarının sarılığına güneşin son ışıkları vuruyor. Çıldırtıcı bir renk cümbüşü. Ve bir de taze biçilmiş buğdayın o iç bayıltıcı kokusu... İpek Yolu’nda, tarihi gerçekten yaşamış topraklarda doğanın gün batarken insanoğluna sunabileceği en güzel şölenlerden biri belki de... Kızıltepe’nin HADEP’li Belediye başkanı Cihan Sincar Hanım’ın sözlerini düşünüyorum:</span></p>

    <p class="duz-yaz1" xml:lang="tr"><span class="duz-yaz">“Başlangıçta bana sanki sırt çantamı dağda bırakıp bu koltuğa oturmuşum gibi bakıyorlardı devlet yetkilileri. Bu havanın değişmeye başladığını söyleyebilirim. Fakat yine de devletin bize güvensizliği devam ediyor.”</span></p>

    <p class="duz-yaz1" xml:lang="tr"><span class="duz-yaz">İki yıl önce, 1999’da bu zamanlar Kızıltepe’ye geldiğimde hava yine böyleydi. Bugün de farklı değil. Geçen gün Diyarbakır’da görüştüğüm sivil-asker kaynakların gözünde HADEP bir yerde PKK’nın uzantısı. Olağanüstü Hal Valiliği’nden üst düzeyde bir yetkili şöyle dedi:</span></p>

    <p class="duz-yaz1" xml:lang="tr"><span class="duz-yaz">“Hiçbir kuşkumuz yok. PKK’nın kontrolünde HADEP... İl başkanlarına telefonla fırça çekebilecek kadar kontrolünde...”</span></p>

    <p class="duz-yaz1" xml:lang="tr"><span class="duz-yaz">Bir askerî yetkili şöyle dedi:</span></p>

    <p class="duz-yaz1" xml:lang="tr"><span class="duz-yaz">“HADEP, PKK’nın legal uzantısı... Hatta adadan da (İmralı, Apo, HC) talimat yok değil.”</span></p>

    <p class="duz-yaz1" xml:lang="tr"><span class="duz-yaz">Bölgedeki öteki partilerin de HADEP aracılığıyla PKK kontrolünde olduğunu öne sürenlere de rastlanıyor devlette. Olağanüstü Hal Valiliği’nden üst düzeyde bir yetkili, Güneydoğu’nun on bir ilinde yapılan bir kamuoyu yoklamasından söz ediyor:</span></p>

    <p class="duz-yaz1" xml:lang="tr"><span class="duz-yaz">“Üçte bir oranında fanatik var. Yani terör örgütüne tam bağlı görünen. Yüzde 20-21 ise PKK’ya kesin karşı olanların oranı. Geriye kalan yüzde 50’ye gelince... Kuvvet neredeyse, menfaati neredeyse, gider oyunu oraya verir. Bir zamanlar HADEP genel başkanı buralara giremezdi. Onun için mağduru oynadılar. Ama şimdi işler normale dönmeye başlıyor. Normalleşmeyle birlikte halkın oyu da belediyelerde hizmete göre yer değiştirebilecek. Siyasî partiler bu bölgede HADEP’i tek kale bıraktılar. Hatta neredeyse HADEP’ten icazetli hale geldiler. Ayrıca kendi söylemlerini bırakıp HADEP’e benzemeye çalıştılar. Başbakan Ecevit burayı ziyaret ettiğinde, ‘Aslı varken suretine niye oy versinler?’ demişti, haklı...”</span></p>

    <p class="duz-yaz1" xml:lang="tr"><span class="duz-yaz">Diyarbakır’da üst düzeyde bir komutanın sözleri:</span></p>

    <p class="duz-yaz1" xml:lang="tr"><span class="duz-yaz">“Bölgede parti tabelaları farklı olsa da, HADEP’in öteki partiler üzerinde de belirleyici olduğu söylenebilir.”</span></p>

    <p class="duz-yaz1" xml:lang="tr"><span class="duz-yaz">Tabiî akla şu geliyor: HADEP yüzde 10 barajını aşabilse veya yüzde 10’luk baraj yüzde 5’e indirilse... Yani HADEP Parlamento’ya girebilse, o zaman Kürt kökenli milletvekillerinin, “Benim diğer partilerde işim ne?” diyerek HADEP’e daha çok dönmeleri mümkün...</span></p>

    <p class="duz-yaz1" xml:lang="tr"><span class="duz-yaz">Bir komutan şöyle dedi:</span></p>

    <p class="duz-yaz1" xml:lang="tr"><span class="duz-yaz">“HADEP buralarda bire bir çalışıyor. Eski Refah Partisi gibi. Mahalle mahalle komiteler kuruyor. Ev ev çalışıyor. Diğer partilerin de gelip bu çalışma düzenini kurmaları lazım. Halbuki meydanı HADEP’e bırakıyorlar. Bu durum, insanların aşırı Kürt milliyetçiliğiyle yobazlığa kaymalarına yol açıyor. Özellikle sosyal demokratlara büyük iş düşüyor bu bölgede. Ayrıca DSP, MHP, ANAP, üçü de iktidarda. Gelip niçin daha iyi örgütlenmiyorlar bu bölgede?..”</span></p>

    <p class="duz-yaz1" xml:lang="tr"><span class="duz-yaz">Devletten kaynaklanan bu görüşlerle ilgili olarak HADEP ne düşünüyor? Diyarbakır, Viranşehir ve Kızıltepe’de görüştüğüm HADEP’lilere öncelikle “PKK-HADEP hattı”nı sordum. Reddeden çıkmadı. Ama açıkça “Evet öyledir!” diyen de olmadı. Daha çok susuldu. İkincisi, öteki partilerin HADEP karşısında uzun yıllar herhangi bir şansları olamayacağını, tabela partisi olarak kalmaya mahkûm olduklarını belirttiler.</span></p>

    <p class="duz-yaz1" xml:lang="tr"><span class="duz-yaz">Biri şöyle dedi Viranşehir’de:</span></p>

    <p class="duz-yaz1" xml:lang="tr"><span class="duz-yaz">“Diğer partiler zaten seçimden seçime çalışırdı. Seçim dışı zamanlarda parti büroları yazıhane gibi kullanılırdı. İktidarda iseler iş takibi bürosu olurdu bunlar. Şimdi bu da bitti. Ancak HADEP de mevcut kitleyi örgütleyemiyor. Çünkü devlet bize nefes aldırmıyor. O yüzden ev ev çalışma falan gerçeği yansıtmıyor. En ufak bir etkinliğimize dahi izin verilmiyor. Sürekli olarak poliste, savcılıkta, mahkemedeyiz. Ama halk yine de HADEP’e geliyor.”</span></p>

    <p class="duz-yaz1" xml:lang="tr"><span class="duz-yaz">Olağanüstü halin normalleşmesi, baskıların azalması ve hele seçim barajının yüzde 5’e indirilmesi halinde HADEP oylarının bölgede çok daha fazla artacağını söylediler. Viranşahir Belediye Başkanı Emrullah Cin’in sözleri:</span></p>

    <p class="duz-yaz1" xml:lang="tr"><span class="duz-yaz">“Ben görevimi iyi yapmazsam, ben giderim ama seçmen yine HADEP’ten bir başka adaya verir oyunu. Diğer partilere gitmez. Çünkü, ‘Oyumuzu size değil kendimize, kendi kimliklerimize veriyoruz’ diyorlar. Ben, bütün olağanüstü şartlara rağmen iki yıl önce yüzde 45 oyla seçildim.”</span></p>

    <p class="duz-yaz1" xml:lang="tr"><span class="duz-yaz">Kızıltepe Belediye Başkanı Cihan Sincar’ın sözleri:</span></p>

    <p class="duz-yaz1" xml:lang="tr"><span class="duz-yaz">“Ben seçim zamanı kampanya yapmadım. Açık hava konuşması yapmadım. Hiçbir yere fotoğrafımı bile asmadım. Ama gelip oy verdiler. Yüzde 80 oyla seçildim. Çünkü onlar büyük faturalar ödeyerek HADEP’e geldiler.”</span></p>

    <p class="duz-yaz1" xml:lang="tr"><span class="duz-yaz">Cizre, Kadıoğlu Oteli.</span></p>

    <p class="duz-yaz1" xml:lang="tr"><span class="duz-yaz">Sabahın körü, bilgisayarı açtım yazı için.</span></p>

    <p class="duz-yaz1" xml:lang="tr"><span class="duz-yaz">Cıvıl cıvıl sesler:</span></p>

    <p class="duz-yaz1" xml:lang="tr"><span class="duz-yaz">“Türk’üm, doğruyum, çalışkanım!”</span></p>

    <p class="duz-yaz1" xml:lang="tr"><span class="duz-yaz">Balkona çıkıyorum. Mavi önlüklü ilkokul öğrencileri sınıfa girmeden önce bahçede ant içiyorlar. Sabah saat yedi. Gün erken başlıyor buralarda. Yazıyı yazdıktan sonra Şirnak’a doğru yola çıkacağım.</span></p>

    <p class="duz-yaz1" xml:lang="tr"><span class="duz-yaz">Gözün kapalı da olsa Cizre’ye geldiğini anlarsın. Nasıl mı? Keskin mazot kokusuyla... Irak’la Habur sınır kapısından yapılan mazot ticareti yıllardır bu bölgeyi bir nebze olsun ayakta tutabilmiştir. Onun için İpek Yolu boyunca nerede dursan hep aynı özlem kulağına fısıldanır:</span></p>

    <p class="duz-yaz1" xml:lang="tr"><span class="duz-yaz">“Ah şu ambargo bir kalksa, Irak’la ticaret yeniden normale dönse!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">2001 yılı, haziran ayı ortası</span></p>

    <p class="duz-yaz1" xml:lang="tr"><span class="duz-yaz">Cizre’ye geldiğini başka nasıl anlarsın?</span></p>

    <p class="duz-yaz1" xml:lang="tr"><span class="duz-yaz">Polis kontrolüyle...</span></p>

    <p class="duz-yaz1" xml:lang="tr"><span class="duz-yaz">Çok sıkıdır. Çünkü PKK karşısında devlet, “şeytan üçgeni” diye nitelenen Şirnak-Cizre-Nusaybin yöresinde, özellikle 1990’lı yılların ilk yarısında bayağı zorlanmıştı. PKK’nın bitirilip devletin hâkimiyet kurması zaman almıştı. İş hâlâ sıkı tutuluyor. Anlaşılan bu defa hedef, PKK’nın bölgeye “siyasallaşma” yoluyla girmesini engellemek...</span></p>

    <p class="duz-yaz1" xml:lang="tr"><span class="duz-yaz">Cizre’de vakit geceyarısı.</span></p>

    <p class="duz-yaz1" xml:lang="tr"><span class="duz-yaz">Kadıoğlu Oteli’nde uykuya dalmak üzereyim. Tak tak kapı.</span></p>

    <p class="duz-yaz1" xml:lang="tr"><span class="duz-yaz">“Kim o?”</span></p>

    <p class="duz-yaz1" xml:lang="tr"><span class="duz-yaz">“Polis.”</span></p>

    <p class="duz-yaz1" xml:lang="tr"><span class="duz-yaz">“Ne polisi?..”</span></p>

    <p class="duz-yaz1" xml:lang="tr"><span class="duz-yaz">“Hasan Abi, iki sivil polis seni aşağıda bekliyor.”</span></p>

    <p class="duz-yaz1" xml:lang="tr"><span class="duz-yaz">Biraz uzun süren klasik sorular ve kimlik tespiti... Ertesi günkü Şirnak programına dönük ilgi...</span></p>

    <p class="duz-yaz1" xml:lang="tr"><span class="duz-yaz">Şirnak’a vuruyoruz, sabah erken.</span></p>

    <p class="duz-yaz1" xml:lang="tr"><span class="duz-yaz">Sol taraf Gabar Dağı, sağ taraf Cudi Dağı. Kasrik Boğazı’nın girişinde asker kontrolü. Sarı basın kartım komutana gidiyor. Sıcak, uyuşuk bir hava. Gölgeye sığınıp etrafa bakınıyorum. Sabah vakti kimsecikler yok. Kasrik Nokta Bakkaliyesi’nin önünde çıplak ayaklı, üstü başı dökülen sümüklü bir oğlan çocuğu meraklı gözlerle bizi seyrediyor.</span></p>

    <p class="duz-yaz1" xml:lang="tr"><span class="duz-yaz">Karakolun üstüne yazmış asker:</span></p>

    <p class="duz-yaz1" xml:lang="tr"><span class="duz-yaz">“Çevremize verdiğimiz güvenlikten dolayı gurur duyuyoruz.”</span></p>

    <p class="duz-yaz1" xml:lang="tr"><span class="duz-yaz">Komutan herhalde Fenerli. Tepenin üstüne beyaz taşlarla dizdirmiş, “Şampiyon Fenerbahçe” diye. Namık fotoğraf makinesine davranırken onbaşının sesi yükseliyor: “Fotoğraf çekmek yasak!” Dağlara yaslanmış Şirnak, püfür püfür. Güneşin yakıcılığını hissetmiyorum. Son kez iki yıl önce gelmiştim. Etraf daha derli toplu. Yollar yapılmış, düzelmiş. Anacaddede, Hilton Pastanesi! İnşaat faaliyeti yoğun...</span></p>

    <p class="duz-yaz1" xml:lang="tr"><span class="duz-yaz">Belediye Kahvesi’nde taburelere tüneyip heybetli Cudi Dağı’na karşı sabah kahvelerimizi höpürdetiyoruz.</span></p>

    <p class="duz-yaz1" xml:lang="tr"><span class="duz-yaz">Konumuz HADEP. Önce HADEP’e yönelik baskılardan şikâyetleri dinliyorum. “Bakın, parti merkezi şu aşağıda. Cesaretiniz varsa, gidin uğrayın bakalım” diyor eliyle işaret ederek, “Ben cesur bir adamım ki, sizinle burada oturmuş konuşuyorum.” Bu bölge artık hiçbir partinin HADEP’e alternatif olamayacağı kanısında. “Biz diyoruz ki, HADEP süpürgeyi aday gösterse, diğer partilerin adaylarını silip süpürür bundan sonra” diyor. HADEP’e verilen oyla PKK arasındaki bağı soruyorum. Yani PKK’yı tuttuğu için mi HADEP’e veriyordu oyunu? Yanıtı şöyle:</span></p>

    <p class="duz-yaz1" xml:lang="tr"><span class="duz-yaz">“İlle de böyle değil. İlle de PKK’ya sempati duyulduğu için oy verilmiyor HADEP’e... Ama sen, sırf müzik yaptı diye bir arkadaşımı gözaltına alır tutuklarsan, ben de tepkimi HADEP’e oy vererek gösteririm.”</span></p>

    <p class="duz-yaz1" xml:lang="tr"><span class="duz-yaz">Şirnak’taki üst düzeyde sivil bir devlet görevlisi de HADEP oylarını değerlendirirken tepki üzerinde duruyor:</span></p>

    <p class="duz-yaz1" xml:lang="tr"><span class="duz-yaz">“HADEP’in bu bölgede 18 nisan 1999 seçimlerinde almış olduğu yüksek oylar daha çok tepki oylarıdır. PKK’yı sevdiğinden değil, çektiği sıkıntı ve acılara, devlete tepki duyduğu için oyunu HADEP’e verdi insanlar... Köyü boşaltılmış. Evinden yurdundan olmuş. Çocuğunu dağda kaybetmiş. İş yok güç yok. Susuz, yolsuz, öğretmensiz... Sen de kalkmış ona hâlâ ‘Vatandaşsın!’ diyorsun. Olmuyor. O da ilk seçimde sandığa gidip devlete en ters partiye oyunu atıyor. PKK’dan hoşlanmasa bile tepkisini böyle gösteriyor.”</span></p>

    <p class="duz-yaz1" xml:lang="tr"><span class="duz-yaz">Örnek Diyarbakır.</span></p>

    <p class="duz-yaz1" xml:lang="tr"><span class="duz-yaz">Bu kentte HADEP oyların yüzde 67’sini aldı. Bunun ne kadarı tepki oyu? Ne kadarı PKK’dan dolayı verildi? Aş ve iş sorunu çözüm yoluna girmiş, kimliğiyle dili konusunda, vatandaşlık hakları konusunda pek o kadar derdi kalmamış bir Diyarbakır’da HADEP yine bu kadar yüksek oy alabilir miydi? Bu soruma, çok uzun yıllardır bölgede görev yapan Şirnak’taki yüksek devlet yetkilisinin yanıtı kesin “hayır” oldu. Devletle HADEP arasında yükselen güvensizlik duvarıyla ilgili bir sorumu ise aynı sivil yetkili şöyle yanıtladı:</span></p>

    <p class="duz-yaz1" xml:lang="tr"><span class="duz-yaz">“HADEP kendisiyle PKK arasında kalın bir çizgi çekmedikçe, PKK levhasını reddetmedikçe, geçmişteki PKK şiddetini kınamadıkça, bu güvensizlik duvarı olduğu yerde kalır.”</span></p>

    <p class="duz-yaz1" xml:lang="tr"><span class="duz-yaz">“HADEP bunu yapabilir mi?”</span></p>

    <p class="duz-yaz1" xml:lang="tr"><span class="duz-yaz">“Sanmam, PKK yaptırmaz.”</span></p>

    <p class="duz-yaz1" xml:lang="tr"><span class="duz-yaz">Silahlar sustu. Terör ve şiddetin sesi çok az duyuluyor. Huzur ve güven büyük ölçüde sağlandı Güneydoğu’da. Yaz ayları artık sessiz geçmeye başladı. Devletin verdiği bilgilere göre, 2001 haziran ayı itibariyle 400-500 civarında silahlı PKK’lı hâlâ dağlarda. 4 000-4 500 kadarı ise daha çok Kuzey Irak olmak üzere Irak ile İran’a çekilmiş durumda... Şimdi anlaşılan o ki, PKK’nın siyasallaşma çabaları devleti düşündürüyor, tedirgin ediyor. Ve HADEP bu çerçevede ele alınıyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Diyarbakır 2001:</span></p>

    <p class="ara-spotlar-son-sat-r" xml:lang="tr"><span class="bold-yaz">eskiye dönülür mü?..</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 15 haziran 2001</span></p>

    <p class="duz-yaz1" xml:lang="tr"><span class="duz-yaz">Hiç böyle ağzımda dağılan lahmacun yediğimi anımsamıyorum. İyi pizza gibi ince, kıtır kıtır. Acısı, her şeyi kıvamında... “Bak kardeş” diyor, “bu masanın etrafında beş kişi var. Hiçbirimiz HADEP’li değiliz. PKK’ya da pek sempatimiz yok. Yaşını başını almış, iş güç sahibi, hali vakti yerinde insanlarız. Ancak son seçimlerde hepimiz gidip oyumuzu HADEP’e verdik. Bu devletin bize, bölge insanına bakışı ve muamelesi değişmedikçe, bilesin, bu böyle devam eder gider.”</span></p>

    <p class="duz-yaz1" xml:lang="tr"><span class="duz-yaz">Beşi de Diyarbakırlı işadamı. Bazıları Bağdat’a, Kuzey Irak’a gidip iş yapıyorlar. Özellikle Kuzey Irak’taki Kürt yönetimiyle yakından ilgili oldukları, oradaki gelişmeleri çok iyi izledikleri anlaşılıyor. 1991’den beri Kuzey Irak’taki devletleşme süreciyle ekonomik gelişmeleri yakın takipte tuttukları görülüyor. Biri nedense, “Kemal Derviş oraya çoktan gelmiş” diyor, ekonomik durumun yıllar içinde iyileştiğini belirtmek için...</span></p>

    <p class="duz-yaz1" xml:lang="tr"><span class="duz-yaz">“Bak kardeş” diyor bir diğeri, “Gaffar Okkan’ı, suikasta kurban giden Diyarbakır Emniyet müdürünü halk neden sevdi, cenazesinde yollara döküldü biliyor musun? Çünkü Gaffar Okkan, bir emniyet amiri Türkiye’nin batısında halka nasıl davranıyorsa, Diyarbakır’da da böyle yapmaya başladı. Yani insan gibi muamele... Önce bu olacak: insan yerine konmak... Öncelik bu. Aştı, işti, kimlikti sonraki iş...”</span></p>

    <p class="duz-yaz1" xml:lang="tr"><span class="duz-yaz">HADEP’li Kızıltepe Belediye başkanı Cihan Sincar’ın Cumhurbaşkanı Sezer hakkında söylediklerini anımsıyorum. Sezer’e duyulan sempatinin izlerini taşıyan bu sözleri masadakilere naklediyorum. Şöyle demişti:</span></p>

    <p class="duz-yaz1" xml:lang="tr"><span class="duz-yaz">“Sayın cumhurbaşkanı beğendiğimiz biri. Bir hukuk adamı olması, hukuk devletinden, evrensel insan haklarından sık sık söz etmesi bizi umutlandırıyor. HADEP’li belediye başkanları olarak kendisini karşılamaya gitttik Mardin Havaalanı’na. Kendisiyle görüşmek istediğimizi söyledik. Güldü, yüzü aydınlandı. Umutlandık. Sonra görüşemedik. Halkın yüzde 80 oyuyla seçilmiş bir belediye başkanıyım. Diğer başkanlar da öyle. Sayın cumhurbaşkanı bize beş on dakika ayırabilseydi keşke... Bu arada konuşmalarında bölge halkına yönelik birkaç mesaj da verebilseydi keşke... Mutlu olurduk.”</span></p>

    <p class="duz-yaz1" xml:lang="tr"><span class="duz-yaz">Kebap masasındaki dostlara dikkat ediyorum, bu görüşe katılıyor hepsi. Cumhurbaşkanı Sezer’le ilgili sempatilerini belli ediyorlar. Cumhurbaşkanı Demirel’in “Kürt realitesi” dediğini, HADEP’li belediye başkanlarını seçim sonrası Çankaya Köşkü’nde kabul ettiğini anımsatıyorum masaya. “Demirel başka” diyor biri, Demirel’in bölge insanı açısından inandırıcılığını sorguluyor. Buna karşılık Erdal İnönü’yü İsmet Paşa’nın oğlu olmasına rağmen ayrı bir yere koyuyor. Bölge insanına önyargısız baktığını, Güneydoğu’ya iyi niyetle yaklaştığını, geçenlerde kitap imzası için Diyarbakır’a geldiğinde ilgi gördüğünü anlatıyor.</span></p>

    <p class="duz-yaz1" xml:lang="tr"><span class="duz-yaz">Niye bunları naklediyorum?</span></p>

    <p class="duz-yaz1" xml:lang="tr"><span class="duz-yaz">Güneydoğu’da dört beş gündür dolaşıyorum. Bir konu hiç değişmiyor: adam yerine konmak...</span></p>

    <p class="duz-yaz1" xml:lang="tr"><span class="duz-yaz">Bölge insanı, devletin kendisine bakışının, zihniyetinin gerçekten değiştiğini görmek istiyor. Polisinden, jandarmasından insan gibi muamele bekliyor. Evet, aş ve iş... Dil ve kimlik... Doktor, ebe, öğretmen... Yol ve su... Elbette bunlar olmalı. Ama nereye gitsem hep aynı özlemi duydum:</span></p>

    <p class="duz-yaz1" xml:lang="tr"><span class="duz-yaz">İnsan gibi muamele...</span></p>

    <p class="duz-yaz1" xml:lang="tr"><span class="duz-yaz">Güneydoğu’da artık yeni bir dönemin açıldığı kesin. Onun için buralarda gezerken şu iki soru hiç aklımdan çıkmadı:</span></p>

    <p class="duz-yaz1" xml:lang="tr"><span class="duz-yaz">Eskiye dönülür mü?</span></p>

    <p class="duz-yaz1" xml:lang="tr"><span class="duz-yaz">Dağda silahlar yeniden patlar mı?</span></p>

    <p class="duz-yaz1" xml:lang="tr"><span class="duz-yaz">Üst düzeyde bir komutan şöyle dedi:</span></p>

    <p class="duz-yaz1" xml:lang="tr"><span class="duz-yaz">“İçeride 400-500 terörist kaldı. Dağda küçük gruplar halinde dolaşıyorlar. Eylemlilik içinde değiller. Eylem koyamıyorlar. Koyarlarsa imha edileceklerini biliyorlar. PKK bundan sonra artık çeteleşir. Vurkaç yapabilir. İntihar eylemleri koyabilir. Fakat terör örgütü artık eski günlere dönemez.”</span></p>

    <p class="duz-yaz1" xml:lang="tr"><span class="duz-yaz">HADEP’li yerel bir yöneticinin sözleri:</span></p>

    <p class="duz-yaz1" xml:lang="tr"><span class="duz-yaz">“Silahlar iki yıldır neredeyse sustu. Bir rahatlama, bir gevşeme var. Güvenlik görevlilerinde de hissediliyor bu. Gözaltına alındığın zaman da bunun izlerini görüyorsun. Halkla devlet arasında bir yakınlaşma da yok değil. Ama yine sabırsızlık seziliyor halkta... Devlet bir şeyler yapmalı...”</span></p>

    <p class="duz-yaz1" xml:lang="tr"><span class="duz-yaz">Yine kafamdaki o soru:</span></p>

    <p class="duz-yaz1" xml:lang="tr"><span class="duz-yaz">Eski günlere dönülür mü?</span></p>

    <p class="duz-yaz1" xml:lang="tr"><span class="duz-yaz">“Dönülür” diyene rastlanıyor. Ben bu görüşte değilim. Aklı başında herkes, silahların susmasıyla ufak ufak uç vermeye başlamış olan güven ve huzur ortamının derinleşmesinden yana. Bölgede büyük çoğunluk artık şiddet ve terörün çıkmaz sokak olduğunu biliyor. Ayrıca devletin gücünün de farkında... Onun için tüm yetersizliğine rağmen güven ve huzur ortamının mutlaka korunması lazım. Bunun ortak bir dilek olduğu söylenebilir. Bu ortamı torpillemek, eskiye dönüşü sağlamak için her türlü provokasyona hazır çevrelere fırsat vermemek lazım.</span></p>

    <p class="duz-yaz1" xml:lang="tr"><span class="duz-yaz">Yani barışla terörün arasına yüksek, kalın bir duvar örmek... Kulağa hoş geliyor. Kolay iş değil. Lafta kolay, pratikte güç. İncelikleri var. Çok boyutlu bir iş sayılır. Niye aklıma geldi? HADEP’li Diyarbakır Büyükşehir Belediye başkanı Feridun Çelik geçenlerde gözaltına alınıp çıktıktan sonra şöyle dedi:</span></p>

    <p class="duz-yaz1" xml:lang="tr"><span class="duz-yaz">“Gözlerim bağlı halde sorgulanırken birisi, ‘Ben kaç arkadaşımı şehit verdim biliyor musun? Avrupa demokrasisi bu ülkeye hiçbir zaman gelmeyecek’ dedi.”</span></p>

    <p class="duz-yaz1" xml:lang="tr"><span class="duz-yaz">Bu cümlenin altını çizdim: “Ben kaç arkadaşımı şehit verdim biliyor musun?” Bu cümle benim kulağıma da Güneydoğu gezilerimde ne kadar çok çalınmıştır. Kelle koltukta vatan görevi yapan birçok asker ve polisin, benim demokrasi ve insan haklarıyla ilgili bazı eleştirel yazılarıma bu cümleyle karşılık verdiklerini hep hatırlarım. Bunların içinde “insan hakları”nın sözünü dahi duymak istemediklerini yüzüme karşı tepkiyle söyleyenlere rastlamışımdır. Kimi, söylediğine kesin olarak inanıyordu. Kimi de öyle değildi. Aslında demokrasiye inanıyordu. Avrupa’ya bir itirazı yoktu. Ancak yaşadığı sıcak ortamın etkisiyle, şehit olan, gazi olan silah arkadaşlarının hatıraları ve tanık olduğu acıların yol açtığı öfkeyle, “Bana insan haklarından söz etme!” diyordu.</span></p>

    <p class="duz-yaz1" xml:lang="tr"><span class="duz-yaz">Bu tepkiyi, “Ben kaç arkadaşımı şehit verdim biliyor musun?” sözünün altında yatan bıçak gibi keskin duyarlığı herkes çok iyi anlamak zorunda. Yalnız anlamak değil, aynı zamanda hesaba katmak zorunda... Bunu anlamadan, hesaba katmadan Güneydoğu’da kalıcı barışın kurulması güçtür. Çünkü bu duyarlık, Türk kamuoyunun büyük çoğunluğu tarafından hissedilmekte, paylaşılmaktadır. Eğer bu gerçek yeterince anlaşılamadan, algılanamadan siyaset yapılmaya kalkışılırsa, bir gün gelir her şey iskambilden evler gibi yıkılıverir.</span></p>

    <p class="duz-yaz1" xml:lang="tr"><span class="duz-yaz">Bunu özellikle HADEP’in, HADEP’lilerin, PKK ve sempatizanlarının görmesi gerekir. PKK bir suç örgütü! Yenilmiş olması, silah bırakıyor olması, bu gerçeği değiştirmez. Türkiye’nin toprak bütünlüğüne ve siyasal birliğine karşı silah çekmiştir. Şiddete, teröre başvurup bunca yıl 30 bin kişinin ölümüne yol açmıştır. Demokrasilerde suçtur bu. Suçun hesabı verilir.</span></p>

    <p class="duz-yaz1" xml:lang="tr"><span class="duz-yaz">Ayrılıkçılık, bir ülkenin bütünlüğünü ve siyasal birliğini bozmaya yönelik ayrılıkçı eylemler demokrasilerde suçtur. Durmuş oturmuş, kendine güveni gelmiş, “yakın ve açık tehlike” altında olmayan, yani şiddete, teröre sahne olmayan bazı demokrasilerde bunun tek tük istisnaları vardır. Ama ayrılıkçılığın suç niteliği, Avrupa hukukunda da sabittir. Bazı demokrasilerde ayrılıkçılık, şiddeti teşvik etmese dahi, yalnız fikir olarak savunulsa bile suçtur.</span></p>

    <p class="duz-yaz1" xml:lang="tr"><span class="duz-yaz">Şimdi eğer 1984’ten beri hiçbir şey olmamışçasına, PKK’nın siyasallaştırılması diye yola çıkanlar varsa, –ki var– onların takkeyi önlerine koyup her şeyi inceden inceye düşünmelerinde yarar var. Bir demokraside, bir hukuk devletinde suç örgütüyle ilişki, işbirliği kabul edilemez.</span></p>

    <p class="duz-yaz1" xml:lang="tr"><span class="duz-yaz">İspanya’dan örnekler:</span></p>

    <p class="duz-yaz1" xml:lang="tr"><span class="duz-yaz">ETA, ayrılıkçı bir örgüt. İspanya’daki Bask bölgesinin bağımsızlığı için şiddet ve teröre başvuruyor. Yerel parlamento üyesi dokuz milletvekili, ETA bayrağının asılı olduğu bir toplantıya katıldıkları için yargılandılar, bir bölümü de mahkûm oldu. Herri Batasuna, bir parti. ETA’nın siyasal kolu. Bu partinin yirmi üç yöneticisi, seçim kampanyası sırasında yayın olanaklarını ETA’yı desteklemek için kullandıkları, yani bir terör örgütüyle işbirliğine girdikleri gerekçesiyle 7’şer yıl hapis cezasına mahkûm edildiler. (1968’den itibaren İspanya’da 800 kişinin ölümüne yol açan ETA’nın siyasî kolu olan Batasuna partisi 2002 yılı ağustos ayında mahkeme tarafından üç yıllığına kapatıldıktan sonra İspanyol Parlamentosu’nca da yasadışı ilan edildi.)</span></p>

    <p class="duz-yaz1" xml:lang="tr"><span class="duz-yaz">Yeni dönemde devlete, siyaset kurumuna yeni politika üretmek düşüyor. Bunun için vakit geçirmeden kolları sıvamak lazım. Bunun gibi HADEP’lilere, Kürt aydınlarına düşen de, en başta Türk kamuoyunun demin vurguladığım duyarlığını iyi anlamak ve hesaba katmaktır. Diyarbakır Büyükşehir Belediye Başkanı Feridun Çelik’in yakın çevresinden biriyle konuşurken şöyle demişti:</span></p>

    <p class="duz-yaz1" xml:lang="tr"><span class="duz-yaz">“Hiçbir şey yaşanmamışçasına yeni bir başlangıç yapmak...”</span></p>

    <p class="duz-yaz1" xml:lang="tr"><span class="duz-yaz">İyi güzel. Ama unutulmasın: yeni bir başlangıcın yolu, Türk kamuoyundaki bazı duyarlıkları anlamaktan ve hesaba katmaktan da geçiyor.</span></p>

    <p class="duz-yaz1" xml:lang="tr"><span class="duz-yaz">Düşünmek lazım:</span></p>

    <p class="duz-yaz1" xml:lang="tr"><span class="duz-yaz">Kapatmak çare mi?</span></p>

    <p class="duz-yaz1" xml:lang="tr"><span class="duz-yaz">Geçmişte HEP kapatıldı, DEP kuruldu. Sonra DEP kapatıldı, bu sefer HADEP kuruldu. 1999 seçimlerinde HADEP bütün Türkiye’de toplam 1,5 milyon oy aldı. Yüzde 4,75 oyla yüzde 10 barajının altında kaldığı için Parlamento’ya milletvekili sokamadı. HADEP, 2002 yılı 3 kasımındaki genel seçimlerde de barajı aşamadı. Son anda kapatılma korkusuyla seçimlere DEHAP tabelasıyla girdi ve yüzde 5,8 oy aldı. Güneydoğu’da on dört ilde ezici farkla birinci parti olarak çıktı. Ama barajı aşamadığı için hiç milletvekili çıkaramadı. Bu illerde toplam 600 bin oyu boşa gitmiş oldu. Bunun yerine AKP 35, CHP 15, bağımsızlar 6 milletvekili çıkardı bu on dört ilde. Bir başka deyişle, baraj yüzünden 600 bin oy Parlamento’da temsil edilmemiş oldu. Şanlıurfa, Diyarbakır, Mardin, Batman, Şirnak, Siirt, Bitlis, Hakkâri, Van, Muş, Ağrı, Iğdır, Kars, Tunceli... Bu illerde DEHAP, barajı geçebilse, neredeyse milletvekilliklerinin tümünü silip süpürecekti. Bu illerde yaşayan Kürt kökenli Türkiye Cumhuriyeti vatandaşlarının büyük çoğunluğunun birlikte yaşama duygusu, aidiyet duygusu bir kez daha zedelenmiş oldu. İster istemez devlete, sisteme biraz daha yabancılaştılar. TBMM’de görmek istediklerini görememiş olmaktan dolayı içlerinde mutlaka yeni bir burukluk oluştu. “Birlik ve bütünlük” açısından Türkiye Cumhuriyeti herhalde kötü bir sınav verdi. Kürtlerin büyük çoğunluğunda görülen Türkiye’ye gönüllü bağlılık duygusu yara aldı.</span></p>

    <p class="duz-yaz1" xml:lang="tr"><span class="duz-yaz">Oysa çare, kapıyı daha çok entegrasyona, bütünleşmeye açmak.</span></p>

    <p class="duz-yaz1" xml:lang="tr"><span class="duz-yaz">Tersini yapmak, yani dışlamak ise ayrılıkçılığın değirmenine su taşımak ve milliyetçiliği körüklemek anlamını taşıyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 2001 yılı haziran ayı</span></p>

    <p class="duz-yaz1" xml:lang="tr"><span class="duz-yaz">Devlet, hiç kuşku yok ki, HADEP’i PKK’nın legal uzantısı olarak görüyor.</span></p>

    <p class="duz-yaz1" xml:lang="tr"><span class="duz-yaz">Ama aynı zamanda HADEP Güneydoğu’da rakipsiz.</span></p>

    <p class="duz-yaz1" xml:lang="tr"><span class="duz-yaz">Tek kale oynuyor.</span></p>

    <p class="duz-yaz1" xml:lang="tr"><span class="duz-yaz">Bölgedeki sivil-asker devlet yetkililerinin değerlendirmesi de böyle. Kürt kökenli vatandaşlarımız en çok bu partiye rağbet ediyor. Şimdi bu parti kapatılacak mı? Demokrasilerde parti kapatılır. Şiddete bulaşmışsa, şiddeti savunuyorsa, ırkçılık ve savaş kışkırtıcılığı yapıyorsa, devlet düzenini dinî temellere oturtmak istiyorsa, parti de kapatılabilir. Hatta bazı demokrasilerde bazı koşullarda, ayrılıkçılık davasını şiddeti dışlayarak savunsa bile yine parti kapatılabilir.</span></p>

    <p class="duz-yaz1" xml:lang="tr"><span class="duz-yaz">Avrupa İnsan Hakları Mahkemesi’nde demokrasilerde siyasal partilerin kapatılmasıyla ilgili olarak alınmış kararlar var. Bunlardan ilki, Almanya’da 1950’li yıllarda kapatılmış olan Komünist Partisi hakkında. Bu parti kapatıldıktan sonra mahkemeye “demokrasiye aykırılık” gerekçesiyle başvurmuş ama reddedilmiş.</span></p>

    <p class="duz-yaz1" xml:lang="tr"><span class="duz-yaz">Mahkeme özetle demiş ki:</span></p>

    <p class="duz-yaz1" xml:lang="tr"><span class="duz-yaz">“Sizin Komünist Partisi olarak hedefiniz şiddet kullanarak, ihtilal yoluyla rejimi değiştirmek ve yerine demokratik olmayan bir dikta düzeni kurmaktır. Oysa, Avrupa İnsan Hakları Sözleşmesi’ne göre demokrasinin kendini koruma hakkı vardır.”</span></p>

    <p class="duz-yaz1" xml:lang="tr"><span class="duz-yaz">Avrupa İnsan Hakları Mahkemesi’nin Türkiye’yle ilgili üç kararı 1990’lı yıllara, yani komünizmin çöktüğü Soğuk Savaş sonrasına rastlıyor. Türkiye Birleşik Komünist Partisi, Sosyalist Parti ve Özgürlükçü Demokrasi Partisi’nin Türkiye’deki kapatılma kararlarını demokrasiye aykırı buldu. Buna karşılık Refah Partisi’nin Anayasa Mahkemesi’nce kapatılmış olmasını demokrasiye uygun gördü.</span></p>

    <p class="duz-yaz1" xml:lang="tr"><span class="duz-yaz">Şiddete bulaşmayan, şiddeti savunmayan partileri kapatmak yerine, suçlu olan parti üyelerini cezalandırmak daha doğru yol. Yine parti kapatmak yerine, sözgelimi bir dönem için o partinin seçime girmesini yasaklamak bir başka yol olabilir. Ya da çok ağır para cezaları öngörülebilir. Demokrasilerin kendilerini koruma hakkı elbette var. Ancak, bir demokrasi kendisine aykırı fikirlere de hayat hakkı tanıyan bir rejimdir. Gücü ve fazileti bundan, yani kendine duyduğu özgüvenden kaynaklanır.</span></p>

    <p class="duz-yaz1" xml:lang="tr"><span class="duz-yaz">1998 yılı başında Refah Partisi’nin kapatılmasına bu nedenlerle karşı çıktım. Ülkemizde “İslamcı partiler”le demokratik rejimin içinde kalarak mücadele edilebileceğine inanıyorum. Türkiye’nin artık bu mücadeleyi yürütebilecek kadar güçlü ve farklılaşmış bir ülke olduğunu düşünüyorum. “Din devleti” isteyenlere bu ülkenin geçit vermeyecek kadar geliştiği kanısındayım. İlle de yasakçılıktan medet umulmazsa, din adına politika yapan fanatikler zamanla çok daha küçük bir azınlık haline gelir. Çoğunluk ise oyunu kuralına göre oynamaya, demokratik rejimin çerçevesini kabullenmeye yönelir.</span></p>

    <p class="duz-yaz1" xml:lang="tr"><span class="duz-yaz">Ülkemizde çok parti kapatıldı. Siyasal tarihimizdeki “parti mezarlığı” yeterince büyük. Ama işin içinden yine de çıkılamadı. 12 Eylül askerî yönetiminin yasakları ve yasakçı zihniyeti, siyasal sahnemize uzun yıllardır damgasını vuran bölünmüşlük ve istikrarsızlığa yol açtı. İstikrar istiyorsak, siyaset meydanında özgürlüklerin alanını genişletmeliyiz.</span></p>

    <p class="duz-yaz1" xml:lang="tr"><span class="duz-yaz">HADEP’leri kapatmak da çare değil!</span></p>

    <p class="duz-yaz1" xml:lang="tr"><span class="duz-yaz">Kimlik, anadili, kültür gibi ince ayar konulara özen gösterirken, HADEP’leri kapatmak yerine onları demokrasi oyununun içine çekip, oyunun kurallarını benimsemelerini sağlarsak herhalde istikrar adına daha doğru davranmış oluruz. Etnik milliyetçilikti, ayrılıkçılıktı, bunlar siyaset sahnemizden hiç eksik olmayacak.</span></p>

    <p class="duz-yaz1" xml:lang="tr"><span class="duz-yaz">1990’lı yılların başlarında, Iraklı Kürt liderler Barzanî ile Talabanî’nin kurmaylarından, Bahram Salih’ten, Ahmed Bamernî’den Washington’da, Paris’te, Erbil’de birçok kez dinlemiştim.</span></p>

    <p class="duz-yaz1" xml:lang="tr"><span class="duz-yaz">Derlerdi ki:</span></p>

    <p class="duz-yaz1" xml:lang="tr"><span class="duz-yaz">“Ortadoğu’da gün gelecek İsrail-Filistin barışı gerçekleşecek. Bir gün Filistinliler de kendi bağımsız devletlerine kavuşunca, sıra Kürtlere gelecek. O zaman Filistinlilerden sonra uluslararası sahneye biz çıkacağız.”</span></p>

    <p class="duz-yaz1" xml:lang="tr"><span class="duz-yaz">Bu özlem sır değil. Her zaman olacak. Biliniyor: bağımsız Kürt devleti, bunun için ayrılıkçılık davası sona ermeyecek. Kürt milliyetçiliği, hem Kürtlerin kendi içinde canlı tutulmaya çalışılacak hem de değişik ülkelerin, özellikle petrolden, enerjiden kaynaklanan çıkarlarının bir gereği olarak bugüne kadar olduğu gibi gelecekte de kollanacak. Birçok oyun içinde oyunun parçası olarak göz önünde tutulacak.</span></p>

    <p class="duz-yaz1" xml:lang="tr"><span class="duz-yaz">Dıştaki, örneğin Avrupa’daki “Kürt partisi” “ayrılıkçılık” diyecek. İçteki, yani Türkiye’deki parti demeyecek, şiddeti reddedecek. Ama aynı zamanda “bir silahlı güç” İran’da, Irak’ta, dağlarda “yedekte” tutulabilecek. Ayrıca hem ayrılıkçılığı, hem şiddeti ve PKK’lı geçmişi içtenlikle reddeden, Türkiye’nin üniter devlet yapısını ve tek bayrağını kabul eden, ancak Kürt kökenli Türk vatandaşlarının kimlikleriyle, kültürleriyle ilgili haklarını da kararlılıkla savunan yeni bir parti de sahneye çıkabilir. Ve bütün bunlar PKK tabelası yok olduktan sonra da siyaset sahnemizde yaşanabilir.</span></p>

    <p class="duz-yaz1" xml:lang="tr"><span class="duz-yaz">Bu durumda Türkiye ne yapacak?</span></p>

    <p class="duz-yaz1" xml:lang="tr"><span class="duz-yaz">Oyun planı ne olacak?</span></p>

    <p class="duz-yaz1" xml:lang="tr"><span class="duz-yaz">Türkiye’nin ayrılıkçılığa davetiye çıkarması hiç kuşkusuz söz konusu olamaz. Fakat incelik gerektiren yeni politikaların üretilmesi, benimsenmesi gerekir. Bütün partiler aynı kaba konmaz, çare ille de yasakçılıkta aranmaz, bazı partiler legal siyasetin içine çekilirse, ayrılıkçılık Türkiye’de etkisizleşir. Kürt milliyetçiliği makul sınırlar içinde tutulur. Bunun için Türk kökenli Kürt vatandaşlarının Türkiye Büyük Millet Meclisi’nde serbestçe temsil edilmeleri, kültürleriyle, kimlikleriyle ilgili sorunsuz yaşamaları şarttır.</span></p>

    <p class="duz-yaz1" xml:lang="tr"><span class="duz-yaz">Barış ve istikrarın, güven ve huzurun yolu bu.</span></p>

    <p class="duz-yaz1" xml:lang="tr"><span class="duz-yaz">Bu da, özgürlüklerin alanını daraltmaktan değil, genişletmekten geçiyor.</span></p>

    <p class="duz-yaz1" xml:lang="tr"><span class="duz-yaz">Geniş ufuklu düşünmekten geçiyor, düşünme korkusundan değil.</span></p>

    <p class="duz-yaz1" xml:lang="tr"><span class="duz-yaz">Demokrasiden geçiyor, demokrasi korkusundan değil.</span></p>

    <p class="duz-yaz1" xml:lang="tr"><span class="duz-yaz">Evet, eskiye dönmek istemiyorsak, başka çare yok.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Türkiye birlikte</span></p>

    <p class="ara-spotlar-son-sat-r" xml:lang="tr"><span class="bold-yaz">şarkı söylemek istiyor!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 24 eylül 2002</span></p>

    <p class="duz-yaz1" xml:lang="tr"><span class="duz-yaz">Açıkhava Tiyatrosu’nda beş bin kişi efsunlaşmış bir halde sahneyle bütünleşmişti. Sahnedeki küçücük kadının altına imzasını attığı devasa girişimin mutluluğunu yaşıyordu. Önce, Feriköy Vartanans Ermeni Kilisesi’nin Kirkor Hallaçyan yönetimindeki kalabalık korosu, ardından Los Paşaros adlı Yahudi Sefarad müzik topluluğunun İbranîce ilahînin ardından söyledikleri buram buram İstanbul kokan Ladino (XV. yüzyıl İspanyolcası) dilinden şarkıları, ana-baba-oğuldan oluşan Rum üçlünün Ege türküleri ve Rumca ezgileri eşliğinde sirtakisi... Sezen Aksu’nun “Sarı Gelin”i Ermenice söylemesi ve Ermeni kilise korosuna doyulmaz müzik tadıyla Türkçe söyletmesi. Enderun topluluğuyla birlikte büyük katılımla söylenen “Allahümme salli alâ, seyyidina Muhammed’ diye başlayan “Salatı Ümmiye”... Türkiye, tarihiyle birlikte şarkı diliyle birleşmişti. Sezen Aksu’nun başlangıçta söylediği o basit ve özü itibariyle son derece iddialı duruma denk düşüyordu her şey: “Amacımız birlikte şarkı söylemek...” Ancak, görkemli Efes ve Aspendos’un ardından imparatorluklar başkenti, Türkiye’nin gözbebeği İstanbul’da gerçekleştiği için görkemli gösterinin en duygulu anı, Diyarbakır Büyükşehir Belediyesi’nin Çocuk Korusu sahneye çıktığı anda yaşandı. Amfiteatr biçimindeki sıraları ve merdivenleri dolduran binlerce kişi sözleşmiş gibi ayağa kalkmış, yerel giysiler içindeki çocukları selamlıyorlardı, kimisinin gözleri buğulu... İstanbul, adeta, başını çektiği tüm Türkiye adına ülkemizin Kürt vatandaşlarına “Siz bize aitsiniz” mesajını iletiyordu, “Ne kadar mağdur ve mazlum olduğunuzu biliyoruz. Sizi seviyoruz, siz bize aitsiniz.”</span></p>

    <p class="duz-yaz1" xml:lang="tr"><span class="duz-yaz">Cengiz Çandar’dan...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 26 eylül 2002</span></p>

    <p class="duz-yaz1" xml:lang="tr"><span class="duz-yaz">“Kürsüye kara yağız genç bir adam çıktı. Kılığı kıyafeti ve konuşmasıyla usul adap bildiği anlaşılıyordu. ‘Ben TÜSİAD’a Diyarbakır’dan üye olan Güneydoğu Anadolu’lu bir işadamıyım’ diye başladı konuşmasına. Şöyle devam etti: ‘Diyarbakır’dan İstanbul’a gelmeden önceki akşam belki ben de toplantıda bir konuşma yaparım diyerek evde bir şeyler karalıyordum. On dört yaşındaki ikiz kızlarımdan biri yanıma geldi. ‘Baba ne yapıyorsun?’ diye sordu. ‘İstanbul’a gideceğim, oradaki işadamlarına buraları anlatacağım’ diye cevap verince, ‘Baba’ dedi, ‘Onlara de ki, Türkiye bir güvercin. Güneydoğu Anadolu ise güvercinin bir kanadı. Güvercinin bu kanadı kırıldı. Kırık kanat iyileşmeden güvercin uçabilir mi? Bunu sor onlara...’ Konuşma bittiğinde benim gözlerimden yaşlar dökülüyordu.”</span></p>

    <p class="duz-yaz1" xml:lang="tr"><span class="duz-yaz">Güngör Uras’tan...</span></p>
  </div>
</body>
</html>