<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>gulhac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_17">10. Bölüm<br class="chapter"/>
Yer Evresi</h2>
<p class="normal">690) Yer Evresi’nin Küreleri, maddenin en yoğun dört durumunda bulunurlar: Somut Düşünceler Bölgesi, Arzu Âlemi, Eter Bölgesi ve Kimyasal Bölge (Şekil 8) En yoğun Küre ( D Küresi) bizim şimdiki Dünyâmızdır. </p>
	<p class="normal">691) “En yoğun âlemler”den ya da “maddenin en yoğun halleri”nden bahsettiğimizde bu ifadelerin göreceli kavramlar olduğu unutulmamalıdır. Aksi takdirde Mutlak’ı sınırlamış olurduk, ki bu da mantığa aykırıdır. ‘Daha yoğun’ ve ‘daha ince’ kavramları, ‘yukarı’ ve ‘aşağı’ gibi, doğu ve batı gibi, bizim şimdiki durumumuz veya konumumuz itibariyle göreceli olarak kullanılabilecek kavramlardır. Bizim yaşam dalgamızın temas ettiği âlemlerden daha yüksek ve daha ince âlemler olduğu gibi, başka sınıf varlıkların evrim alanı olarak işlev gören ve bizimkinden daha yoğun madde hallerine sahip olan âlemler de vardır. Ayrıca bu yoğun âlemlerin uzayda başka bir yerde bulunduğunu da sanmamalıyız. Nasıl yüksek âlemler bizim âlemimizi kapsıyorlarsa bu âlemler de, bizim âlemlerimiz tarafından kapsanmaktadır. Bizim katı ve yoğun duvarlarımız, nasıl Arzu Bedendeki bir insanın geçişine engel değilse, aynı şekilde Yer’in ve gördüğümüz nesnelerin hayali katılığı, yoğun bir bedenin onların içinden geçişine de engel değildir. Ayrıca katılık, alüminyum örneğinde olduğu gibi yoğunlukla da eş anlamlı değildir. Alüminyum, bir sıvı olan civadan daha az yoğundur. Yine de civa, yoğunluğuna rağmen buharlaşır ve pek çok katı maddenin içine sızar.</p>
	<p class="normal">692) Şu anda dördüncü evrede bulunduğumuzdan, dört elemente sahibiz. Satürn Evresi’nde yalnızca bir tek ateş elementi vardı. Yani sıcaklık veya yeni başlayan ateşin ısısı vardı. İkinci Evre olan Güneş Evresi’nde ise iki element bulunmaktaydı: Ateş ve Hava. Üçüncü Evre olan Ay Evresi’nde de üç element bulunuyordu ve belirttiğimizi iki elemente su elementi de katılmıştı. Dördüncü Evre olan Yer Evresi’nde de dördüncü element olan toprak, diğer elementlere eklendi. Böylece gördüğümüz gibi varolan elementlere her evrede yeni bir element eklenmektedir.</p>
	<p class="normal">693) Jüpiter Evresi’nde konuşma ile birleşecek bir ruhsal doğa elementi eklenecektir. Böylece kelimeler, günümüzde sık sık olduğu gibi yanlış anlamayla değil tam bir anlamayla anlaşılacaktır. Örneğin birisi “ev” dediğinde bir kulübeyi kastediyor olabilir, buna karşın onu dinleyen kişi de evden büyük bir apartmanı anlıyor olabilir.</p>
	<p class="normal">694) Yukarıda belirtilen dört elementin çevresine, Şekil 10’da gösterilmiş olan farklı sınıflar, bu sınıflardan sorumlu olan Hiyerarşiler tarafından getirildi. Hatırlayalım ki, Ay Evresi’nde bu sınıflar üç krallığı oluşturuyorlardı: Hayvan krallığı, Hayvan-bitki krallığı ve bitki-maden krallığı. Ancak burada, yani yeryüzündeki koşullarda, büyük yarı-sınıflar oluşamaz ve de sınıflar, birbirlerinden belirgin şekilde farklı dört krallık olmak zorundadır. Bu kristalleşmiş varoluş aşamasında onların aralarındaki çizgiler, önceden birinin diğerinin içine dereceli olarak geçtiği durumdan daha kesin bir şekilde çizilmiş olmalıdır. Bu yüzden on sınıftan birkaçı, yarım adım ileri gitmiş; diğerleri de yarım adım geri kalmıştır. </p>
	<p class="normal">695) Maden-bitkilerin birkaçı tamamen bitki krallığına geçtiler ve yeşillikleri oluşturdular. Diğerleri ise aşağıya indiler ve içinde bitkilerin büyüdüğü saf madensel toprak haline geldiler. Bitki-hayvanlardan bazıları önceden hayvan krallığına girecek kadar gelişti. Bu türler halen renksiz bitki kanı taşımaktalar. Hatta denizyıldızı gibi türler, bitkilerin taç yaprakları gibi beş kolludur. </p>
	<p class="normal">696) Arzu bedenleri (<span class="ideitalik">Sınıf 1’de olduğu gibi</span>) iki parçaya bölünebilen Sınıf 2’nin tamamı da insan araçları edinmeye uygundular ve böylece insan grubuna geçtiler.</p>
	<p class="normal">697) Şunun bilincinde olmalıyız ki, yukarıdaki paragraflarda Form’un içinde oturan yaşamdan değil, Form’dan bahsettik. Enstrüman, içerisinde oturacak yaşama uymasına göre derecelendirilir. Araçlarında, yukarıda anlattığımız bölünmenin gerçekleştirilebilmiş olduğu Sınıf 2, insan krallığına yükseldi. Ancak bu sınıfın içinde oturacak rûh ona, zamansal olarak Sınıf 1’den daha sonra verildi. Bu yüzden onlar şu anda Sınıf 1 kadar gelişmiş değillerdir ve insanlığın daha az gelişmiş ırklarını oluşturmaktadırlar.</p>
	<p class="normal">698) Arzu bedenleri bölünemeyenler ise Sınıf 3a ve Sınıf 3b gibi aynı grup içerisinde yeraldılar. Onlar, günümüzdeki anthropoidlerdir (<span class="ideitalik">form olarak insana benzeyen maymunlar</span>). Bunlar, daha önce belirtilmiş olan beşinci devrin ortasındaki kritik noktadan önce belli bir gelişme derecesine erişirlerse hâlâ bizim evrimimize yetişebilirler. Bu zaman içerisinde bizi yakalayamazlarsa da bizim evrimimizle olan temaslarını kaybedeceklerdir. </p>
	<p class="normal">699) İnsanın üçüz bedenini, kendisinden yüce olan başkalarının yardımıyla yaptığı söylenmektedir. Fakat önceki Evrede hiçbir düzenleyici güç bulunmamaktaydı. Üçüz ruh, yâni Ego ayrıydı ve araçlarından farklı yerdeydi. İşte şimdi, beden ve ruhu birleştirme zamanı gelmişti. </p>
	<p class="normal">700) Arzu beden bölündüğünde yüksek olan kısım, alçaktaki kısım, yoğun beden ve yaşam beden üzerinde bir miktar hakimiyet kurdu. O, bir çeşit hayvan-ruhu oluşturdu. Bununla da ruh, zihin bağı yardımıyla birleşebildi. Arzu bedenin bölünmesi gerçekleşmediğinde ise araç, arzulara ve tutkulara kontrolsüz bırakıldı ve bu yüzden de içte oturan rûha araç olarak hizmet edemedi. Böylece o, kendisini dışarıdan yönlendiren bir grup ruhunun egemenliği altına konuldu. O, bir hayvan beden oldu ve bu tür, şimdi antropoid olarak yozlaştı.</p>
	<p class="normal">701) Arzu bedenin bölünmesi gerçekleştiğinde yoğun beden yavaş yavaş dikey bir hale geldi ve içinde, yatay omurga aracılığıyla grup-ruhunun hayvanı yönlendirdiği Arz aleminin yatay akımların etkisinden omurgasını çıkarmış oldu. Ego ancak bundan sonra Form’a girebildi, onun içinde çalışabildi ve kendini, dikey omurga aracılığıyla ifade edebildi. Ayrıca kendisini yoğun bedende uygun bir şekilde ifade edebilmek için dikey gırtlağı ve beyni yaptı. Yatay bir gırtlak da grup-ruhunun egemenliği altında bulunur. Sığırcık, kuzgun, papağan gibi bazı hayvanlar, dikey bir gırtlağa sahip olmaları sebebiyle çeşitli kelimeler çıkarabilmelerine rağmen, gırtlağı anlaşılır kelimeler çıkaracak şekilde kullanamazlar. Düşünceyi ifade etmek için kelimelerin kullanımı, insanın en yüksek ayrıcalığıdır ve ancak, insan gibi hüküm yürütebilen ve düşünen bir varlık tarafından yapılabilir. Eğer öğrenci bunu idrak ederse, bu hedefe götüren farklı adımları takip etmek onun için daha kolay olacaktır. </p>
	<p class="ortayazi"><span class="idebold">Yer Evresi’nin Satürn Devri</span></p>
	<p class="normal">702) Her Evre’de bu devir, yoğun bedenin tekrar inşa edilip daha da mükemmel bir hale getirildiği devredir. Yer Evresi’ndeki bu devirde insan, bir beyin oluşturma yeteneğine ve zihin tohumu için, daha sonra kendisine eklenecek bir araca sahip oldu. Bu ekleme işlemi, yoğun bedenin nihai yeniden inşasını oluşturdu ve insanı, böyle bir aracın en yüksek derecede kullanımına erişebilmeye yetenekli kıldı. </p>
	<p class="normal">703) Yoğun bedenin inşası için tarif edilemez Bilgelik kullanılmıştır; o mucizevi bir eserdir. Öğrenci şunu ne kadar anlasa azdır; bu enstrüman, bilgelik kazanmada ne kadar mucizevi bir araçtır; o insan için ne büyük bir nimettir ve insan, bu araç için ne kadar minnettarlık duysa azdır.</p>
	<p class="normal">704) Bu enstrümanın yapısının mükemmelliği ve zeki uyum yeteneğine ilişkin daha önce birkaç örnek verilmişti. Ancak öğrencinin zihnine bu büyük gerçeği daha derin kazımak için örnekler aracılığıyla bu bilgeliği daha ayrıntılı açıklamak ve aynı zamanda Ego’nun kandaki çalışmasını da göstermek yerinde olacaktır. </p>
	<p class="normal">705) Anlaşılmaz olsa da genel olarak bilinen bir şeydir ki, sindirimi desteklemek için mide sıvısı, yenen yiyecekler üzerinde faaliyet gösterir. Ancak tıp uzmanları dışında çok az insan, birçok farklı mide sıvısının varolduğunu ve bunların herbirinin, belli bir çeşit yiyeceğin sindirimi için uygun olduğunu bilir. Pavloff’un araştırmaları şüphe bırakmayacak şekilde göstermiştir ki, etlerin sindirimi için bir tür mide sıvısı; süt sindirimi için bir diğeri; asitli meyveler için de bir başka mide sıvısı vardır. Bu arada bu gerçek, yiyeceklerin birbiriyle her zaman uyum sağlamamalarının da sebebidir. Örneğin süt, nişastalı yiyecekler hariç diğer yiyeceklerin neredeyse tamamından farklı bir mide sıvısına ihtiyaç duyar ve tahıllar dışındaki yiyeceklerle kolayca sindirilmez. Burada mucizevi bir bilgelik açığa çıkar, çünkü bilinçaltında çalışan Ego, mideye giren yiyeceklerin her bir türü için farklı sıvıları seçme ve yiyeceklerin sindirimi için onları doğru kalite ve miktarda hazırlama kâbiliyetine sahiptir. Bu süreci daha da mucizevi kılansa mide sıvısının yiyecekten önce mideye boşaltılmasıdır. </p>
	<p class="normal">706) Biz, mide sıvılarını karıştırma işini bilinçli olarak yönetmeyiz. İnsanların büyük çoğunluğu bu metabolizmayı ya da herhangi bir kimya yasasını bilmez. Bu yüzden bizim yiyecekleri yediğimiz ve geri kalan işlemi sinir sistemimizdeki sinyallerin yönettiği varsayımı yeterli değildir.</p>
	<p class="normal">707) Bu sıvıların seçimi olgusu ispatlandığında bu sefer de bilimadamları sıkıntıyla şu soruları çözmeye çalışacaklardır: Nasıl oluyor da doğru mide sıvısı seçiliyor ve yiyecekten önce mideye boşaltılması sağlanıyor? Onlar, sinyalin sinir sistemi boyunca verildiğini düşünüyorlardı. Ancak ispatlanmıştır ki, uygun sıvı, sinir sistemi onu bloke etse de mideye dökülmektedir. </p>
	<p class="normal">708) En sonunda Starling ve Bayliss, parlak bir zekayla yaptıkları ciddi birtakım deneyler dizisi sonucu, yiyeceğin ölçülemeyecek kadar küçük parçacıklarının, yiyecek ağıza girer girmez kan tarafından alınıp derhal sindirim bezlerine ulaştırıldığı ve bunun da uygun mide sıvısı akışına sebep olduğunu ispatlamışlardır.</p>
	<p class="normal">709) Bu yine, olayın yalnızca fiziksel tarafıdır. Tüm harikulade bağlantıyı anlamak için okült ilme başvurmalıyız. Yalnızca okült ilim, sinyalin neden kanla taşındığını araştırır.</p>
	<p class="normal">710) Kan, yaşam bedenin en yüksek ifadelerinden biridir. Ego, kendi yoğun enstrümanına kan aracılığıyla kılavuzluk eder ve onu kontrolünde bulundurur. Bu yüzden kan, aynı zamanda sinir sistemi üzerinde etkin olma aracıdır. Zamanın bir kısmı boyunca sindirim gerçekleşirken, Ego kısmen de sinir sistemi üzerinde etkin olur. Fakat o, (<span class="ideitalik">özellikle de sindirim işleminin başında</span>) mide üzerinde doğrudan etkindir. Bilimsel deneylerde sinir sistemi bloke edildiğinde direkt kan yolu hâlâ açıktır ve Ego, gerekli bilgiyi bu yoldan alır.</p>
	<p class="normal">711) Ayrıca görülecektir ki Ego, kanı en büyük faaliyeti sürdürdüğü yere sürmektedir. Bir durum, ani düşünce ve eylem gerektirdiğinde kan hemen kafaya sürülmektedir. Ağır bir yemeğin sindirilmesi gerektiğinde ise kanın büyük bir kısmı kafayı terk eder ve sindirim organları etrafında birikir. Ego çalışmalarını, yararsız yiyeceklerden bedenin kurtarılması üzerinde yoğunlaştırır. Bu yüzden ağır bir yemekten sonra insan iyi düşünemez. Uykulu bir hale gelir, çünkü beyinden çok fazla kan çekilmiştir ve beyinde kalan kan, tam uyanık bilinç için gerekli fonksiyonları devam ettirmede yetersizdir. Ayrıca neredeyse tüm yaşam enerjisi (<span class="ideitalik">ki bu, dalak tarafından salgılanan Güneş Enerjisidir</span>) kandan alınır. Dalak, yemekten sonra bu enerjiyi, diğer zamankinden daha fazla salgılar.</p>
    <div class="calibre1" id="calibre_pb_47"/></body>
</html>