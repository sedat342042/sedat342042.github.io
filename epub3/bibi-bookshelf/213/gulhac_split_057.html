<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>gulhac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
	<p class="normal">1191) “Oğul” (<span class="ideitalik">Mesih</span>), Güneş Evresi’ndeki en yüksek inisiyedir. O Evre’nin sıradan insanlığı şimdi Yüce Meleklerdirler. </p>
	<p class="normal">1192) “Kutsal Rûh” (<span class="ideitalik">Yehova</span>), Ay Evresi’nin en yüksek inisiyesidir. O Evre’nin sıradan insanlığı şimdi Meleklerdir. </p>
	<p class="normal">1193) Bu şekil aynı zamanda bu farklı Varlık gruplarına ait araçların neler olduklarını gösterir. Ayrıca Şekil 8’le karşılaştırılarak onların, Şekil 14’de kare şeklinde gösterilmiş olan bedenlerinin ya da araçlarının, insan oldukları Evre’nin Küre’sine karşılık geldikleri görülecektir. Genel insanlık dikkate alındığında, bu daima böyledir. Zira herhangi bir yaşam dalgasının insan varlıkları olarak bireyselleştiği her Evre’nin sonunda bu varlıklar, üzerlerinde faal oldukları Kürelere karşılık gelen bedenlerini muhafaza ederler. </p>
	<p class="normal">1194) Öte yandan İnisiyeler ilerlemişlerdir ve daha yüksek araçlar geliştirmişler, böylelikle de yeni ve elde etmiş oldukları daha yüksek bir aracı kullanabilmeye başlar başlamaz daha aşağı aracı bırakmışlardır. Normalde bir Yüce Meleğin en düşük aracı arzu bedendir. Fakat Güneş Evresi’nin en yüksek İnisiye’si olan Mesih, en düşük araç olarak yaşam ruhunu kullanır ve Yaşam Ruhu Âleminde, tıpkı bizim Fizik Âlemde etkin olduğumuz gibi bilinçli olarak etkindir. Öğrenciden bu noktaya özellikle dikkat etmesi istenmektedir. Çünkü Yaşam Ruhu Âlemi, âlemlerin anlatıldığı bölümde açıklandığı gibi her şeyi kapsayan ilk Âlemdir. O, bizim Güneş sistemimiz sözkonusu olduğunda ayrımın bittiği ve birliğin gerçekleşmeye başladığı âlemdir. </p>
	<p class="normal">1195) Mesih’in, Yüce Melekler’in kullandığı arzu beden gibi düşük seviyeli bir aracı yaratma ve onun içinde etkin olma gücü vardır. <span class="ideitalik">Ancak O, daha aşağıya inemez.</span> Bunun ne anlama geldiğini şimdi görelim.</p>
	<p class="normal">1196) İsa, bizim insanlığımıza aittir. İnsan olan İsa, doğanın hafızasında incelenirse farklı koşullarda, farklı isimlerle, farklı bedenlenmelerde ve bu bakımdan diğer insan varlıklarına benzer olarak yaşam yaşam takip edilebilir. <span class="ideitalik">Fakat bu, Mesih için yapılamaz. O’nun durumunda sadece bir bedenlenme karşımıza çıkar</span>.</p>
	<p class="normal">1197) Bununla birlikte İsa’nın sıradan bir birey olduğu zannedilmemelidir. O, şimdiki insanlığımızın büyük çoğunluğundan üstün ve benzersiz saflıkta bir zihne sahip birisiydi. Birçok yaşam boyunca Kutsallık Yolu’nda yürümüş ve bir insan varlığına ihsan edilmiş en büyük onura layık olmuştu. </p>
	<p class="normal">1198) Annesi Bâkire Meryem de en yüksek insan saflığına sahip birisiydi ve bu yüzden de İsa’nın annesi olması için seçilmişti. Meryem’in babası yüksek bir İnisiye idi ve dölleme eylemini, herhangi bir kişisel arzu veya tutku olmaksızın dinsel ayin gibi yapabiliyordu.</p>
	<p class="normal">1199) Böylece Nâsıra’lı İsa olarak bildiğimiz güzel, temiz ve sevimli Rûh, temiz ve arzusuz bir bedende doğdu. Bu beden, Dünya’da yapılabilecek en iyi bedendi ve İsa’nın bu bedenlenmede görevi, ona dikkat etmek, ondan mümkün olan en yüksek randımanı almak ve onu, hizmet edeceği büyük amaç için hazırlamaktı. </p>
	<p class="normal">1200) Nâsıra’lı İsa, bazı okült eserlerde iddia edildiği gibi M.Ö. 105 yılında değil, yaklaşık olarak tarihi kayıtlardaki tarihte doğdu. Doğuda İsa adı yaygındır ve İsa adında bir İnisiye de M.Ö. 105’de yaşadı. Fakat o, Mısır İnisiyasyonu aldı ve bizim ilgilendiğimiz Nâsıra’lı İsa değildi. </p>
	<p class="normal">1201) Daha sonraları Christian Rosenkreuz adı altında doğmuş ve bugün de bedenli olan kişi, daha Nâsıra’lı İsa doğduğunda yüksek evrimli bir varlıktı. İlk elden araştırmaların tanıklığı gibi onun daha sonraki tanıklığı da, Nâsıra’lı İsa’nın doğumunun Hristiyan Çağı’nın başlangıcında ve yaklaşık olarak tarihte kaydedilmiş zamanda gerçekleştiğini göstermektedir.</p>
	<p class="normal">1202) İsa Esseniler tarafından yetiştirildi ve fizik bedenini kullanışının 30. yılında ruhsal gelişiminin çok yüksek bir seviyesine erişti. </p>
	<p class="normal">1203) Bu arada şunu da söyleyelim ki Esseniler, Filistin’de varolan ve Yeni Ahitte adı geçen Ferisilerin ve Saddukilerin yanında üçüncü mezhebi oluşturuyorlardı. Esseniler aşırı dindar bir tarikattılar ve maddeci Saddukilerden ve şan şöhret arayan ikiyüzlü Ferisilerden oldukça farklıydılar. Onlar, kendilerinden, çalışma ve dua yöntemlerinden bahsetmekten tamamen kaçınırlardı. Onlara ilişkin nerdeyse hiçbir şeyin bilinmemesi ve Yeni Ahit’te anılmamaları da bunu kanıtlar.</p>
	<p class="normal">1204) Ne kadar yüce olsa da hiçbir varlık, bir âlemin maddesinden yapılmış bir araca sahip olmadığı sürece o âlemde iş göremez. Bu, Evrenin bir Yasasıdır. (<span class="ideitalik">Şekil 8 ve 14’e bakınız</span>) Bu yüzden arzu beden, Güneş Evresi’nde insan aşamasına erişmiş olan ruhların en düşük aracıdır. </p>
	<p class="normal">1205) Mesih de (<span class="ideitalik">Christ</span>) bu ruhlardan biriydi ve bu yüzden Kendisine bir yaşam beden ve bir yoğun beden aracı yapamazdı. O, tıpkı kardeşleri olan Yüce Melekler’in Irk-ruhları olarak yaptıkları gibi insanlık üzerinde ancak bir arzu beden içinde çalışabilirdi. Yoğun insan bedenine giremedikleri için Yehova onlara, alınan nefes aracılığıyla giden bir yol açmıştı. Tüm Irk-dinleri, yasa dinleriydiler ve bu yasaya itaatsizlikte günah yaratıcılarıydılar. Onlar, en aşağı aracı insan ruhu olan Yehova’nın idaresi altındaydılar. Bu da O’nun, her şeyin ayrı olduğu ve bu yüzden de Egoizm’e yol açan Soyut Düşünce Âlemi ile ilişkili olmasına yolaçmaktaydı.</p>
	<p class="normal">1206) Bu da tam olarak Mesih’in müdahalesini gerekli zorunlu kılan sebepti. Yehova’nın egemenliği altında birlik imkânsızdır. Bu yüzden en aşağı araç olarak birleştirici yaşam ruhuna sahip olan Mesih, fizik insan bedenine girmeliydi. O, insanlar arasında insan olarak görünmeliydi ve bu bedende oturmalıydı. Zira O, insanları <span class="ideitalik">dışarıdan</span> nüfuzu altına alan Irk-dinini ancak <span class="ideitalik">içeriden</span> yenebilirdi. </p>
	<p class="normal">1207) Mesih, yoğun bir bedende doğamazdı, çünkü Yer Evresi’ndeki gibi bir evrimden geçmemişti. Bu yüzden ilk olarak O, bizimki gibi yoğun bir beden yapma yetisini edinmek zorundaydı. Ancak O, bu yetiye sahip olsaydı bile, böyle çok yüce bir varlık için doğum öncesi yaşamda, çocuklukta ve gençlikte fizik bedenin inşası ve onu olgunlaştırmak ve kullanmak için gerekli enerjiyi tüketmesi uygun olmazdı. Normalde O, Güneş Evresi’nde onları yapmayı öğrenmiş olduğu ve istenildiği veya gerekli olduğu takdirde onlar aracılığıyla işgörebilme yetisine sahip olduğu halde bizim insan ruhumuza, zihnimize ve arzu bedenimize karşılık gelen araçları kullanmadı. Bu yüzden Mesih, hep kendi araçlarını kullandı ve İsa’dan sadece yaşam bedeni ve yoğun bedeni aldı. İsa (<span class="ideitalik">Jesus</span>), 30 yaşına girdiğinde Mesih (<span class="ideitalik">Christ</span>) bu bedenlere girdi ve onları Golgotha’da Misyonunun zirvesine dek kullandı. Yoğun bedenin yıkılmasından sonra Mesih, Havarileri arasında yaşam bedende göründü. O, yaşam bedende belli bir süre işgördü. Yaşam beden aynı zamanda, O’nun tekrar görünmesinde kullanacağı araçtır, çünkü O, bir daha başka bir yoğun beden almayacaktır. </p>
	<p class="normal">1208) Tüm ezoterik eğitimlerin amacının, yaşam ruhunun inşa edilmesi ve yaşatılması için yaşam beden üzerinde çalışmak olduğunu söylememiz, daha sonra anlatacağımız bir konuya tecavüz etmek olur. İleride İnisiyasyon konusuna geldiğimizde bu konu hakkında daha fazlasını söylememiz mümkün olacaktır, ancak şimdi bu konuya ekleyeceğimiz bir şey yoktur. Ölüm sonrası varoluşa dair olayları anlattığımızda bu konuya da kısmen değinilmiştir. Öğrenciden burada, ezoterik konularla uğraşmaya başlamadan önce arzu bedenine önemli ölçüde hakim olması gerektiğini unutmaması istenmektedir. Ezoterik eğitimler ve önceki İnisiyasyonlar, yaşam beden üzerinde çalışmaya dayanmaktadır ve yaşam ruhunun inşası ile sonuçlanmaktadır. Mesih, İsa’nın bedenine girdiğinde İsa, yüksek dereceli bir öğrenciydi. Bu yüzden Mesih’in içinde etkili olduğu en aşağı araç, İsa’nın yüksek araçlarından en iyi organize olmuş olanı ile özdeşti. Ve Mesih, İsa’nın yaşam bedenini ve yoğun bedenini aldığında tüm araç zinciri ile donanmış oldu. Ki bu zincir de Yaşam Rûhu Âlemi ile yoğun Fizik Âlemi arasındaki boşlukta bir köprü oldu. </p>
	<p class="normal">1209) İsa’nın birkaç İnisiyasyondan geçmesinin gerçek anlamı, yaşam beden üzerindeki etkidedir. İsa’nın yaşam bedeni zaten yaşam ruhunun yüksek titreşimlerine uymuştu. İsa’nın bedenine girmiş olan Yüce Ruhun müthiş titreşimleri altında ortalama bir insanın yaşam bedeni hemen çökerdi. İsa’nın arı ve yüksek akortlu (<span class="ideitalik">uyumlu</span>) bedeni bile bu muazzam etkilere dayanamıyordu. Ve zaman zaman geçici olarak Havarilerinden ayrıldığında (<span class="ideitalik">örneğin onlarla buluşmak için daha sonra suyun üzerine yürüdüğünde</span>) okültist bilir ki Mesih, ona Esseni Kardeşlerinin bakımı altında biraz dinlenme sağlamak için İsa’nın araçlarından çekiliyordu. Esseni Kardeşler bu araçlara nasıl davranılacağını Mesih’in kendisinden daha iyi biliyordu. </p>
	<p class="normal">1210) Bu değişim, bütün yaşamı boyunca Mesih için bir araç hazırladığını bilen İsa’nın tam ve hür rızâsıyla olmaktaydı. O, kardeşleri olan insanlığın, gelişiminde Golgotha’daki esrarengiz kurban aracılığıyla verilen devasa ivmeyi alabilsin diye seve seve buna teslim oldu.</p>
	<p class="normal">1211) Böylece (<span class="ideitalik">Şekil 14’de gösterildiği gibi</span>) İsa Mesih, Fizik Âlemden Tanrı’nın Tahtına dek kesintisiz bir zincir oluşturan oniki araca da sahipti. Bu yüzden hem Tanrı ve hem de İnsan’la bağlantıda olan ve onların arasında aracılık edebilecek Evren’deki tek Varlıktı. Zira O, kişisel ve bireysel olarak tüm halleri deneyimledi ve fiziksel varoluşun tüm sınırlamalarını bilir. </p>
	<p class="normal">1212) Mesih, tüm bu yedi Âlemin bütün Varlıkları arasında tek ve benzersizdir. Yalnızca O, oniki araca sahiptir. Hiç kimse O’nun kadar merhamet hissedemez veya O’nun kadar insanlığın konumunu ve ihtiyaçlarını bilemez. Yalnızca O, darda kaldığımızda bize kurtuluşu getirebilir. </p>
	<p class="normal">1213) Böylelikle Mesih’in doğasını artık bilmiş oluyoruz. O, Güneş Evresi’nin en yüksek İnisiye’sidir ve Fizik Âlemde işgörebilmek ve insanların arasında bir insan olarak görünebilmek için İsa’nın bedenini almıştır. Eğer O, doğaüstü bir yolla görünmüş olsaydı bu, evrim plânının aksine hareket etmek olurdu. Zira Atlantis Çağı’nın sonlarına doğru insanlık, iyi ya da kötü hareket edebilme özgürlüğüne sahip oldu. Kendi kendisini yönetebilmeyi öğrenebilmesi için ona karşı hiçbir baskı kullanılamaz. İnsanlık, iyiyi ve kötüyü deneyim aracılığıyla öğrenmelidir. Bu zamana kadar o, iradesiz bir şekilde yönetilmişti. Fakat bu zamandan sonra ona farklı Irk dinlerine, kabilelerinin veya halklarının özel gereksinimlerine uyma özgürlüğü verildi. </p>
	<p class="ortayazi"><span class="idebold">Barış Değil Bir Kılıç</span></p>
	<p class="normal">1214) Tüm Irk-ruhları Kutsal Ruhtandırlar. Onlar yetersizdirler, çünkü günaha neden olurlar ve ölüm, acı ve keder getirirler.</p>
	<p class="normal">1215) Tüm Irk-ruhları bunu bilirler ve dinlerinin yalnızca daha iyiye olan adımlar olduğunu da bilirler. Bu, istisnasız tüm Irk-dinlerinin gelecek bir Seçilmiş’e işaret ettikleri gerçeğinden de bellidir. Farslıların dini Mithras’a, Keldanilerin dini Tammuz’a işaret eder. Eski Kuzey Cermen halkları, parlak Güneş Ruhu Surtr üzerlerinden geçtiğinde “Tanrıların Alacakaranlığı”nın yaklaştığını ve böylece de yenilenmiş Dünya “Gimle”de yeni ve daha iyi bir düzen oluşacağını bilirlerdi. Mısırlılar, yeni doğmuş Güneş olan Horus’u beklerlerdi. Mithras ve Tammuz da Güneş küreleri olarak sembolize ediliyorlardı ve doğan güneş ışınlarının açık kapılardan direkt içeriye girebilmesi için tüm ana tapınaklar, yüzleri Doğu’ya bakacak şekilde inşa edilmişlerdi. Rom’daki Aziz Peter Kilisesi bile bu şekilde yapılmıştır. Tüm bu olgular gösterir ki, gelmesi beklenen Seçilmiş, tüm Irk-dinleri içerisinde zorunlu olarak bulunan ve insanlığı bölen etkilerden kurtaracak olan bir Güneş ruhuydu. </p>
	<p class="normal">1216) Bu dinler, Mesih’in gelişine hazır olmak için insanlığın mutlaka atması gereken adımlardı. İnsanın gerçekten özverili olabilmesi ve daha yüksek bir basamak olan Evrensel Kardeşliği, yani amacın ve çabanın birliğini anlayabilmesi için ilk olarak o, bir “nefs” (<span class="ideitalik">self, benlik</span>) geliştirmeliydi. Ki bu Evrensel Kardeşlik için İsa, ilk gelişinde onun temelini attı, yeniden geldiğinde de onu canlı bir gerçeklik yapacaktır. </p>
	<p class="normal">1217) Bir Irk dininin ana ilkesi insanın, diğer insanların ve halkların pahasına kendisini sevmesini telkin eden ayırımdır. Bunun için açıktır ki, bu ilke sonuna kadar uygulanacak olursa, mutlaka sürekli artan bir yıkıcı eğilim haline gelir. Ve nihayetinde onun yerini daha yapıcı bir din almazsa evrimi de engeller. </p>
	<p class="normal">1218) Bu yüzden Kutsal Ruhun ayrımcı dinleri, Oğul’un birleştirici dinine, yani Mesih’in dinine yerlerini bırakmalıdırlar. </p>
	<p class="normal">1219) Yasa, yerini Sevgi’ye bırakmaldır ve ayrı Irklar ve Uluslar, Mesih’in En Büyük Biraderler ile birleştiği gibi tek Evrensel Kardeşlikte birleşmelidirler. </p>
	<p class="normal">1220) Hristiyan Dini henüz, bu büyük ödevi gerçekleştirmek için yeterli zamana sahip olamadı. İnsan hala, egemen Irk-ruhunun zincirlerine bağlıdır ve Hristiyanlığın idealleri onun için henüz çok yüksektir. Zihin Hristiyanlık dininin bazı güzelliklerini görebilir ve gönülden bizim düşmanlarımızı sevmemiz gerektiğini kabul edebilir, fakat arzu bedenin tutkuları hâlâ çok güçlüdür. Irk-ruhunun yasası “göze göz”dür, duygusu ise “ben öç istiyorum”dur. Kalp, Sevgi için dua eder, arzu beden ise öç almayı umar. Zihin, <span class="ideitalik">soyutta</span> düşmanları sevmenin güzelliğini görür, fakat somut durumlarda kendisini arzu bedenin intikamcı duygusuyla birleştirir ve “öç” ile “sosyal organizmanın korunması”nı bahane eder. </p>
	<p class="normal">1221) Bununla birlikte yine de toplumun, kullanılan intikamcı yöntemler için kendini özür dilemeye mecbur hissetmesi tebrik edilecek bir durumdur. Islah edici yöntemler ve merhamet, mahkemelerde hep daha fazla önemli hale gelmeye başlamıştır. Buna örnek olarak Gençlik Mahkemesinin oldukça modern kurumunun bulduğu kabul şeklini verebiliriz. Bu eğilimin daha ileri göstergesi de suçlu bulunan mahkumların hep daha sık olarak şartlı tahliye edilmesidir. Savaş suçlularına da son yıllarda çok insani bir şekilde davranıldı. Bunlar, yavaş ama emin bir şekilde etkisini hissettiren Evrensel Kardeşlik duygusunun öncüleridir. </p>
	<p class="normal">1222) Ancak Dünya ilerlemeler kaydetmesine ve kitabın yazarı için konferans verdiği şehirlerde belli bir dinleyici kitlesi bulma işi bir dereceye kadar kolay olmasına karşın, günlük gazeteler yazarın görüşlerine ancak, konuşmalarını yüksek âlemler ve ölüm sonrası hallerle ilgili konularla sınırlandırdığında bazen tam sayfa ve hatta birinci sayfayı ayırmaktadırlar. Fakat şu da çok dikkat çekicidir ki, konu Evrensel Kardeşlik olduğunda yazarın makaleleri daima çöp sepetine gönderilmektedir. </p>
	<p class="normal">1223) Dünya, “çok fazla” özverili görüşler üzerinde düşünmeye genelde çok isteksizdir. “Onun içinde bir şey” olmalıdır. Eğer kendi tarafındakilere “bir üstünlük” sağlamak için bir fırsat yaratmıyorsa hiçbir şey, tamamen doğal bir hareket çizgisi olarak görülmez. Bu ilkeye göre ticari girişimler planlanır ve yürütülür. Yararsız zenginliğe olan açgözlülükleri sebebiyle köleleştirilmiş olanların zihinlerinde Evrensel Kardeşlik fikri, kapitalizmin kaldırılması gibi onlar için kabus olan bir düşünce uyandırır. Bu düşünceyle birlikte diğerlerinin sömürülmesi ve “ticari intereseler”in mahvolması akıllarına gelir. “Köleleştirilmiş” kelimesi tam olarak bu durumu ifade eder. İncil’e göre insan, Dünya’ya hükmetmelidir. Ancak pek çok durumda bunun tersi geçerlidir, Dünya insanlara hükmeder. Mülke sahip her insan, aklı başında anlarında, kendisini daima endişelendirecek hiçbir nedenin bulunmadığını, mülkiyetini devam ettirebilmesi için sürekli planlar yapmakta olduğunu veya en azından “keskin pratiklerle” onu çalınmaktan koruduğunu itiraf eder. Zira bilir ki diğerleri, arzuladıkları bu hedefe ulaşmak için sürekli dolaplar çevirmektedirler. Bu adam, bilinçsiz bir ironiyle “mülkü” olarak adlandırdıklarının kölesidir. Gerçekte mülkleri ona sahiptir. Haklı olarak Concord Bilge’si şöyle söylemiştir: “Şeyler, eyerde oturur ve insanlığı sürerler”.</p>
	<p class="normal">1224) Bu durum, kendi yasa sistemiyle Irk-dinlerinin sonucudur. Bu yüzden tüm bu dinler, “Gelmesi Gereken Biri”sinin yolunu gözlerler. YALNIZCA Hristiyan Dini, gelecek birisini değil, <span class="ideitalik">tekrar</span> gelecek birisini bekler. Bu ikinci gelişin zamanı, Kilise’nin kendisini devletten kurtarabilmesine bağlıdır. Özellikle Avrupa’da Kilise, devlet arabasına bağlanmış durumdadır (1909). Rahipler ekonomik düşüncelerle zincirlenmişlerdir ve çalışmalarının ortaya çıkardığı gerçekleri açıklamaya cesaret edememektedirler.</p>
	<p class="normal">1225) Danimarka Kopenhag’a seyahate giden bir kişi geçenlerde bir kiliseye kabul âyinine şahit oldu. Orada Kilise devlet kontrolü altındadır ve tüm rahipler devlet tarafından atanır. Cemaat üyelerinin bu konuda hiçbir söz hakkı yoktur. İnsanlar kiliseye gidip gitmemekte serbesttirler, ancak onu desteklemek için vergi vermeye mecburdurlar. </p>
	<p class="normal">1226) Kilise ayinlerinin devlet yardımıyla yapılmasına ek olarak bahsettiğimiz kilisenin papazına Kral tarafından çeşitli nişanlar verilmişti. Bu nişanların parlayan yıldızları, onun Devlete uşaklığının ölçüsünü gösteren sessiz tanıklardı. Ayin boyunca o, ülkenin doğru yönetilmesi için Kral ve parlamenterlere dua etti. Krallar ve parlamenterler varolduğu sürece onlar için dua etmek herhâlde yerindedir, ancak papazın bunlara bir de şu duayı eklediğini duymak, bahsettiğimiz ziyaretçi için büyük bir şoktu: “... ve, her şeye kâdir Tanrı, Kara ve Deniz Kuvvetlerimizi korusun ve güçlendirsin!”. </p>
	<p class="normal">1227) Böyle bir dua açıkça göstermektedir ki, burada tapınılan Tanrı, Irk-ruhu olan Kabile ya da Ulus Tanrısıdır. Zira sevgili İsa’nın son eylemi, kendisini korumak isteyen arkadaşının kılıcını tutmak oldu. O, kendisinin barış değil bir kılıç getirdiğini söylediğinde militan “Hristiyan” uluslarının, öğretilerini yanlış anlayarak oluşturacakları kan deryalarını önceden görmüştü. Çünkü yüksek idealler insanlık tarafından hemen kavranılamaz. Savaşın toplu kıyımları ve benzeri canavarlıklar zalimcedir, ancak bunlar, Sevgi’nin bizi neden kurtarabileceğine dair güçlü örneklerdir. </p>
	<p class="normal">1228) İsa Mesih’in sözleri, “ben barış getirmek için gelmedim, bir kılıç getirdim” ile İsa’nın doğumunu haber veren göksel ilahi “Yerde barış, insana iyi niyet” arasında görünürde açık bir çelişki var gibi görünmektedir. Ancak bu sadece görünüşte böyledir. </p>
	<p class="normal">1229) “Şimdi ortalığı toplayacağım ve temizlik yapacağım”, diyen bir kadının sözlerinde de yine aynı şekilde görünürde bir çelişki vardır. Çünkü o hemen, halıları kaldırmaya, sandalyeleri birbiri üzerine koymaya ve önceden düzenli bir evde genel bir dağınıklık yaratmaya başlayacaktır. Onun bu işinin sadece bu kısmını gören birisi haklı olarak şunu söyleyecektir: “O, ortalığı toplamak yerine dağıtmaktadır”. Fakat kadının çalışmasının amacı anlaşıldığında bu kişi, geçici dağınıklığı anlayacaktır. En sonunda da kadının evi, dağınıklıktan sonra daha iyi düzenlenmiş olacaktır. </p>
	<p class="normal">1230) Benzer şekilde şunu akılda tutmalıyız ki, İsa Mesih’in gelişinden bu yana geçmiş olan zaman, yalnızca bir Tezahür Günüyle karşılaştırıldığında bile bir anlık kalır. Biz, Whitman’ın yaptığı gibi “zamanın bolluğunu bilmeyi” öğrenmeliyiz. Ama aynı zamanda birbirleriyle savaşan mezheplerin geçmişteki ve şimdiki zulümlerinin ve kıskançlıklarının ötesine, ışıldayan Evrensel Kardeşlik Çağı’na bakmayı öğrenmeliyiz. Bu Çağ insanın, topraktan Tanrı’ya, protoplazmadan Baba ile bilinçli birliğe olan uzun ve mucizevi yolculuğunun bir sonraki büyük adımıdır. O Baba ki,</p>
	<p class="normal">... tüm yaratımın kendisine doğru hareket ettiği</p>
	<p class="normal">Çok uzak ve ilahi bir olay.</p>
	<p class="normal">1231) Burada şunu da ekleyebiliriz ki, yukarıda anlattığımız papaz, öğrencilerini kiliseye kabul ayininde onlara, İsa Mesih’in birleşik bir birey olduğunu, İsa’nın ölümlü ve insani olan kısım; Mesih’in ise ölümsüz tanrısal Ruh kısmı olduğunu öğretmekteydi. O, kendisiyle bu konu tartışılmış olsaydı, okült bir gerçeği bildirmesine rağmen herhâlde bunu savunamazdı. </p>
	<p class="ortayazi"><span class="idebold">Bethlehem Yıldızı</span></p>
	<p class="normal">1232) İsa’nın birleştirici etkisi, üç büyücünün ya da “Doğu’nun üç bilgesi”ne ilişkin hikâye ile simgelenmiştir. Bu hikâye, General Lew Wallace tarafından güzel hikâyesi “Ben Hur”da büyük bir ustalıkla işlenmiştir. </p>
	<p class="normal">1233) Üç Bilge adam – Caspar, Melchior ve Balthasar- beyaz, sarı ve siyah Irkların temsilcileridirler ve tümü Yıldız tarafından “birgün herkesin önünde diz çökmek zorunda kalacağı” ve “her dilin kabul edeceği” Dünya’nın Kurtarıcısına götürülen Avrupa, Asya ve Afrika halklarını simgelerler. O, tüm dağılmış ulusları Barış ve İyi niyet bayrağı altında toplayacak ve insanların, “kılıçlarını saban; mızraklarını da budama bıçkısı” olarak kullanmalarını sağlayacaktır (<span class="ideitalik">Jes. 2,4</span>). </p>
	<p class="normal">1234) Bethlehem’in Yıldızı’nın, İsa’nın doğumunda göründüğü ve üç bilge adamı Kurtarıcı’ya götürdüğü söylenmektedir. </p>
	<p class="normal">1235) Bu Yıldız’ın doğasına ilişkin çok fazla spekülasyon yapılmıştır. Materyalist bilimadamlarının pek çoğu onun bir efsane olduğunu açıklamışlardır. Diğerleri de eğer o bir efsane değilse bunun bir “rastlantı” olabileceğini söylemişlerdir. Onlara göre iki ölü güneş çarpışmış ve dev bir alev topuna dönüşmüş olabilir. Her ne olursa olsun her Mistik kişi, sadece İsa ve İsa Mesih’in yaşamıyla bağlantılı semboller olarak değil kendi kişisel deneyiminden “Yıldız”ı –ve tabii “Haç”ı da– bilir. </p>
	<p class="normal">1236) Paul şöyle der: “İsa sende biçimleninceye kadar”. Ve Mistik Angelus Silesius bunu şöyle tekrarlar:</p>
	<p class="normal">Ve İsa Bethlehem’de bin kez de doğmuş olsa</p>
	<p class="normal">Sende doğmadıkça ruhun ümitsizdir</p>
	<p class="normal">Golgotha’daki Haç’a boşuna bakıyorsun</p>
	<p class="normal">O senin içinde tekrar kurulmadıkça </p>
	<p class="normal">1237) Richard Wagner, sanatçının sezgisel bilişini, Parsifal’in “Kase<sup class="calibre4"><a href="gulhac_split_127.html#footnote-100-50" id="footnote-100-50-backlink" name="footnote-100-50-backlink">[50]</a></sup> kimdir?” sorusuna Gurnemanz’ın verdiği cevapta gösterir:</p>
	<p class="indentmetinitalik">Bunu biz söyleyemeyiz</p>
	<p class="indentmetinitalik">Fakat eğer sen onun tarafından seçildiysen</p>
	<p class="indentmetinitalik">Gerçek sana gizli kalmayacak</p>
	<p class="indentmetinitalik">Ülkedeki hiçbir yol ona götürmez</p>
	<p class="indentmetinitalik">Ve kimse O’nu tarif edemez</p>
	<p class="indentmetinitalik"> O’nun kendisi Rehber olmadıkça</p>
	<p class="normal">1238) “Eski inanç sistemi” altında İnisiyasyon yolu açık değildi. Bu yol, sadece birkaç seçilmiş içindi. Yolu arayanlar oldu, ancak sadece Kâhin’lerin tapınağa rehberlik ettiği kişiler girişi buldular. İsa’nın gelişinden önce herkesi kapsayan “kim olursan ol gel” gibi bir çağrı yoktu. </p>
	<p class="normal">1239) Kan Golgotha’ya aktığı anda (<span class="ideitalik">birazdan açıklayacağımız sebeplerden</span>) “tapınağın perdesi yırtıldı” ve o zamandan beri kim girmek isterse oraya girecektir. </p>
	<p class="normal">1240) Sır Tapınaklarında kâhin, öğrencilerine güneşin içinde fiziksel bir güç olduğu kadar spritüel bir gücün de olduğunu öğretirdi. Güneş ışınlarının fizik gücü, Doğa’nın dölleyici ilkesidir. O, bitki krallığının büyümesini sağlar ve böylelikle de hayvan ve insan krallıklarının da yaşamasını sağlar. O, tüm fizik güçlerin kaynağı olan yapıcı enerjidir.</p>
	<p class="normal">1241) Bu fiziksel Güneş enerjisi en yüksek ifadesine yaz ortasında, günler en uzun ve geceler de en kısa olduğu zamanda ulaşır. Çünkü güneş ışınları Kuzey yarımküreye doğrudan düşerler. Bu zamanda ruhsal güçler de en durgun konumlarındadırlar. </p>
	<p class="normal">1242) Diğer yandan Aralık’ta uzun kış geceleri esnasında Güneş ışınlarının fizik gücü uykudadır ve ruhsal güçler, etkinliklerinin zirvesine ulaşırlar. </p>
	<p class="normal">1243) 24 Aralık’ı 25 Aralık’a bağlayan gece, - en yüksek zirvede- tüm yılın “En Kutsal Gece”sidir. Tertemiz göksel Bâkire’nin burçlar kuşağı sembolü, geceyarısı civarında doğudaki ufuktadır. Sonra da Yeni Yılın Güneşi doğar ve en güneydeki noktadan kuzey yarımküreye doğru olan yolculuğuna, insanlığın bu kısmını, fiziksel karanlık ve kıtlıktan kurtarmak için başlar. Eğer o, sürekli ekvatorun güneyinde kalsaydı kuzey yarımküredeki insanlar için karanlık ve kıtlık kaçınılmaz olurdu.</p>
	<p class="normal">1244) Şimdi sahip olduğumuz tüm dinlerin ortaya çıktığı kuzey yarımkürenin insanları için Güneş, doğrudan Yer’in altındadır ve kuzeyde ruhsal etkiler, 24 Aralık geceyarısında en kuvvetli konumdadır. </p>
	<p class="normal">1245) Bu yüzden açıktır ki, inisiyasyona erişimede adım atmaya kararlı olanlar için bu anda ruhsal Güneş’le bilinçli temasa geçmek, özellikle de bu temas ilk defa aranıyorsa çok kolaydır. </p>
	<p class="normal">1246) Bu yüzden (<span class="ideitalik">bu gecede</span>), İnisiyasyon için hazır olan öğrenciler, Sırların Kâhinlerinin himâyesi altına alınıyorlardı. Öğrenciler tapınakta yapılan âyinler aracılığıyla fizik hâlleri aşarak bir vecd hâline yükseltiliyorlardı. Ruhsal vizyonlarında katı Dünyâ şeffaflaşıyordu ve geceyarısında Güneş’i, yâni “Yıldız”ı görüyorlardı. Onların ruhsal gözleriyle gördükleri fizik güneş değildi. Nasıl fizik güneş onların fiziksel Kurtarıcıları ise gördükleri Güneş’teki Rûh, yâni Mesih de onların Ruhsal Kurtarıcılarıydı.</p>
	<p class="normal">1247) Bu, o kutsal gecede parlayan Yıldız’dır ve Mistik kişiye gecenin karanlığında hâlâ görünmektedir. Fiziksel faaliyetlerin gürültüsü ve karmaşası durduğunda, mistik kişi hücresine girer ve Barış kralının yolunu arar. Parlayan Yıldız, ona kılavuzluk etmek için hep oradadır ve onun ruhu, şu kâhince şarkıyı duyar: “Dünya’da Barış ve İnsan’a İyi niyet”. </p>
	<p class="normal">1248) Barış ve iyi niyet, istisnasız herkese! Artık düşmanlık ve itilmişliğe yer yok! İnsanlığı böyle yüksek bir ideale eğitmenin zorluğu bir mucize midir? Savaşın, bencilliğin ve nefretin şimdiki durumuyla (1909) karşılaştırıldığında Barış, iyi niyet ve sevgi’nin güzelliği ve gerekliliği için daha iyi bir kanıt var mıdır? </p>
	<p class="normal">1249) Işık ne kadar güçlüyse onun gölgesi de o kadar derindir. İdeallerimiz ne kadar yüksekse, kusurlarımızı da o kadar açık görürüz.</p>
	<p class="normal">1250) Ne yazık ki gelişimin şimdiki aşamasında insanlık, sadece en sert deneyimlerden bir şeyler öğrenir. Bir Irk olarak o, tıpkı insanın, sağlığı için minnettar olabilmesi için hastalığı bilmesi gerektiği gibi mutlaka çok bencil olmalıdır ki, diğerlerinin bencilliklerinin yolaçtığı en keskin acıları bilebilsin. </p>
	<p class="normal">1251) Haksız yere Hristiyanlık olarak adlandırılan din, bu yüzden bilinen dinlerin (ki buna, bu açıdan biraz bizim yanlış uygulanmış hıristiyanlığa benzeyen Muhammedilik de dahildir) en kanlısı olmuştur.<sup class="calibre4"><a href="gulhac_split_128.html#footnote-100-51" id="footnote-100-51-backlink" name="footnote-100-51-backlink">[51]</a></sup> Savaş alanında ve Engizisyonda uysal Nâsıralı adına sayısız ve tarifsiz zulümler yapılmıştır. Kılıç ve Şarap Kadehi –saptırılmış Haç ve Komünyon Kadehi– en güçlü ve sözde Hristiyan halkları tarafından putperest halklar ve hatta kendilerinden daha zayıf Hristiyan halklar üzerinde kurdukları egemenliğin araçları olmuştur. Grek-Latin, Kelt ve Anglo-Sakson Irklarının tarihine şöyle bir bakmak bile bu sonuca ulaşmak için yeterlidir. </p>
	<p class="normal">1252) İnsan, Irk-dinlerinin tam egemenliği altında bulunurken her halk, birleşik bir bütündü. Kişisel ilgi alanları, bilerek topluluğun ilgi alanlarının altına konulmuştu. Herkes “yasa altında” bulunuyordu. Herkes ilk planda kendi kâbilesinin üyesiydi ve ancak ikinci planda bireydi. </p>
	<p class="normal">1253) Zamanımızda diğer uca, “kendini” başka her şeyin üstüne yüceltmeye doğru aşırı bir eğilim vardır. Bunun sonucu da tüm ulusların karşı karşıya olduğu ve çözümünü istedikleri ekonomik ve endüstriyel problemlerle kendisini göstermektedir. </p>
	<p class="normal">1254) Her insanın kendisini tamamıyla ayrı bir birlik, bir Ego olarak hissettiği ve kendi yolunu yalnız olarak takip ettiği gelişim seviyesi zorunlu bir geçiş aşamasıdır. Evrensel Kardeşliğin gerçek olabilmesi için önce ulusun, kâbilenin ve ailenin birliği önce çözülmelidir. Baba gibi davranış rejiminin (<span class="ideitalik">Paternalizm</span>) yerini büyük ölçüde bireyselliğin egemenliği almıştır. Uygarlığımız ilerledikçe bireyselliğin kötülüğünü de daha iyi tanıyabiliyoruz. İş dağılımındaki sistemsiz yöntem, birkaç kişinin açgözlülüğü ve kitlelerin sömürülmesi gibi sosyal suçlar, iç barışı yokeden düşük beslenme, endüstriyel depresyonlar ve iş rahatsızlıklarına yolaçmaktadır. Günümüzdeki endüstriyel savaş, ulusların askeri savaşlarından çok daha fazla kişiyi etkilemekte ve çok daha yıkıcı olmaktadır.</p>
	<p class="ortayazi"><span class="idebold">Bir Rahatsızlık Olarak Kalp</span></p>
	<p class="normal">1255) İnsan, onun gerçekliğini yüzeysel olarak kabul etse bile kalbi onu hasret ve acılık içinde öğrenmedikçe hiçbir dersin, bir değeri yoktur ve faal bir yaşam prensibi olarak etkili olamaz. İnsanın bu yolla alması gereken ders, herkes için hayırlı olabilecek bir şeyin, bir birey için asla tam anlamıyla hayırlı olamayacağıdır. Yaklaşık 2000 yıl boyunca “kötülüğe iyilikle karşılık verme” gibi ilkelere göre yaşamamız gerektiğine ağzımızla kolaylıkla razı olduk. Kalp, merhamet ve sevgi isterken akıl, kavga ve öç alma peşindedir. Eğer akıl öç aramazsa, en azından aynı düşmanlığın tekrarlanmasını önleme yolları arar. Kalp ve Beyin arasındaki bu ayrılık, gerçek bir Evrensel Kardeşlik duygusunun büyümesini ve Sevgi’nin Efendisi olan Mesih’in öğretilerinin benimsenmesini engeller. </p>
	<p class="normal">1256) Zihin, kendisi aracılığıyla Ego’nun maddi evrende bilinç sahibi olduğu odak noktasıdır. Her bir krallıkta bilgi edinme aracı olarak zihin, paha biçilemez bir enstrümandır. Fakat o kendisine, insanlar arasındaki ilişkileri yöneten bir diktatör rolü biçerse ya da diktatör olursa durum, Güneş’in fotoğrafını çeken astronoma bir merceğin şöyle demesi gibi olur: “Sen beni yanlış odakladın. Güneş’e doğru olarak bakmıyorsun. Güneş’in fotoğrafını çekmenin doğru olduğunu düşünmüyorum ve beni Jüpiter’e doğrultmanı istiyorum. Güneşin ışınları beni çok ısıtıyor ve bana zarar verebilir”. </p>
	<p class="normal">1257) Eğer astronom kendi iradesini kabul ettirirse ve teleskobu dilediği gibi yönlendirir, ona –yapacağı işe uygun şekilde– kendisine isabet eden güneş ışınlarını yansıtmayı emreder ve fakat aynı zamanda başarıyı da ona bırakırsa, çalışma başarıya ulaşacaktır. Ancak mercek kendi iradesini kabul ettirir ve teleskopun mekanizması da onunla birleşirse astronum ciddi zorluklarla karşılaşacaktır. Ve de asi bir enstrümanla savaşmak zorunda kalacak ve az değerli ve hatta değersiz bozuk resimler elde edecektir. </p>
	<p class="normal">1258) Ego’yla ilgili olarak da durum böyledir. O, üçüz bir beden içinde çalışır ve bu bedeni zihin aracılığıyla kontrol eder ya da en azından kontrol etmesi gerekir. Ancak ne yazık ki bu bedenin bir iradesi vardır ve zihin de ona suç ortaklığı yapar. Böylece Ego’nun amaçlarına engel olurlar. </p>
	<p class="normal">1259) Bu düşman “düşük irade”, arzu bedenin yüksek kısmının bir ifadesidir. Lemurya Çağı’nın başlangıcında Güneş, Ay ve Dünya’nın ayrılmaları gerçekleştiğinde oluşan insanlığın daha gelişmiş kısmı, arzu bedenin yüksek ve alçak iki kısma bölünmesini deneyimledi. İnsanlığın kalanı da Atlantis Çağı’nın ilk zamanlarında aynı deneyimi yaşadı. </p>
	<p class="normal">1260) Arzu bedenin bu yüksek kısmı, bir çeşit hayvan ruhu oldu. O, serebro-spinal (<span class="ideitalik">cerebro-spinal</span>) sinir sistemini ve istençli kasları inşa etti ve bağlantı aracı olan zihin kendisine verilinceye kadar bu araçlarla üçüz bedenin alt kısmını kontrol etti. Daha sonra zihin, bu hayvan ruhuyla “koalisyon” yaptı ve hükümdarlardan biri oldu. </p>
	<p class="normal">1261) Böylelikle zihin, arzuya bağlanmış oldu. O, bencil ve düşük doğanın kapanına kısılmış oldu ve bu, ruhun bedene hükmetmesini zorlaştırdı. Odak olarak işgören ve yüksek doğa ile müttefik olması gereken zihin, düşük doğa ile ittifak yapıp arzunun kölesi olunca yüksek doğaya yabancılaştırıldı. </p>
	<p class="normal">1262) Irk dinleri yasası zihni arzudan kurtarmak için verildi. “Tanrı korkusu”, “etin arzuları”nın karşısına konuldu. Fakat bu da, bedenin efendisi olmak ve onun gönüllü işbirliği için yeterli olmadı. Ruh için, bedende arzu doğasının hâkimiyeti altında olmayan başka bir destek noktası bulmak zorunlu oldu. Tüm kaslar arzu bedenin ifadesidirler ve içinde hain zihnin, arzu ile birleştiği ve hakimiyet kurduğu şehre giden düz bir yoldurlar.</p>
	<p class="normal">1263) Eğer ABD Fransa ile savaşta olsaydı, birliklerini İngiltere’ye çıkarıp da bu şekilde Fransa’yı yenebileceğini düşünmezdi. Birliklerini doğrudan Fransa’ya çıkartır ve orada savaşırdı. </p>
	<p class="normal">1264) Akıllı bir general gibi Ego da benzer bir operasyon planını takip eder. O, savaşa salgı bezlerinden birini ele geçirerek başlamaz. Çünkü salgı bezleri yaşam bedenin ifadeleridirler. İstemli kasların kontrolünü ele geçirmek de imkânsızdır, çünkü onlar, düşman tarafından çok iyi yapılmış birer kaledirler. Tüm sempatik sinir sistemi tarafından kontrol edilen istençsiz kas sistemi de bu amaç için işe yaramaz. O, mutlaka serebro-spinal sinir sistemi ile bağlantı sağlamalıdır. Buna erişmek için ve düşman topraklarında bir harekât üssü edinmek için istençli sinir sistemi ile bağlantılı olan, ancak kendisi istençsiz olan bir kası kontrol etmelidir. Böyle bir kas da kalptir. </p>
	<p class="normal">1265) İki tür kastan bahsettik: istençli ve istençsiz. İstençsiz kaslar, uzunlamasına şeritler şeklindedirler ve irade tarafından kontrol edilmeyen sindirim, boşaltım ve solunum gibi fonksiyonlarla bağlantılı kaslardır. İstençli kaslar ise irade tarafından istençli sinir sistemi aracılığıyla kontrol edilen, el ve kol kasları gibi kaslardır. Bu kaslar hem enlemesine hem de uzunlamasına şeritler halinde bulunurlar. </p>
	<p class="normal">1266) Bu, bedendeki istençsiz bir kas olan kalp haricindeki bütün kaslar için geçerlidir. Normal olarak kan dolaşımını kontrol edemeyiz. Normal koşullar altında kalp atışları, belli bir sayıdadır ve sabittir. Ancak fizyologları hayrete düşüren bir şekilde kalp, istençli bir kas gibi çapraz çizgili bir kastır. O, bedende bu özelliği gösteren tek organdır. Fakat tıpkı susan bir sfenks gibi bu bilmecenin çözümüne ilişkin bir ipucu vermemektedir. </p>
	<p class="normal">1267) Okült bilgin ise bu ipucunu doğanın hafızasında kolayca bulur. O, bu hafızadan öğrenir ki, Ego ilk olarak kalpte bir kale aramıştır ve kalp, o zamanlar tüm istençsiz kaslar gibi sadece uzunlamasına kaslara sahipti. Fakat Ego, kalp üzerinde hep daha fazla kontrol sahibi oldukça çapraz şeritler de aşama aşama gelişti. Bu şeritler, arzu bedenin tam egemenliği altında bulunan kaslar kadar çok ve onlar kadar gelişmiş değildirler. Fakat sevgi ve kardeşliğin özveri duygusu güçlendikçe ve yavaş yavaş arzu temelli aklı bertaraf ettikçe bu çapraz şeritler, sayıca artarlar ve daha belirgin hale gelirler. </p>
	<p class="normal">1268) Önceden de söylendiği gibi yoğun bedenin tohum-atomu kalpte yeralır ve tüm yaşam boyunca kalptedir. Tohum-atom, sadece ölümle bulunduğu yerden ayrılır. Ego’nun aktif çalışması kandadır. Şimdi, akciğerleri hariç tutarsak kalp, bedende her dolaşımda tüm kanın içinden geçtiği tek organdır. </p>
	<p class="normal">1269) Kan, yaşam bedenin en yüksek ifadesidir, çünkü tüm fizik organizmayı besler. Aynı zamanda bilinçaltı hafızanın bir anlamda aracıdır. Kan, doğanın hafızasıyla içsel bir bağlantıya sahiptir. Bu bağlantı en yüksek eter bölgesinde bulunur. Ve de kan, ataların yaşamından resimleri, damarlarında birbirleri arasında evlenme sonucu oluşan ortak kanın aktığı torunlarına nesiller boyu aktarır.</p>
	<p class="normal">1270) Başın içinde, ruhun üç görünümünden herbirinin oturduğu özel üç nokta vardır (<span class="ideitalik">Şekil 17’ye bakınız</span>). İkinci ve üçüncü görünümler, buna ek olarak ikincil birer yere daha sahiptirler. </p>
	<p class="normal">1271) Arzu beden Ego’nun ters ifadesidir. O, ruhun “Kişiliğini” “bencilliğe” çevirir. Kişilik, diğerlerinin zararına kendi çıkarını aramaz. İnsan ruhunun yeri birinci olarak beyin epifizinde ve ikinci olarak da beyinde ve istençli kasları yöneten serebro-spinal sinir sistemindedir. </p>
	<p class="normal">1272) Yaşam Ruhu Âleminde sevgi ve birlik, aldatıcı karşılıklarını yaşam beden aracılığıyla bağlı olduğumuz Eter Bölgesinde bulurlar. Yaşam beden, seks sevgisini ve seks birliğini teşvik eder. Yaşam ruhu yeri, birinci olarak hipofiz, ikinci olarak da kalpte kasları besleyen kanın girdiği yerdir. </p>
	<p class="normal">1273) Aktif olmayan Tanrısal Ruh - Sessiz Bekçi- kendi maddi ifadesini yoğun bedenin pasif, atıl ve reaksiyon göstermeyen iskeletinde bulur. İskelet, diğer bedenlerin uysal enstrümanıdır, ancak kendiliğinden bir şeye girişme gücü yoktur. Tanrısal Ruh’un burun kökünde sahip olduğu girilemez bir nokta vardır. </p>
	<p class="normal">1274) Gerçekte sadece bir Ruh vardır, o da Ego’dur. Fizik Âlem’den baktığımızda O, açıklandığı gibi çalışan üç görünüme sahiptir. </p>
	<p class="normal">1275) Kan, her dolaşımda, her saatte tüm yaşam boyunca kalpten geçerken taşıdığı resimleri, daha o resimler taze iken tohum-atoma kazır. Böylece de yaşamın doğru bir kaydını yapmış olur. Bu kayıt da ölüm sonrası varoluşta silinemez bir şekilde ruha kazınır. Kan, sevginin ve birliğin ruhu olan yaşam Ruhuyla her zaman en yakın temastadır. Bu yüzden kalp, özverili sevginin evidir. </p>
	<p class="normal">1276) Bu resimler, içinde doğanın gerçek hafızası bulunan Yaşam Ruhu Âlemine giderken yavaş fizik duyulardan geçerek değil, doğrudan nefes aldığımız havada bulunan dördüncü eterden geçerler. Yaşam Ruhu Âleminde yaşam rûhu, şeyleri yoğun âlemlerde görebildiğinden çok daha açık görür. Kendi yüksek evinde o, Kozmik Bilgelik ile temastadır ve herhangi bir durumda ne yapılması gerektiğini hemen bilir ve doğru eylemi söyleyen rehber mesajını kalbe geri yollar. Kalp mesajı hemen pneumo-gastrik sinir üzerinden beyne yollar. Bu da “ilk izlenim” denen ve her zaman iyi olan sezgisel tepiye (impulse) yolaçar. Her zaman iyidir, çünkü direkt olarak Kozmik Bilgelik ve Sevgi kaynağından çekilmiştir. </p>
	<p class="normal">1277) Yavaş aklın “durumu kavramaya” zamanı olmadan önce kalbin kontrolü elde tutmaya devam etmesi için bu, çok hızlı gerçekleşir. “İnsan kalbinde düşünür” derler, insanın “böyle olduğu” doğrudur. İnsan kendi doğasında bâkir bir ruhtur: her açıdan iyi, asil ve gerçek. Bâkir rûh bize her zaman doğru öğüt verir. İyi olmayan her şey, Ego’nun aldatıcı yansıması olan aşağı doğadan gelir. Eğer sadece kalbin tepisini (<span class="ideitalik">impulse</span>) - ilk düşünceyi - takip edebilsek, Evrensel Kardeşlik şimdi ve burada gerçekleşmiş olurdu. </p>
	<p class="normal">1278) Ancak bu, tam da zorlukların başladığı noktadır. İlk düşüncenin iyi öğüdünden sonra beyin düşünmeye başlar ve durumların büyük çoğunluğunda kalp yenilgiye uğrar. Teleskop kendi odağını ayarlar ve astronoma rağmen bu odağa doğru yönelir. Zihin ve arzu beden, kontrolü ele alarak ruhun ruhun planlarını engellerler ve Ruhun bilgeliği olmadan hem ruh ve hem de beden acı çeker.</p>
	<p class="normal">1279) Fizyologlar, beynin belli bölgelerinin düşünme faaliyetleri için ayrıldığını tespit etmiştir. Frenolojistler de bu bilim dalını daha da ileriye taşımışlardır. Şimdi bilinmektedir ki düşünce, sinir dokularını parçalamakta ve yıkmaktadır. Bedenin bu ve diğer atıkları kan tarafından değiştirilmektedir. Kalp gelişerek istençli bir kas haline geldiğinde kan dolaşımı, en sonunda birleştirici yaşam ruhunun (<span class="ideitalik">Sevgi Ruhu</span>) mutlak kontrolü altına girecektir. Böylelikle yaşam ruhu, kanı beynin bencil amaçlara hizmet eden o bölgelerinden uzak tutma gücüne erişecektir. Bunun sonucunda da bu düşünce merkezleri aşama aşama körelecektir.</p>
	<p class="normal">1280) Diğer yandan ruh için, zihinsel faaliyetler özverili faaliyetler olduğunda kan akışını arttırmak mümkün olacaktır. Böylece de fedakârlığa hizmet eden bölgeler inşa edilecektir. Sonunda zamanla arzu doğasına galip gelinecek ve zihin, sevgi sayesinde arzu köleliğinden kurtulacaktır. Sadece sevgi aracılığıyla tamamen özgür olmak insanı, yasanın üstüne yükseltebilir ve insanın kendisini bir yasa yapabilir. Kendini yendiğinde o, tüm Dünyâ’yı yenecektir. </p>
	<p class="normal">1281) Okült eğitim içinde belli alıştırmalarla kalbin çapraz şeritleri yapılabilir. Fakat bu alıştırmalardan bazıları tehlikeli olduklarından sadece tecrübeli bir öğretmenin gözetimi altında yapılmalıdırlar. Bu kitabın hiçbir okuyucusunun dolandırıcılar tarafından aldatılmaması amacıyla, isteyenlere bu alıştırmaları öğretebileceğini açıklayan kişiler için bir kez daha tekrar edelim ki, <span class="ideitalik">hiçbir gerçek okült kişi övünmez ve okült güçlerini reklamlarla duyurmaz. O, kendi okült bilgilerini veya verdiği dersleri bir kurs için çok fazla olan paralarla satmaz ve de tiyatral gösterilere razı olmaz. O, mümkün olan en dikkat çekmeyecek şekilde ve kendini düşünmeksizin sadece başkalarına yardım etmek için bu işi yapar. </span></p>
	<p class="normal">1282) Bu bölümün başında da söylendiği gibi yüksek bilgiyi ciddiyetle talep eden insanlar emin olsunlar ki, aramayı istediklerinde yolu açık bulacaklardır. Mesih’in Kendisi bu yolu, “isteyen herkes için” hazırlamıştır. O, Evrensel Kardeşlik için çalışmaya hazır olan ve gerçekten arayan herkese yardım edecek ve onları memnuniyetle karşı-<br class="chapter"/>layacaktır.</p>
	<p class="ortayazi"><span class="idebold">Golgotha’nın Esrarı</span></p>
	<p class="normal">1283) Geçen iki bin yıl boyunca “arındırıcı kan” hakkında pek çok şey söylendi. Mesih’in kanı, tüm günahlar için çare ve günahlar ile kurtuluş için tek yol olarak kürsüden övüldü.</p>
	<p class="normal">1284) Fakat Yenidendoğuş ile Sebep ve Sonuç Yasaları, gelişen varlıkların ektiklerini biçmeleri şeklinde çalışıyorsa, eğer evrim tepisi insanlığı en sonunda mükemmelliğe erişmek için hep daha yükseğe taşıyorsa burada kurtuluş ve günahlardan arınma gereksinimi nerededir? Eğer böyle bir gereksinim varsa bile bir bireyin ölümü geri kalan diğerlerine nasıl yardım edebilir? Başka birisinin arkasına saklanmak yerine kişinin kendi eyleminin sonuçlarını taşıması daha asilce olmaz mıydı? Bunlar, İsa Mesih’in kanı aracılığıyla kefaret kurbanı ve günah öğretisine yapılan itirazlardan birkaçıdır. Bu öğretinin Sebep ve Sonuç yasası ile Kefâret arasındaki mantıksal uyumunu göstermeden önce bu soruyu yanıtlamaya çalışacağız. </p>
	<p class="normal">1285) Her şeyden önce şu kesin olarak doğrudur ki, evrimsel tepi (<span class="ideitalik">impulse</span>) herkes için nihai mükemmelliği gerçekleştirmek için çalışır. Ancak sürekli olarak geride kalanlar da olur. Şu anda maddeciliğin en son noktasını henüz geçtik ve on altı Irk içinde yol alıyoruz. “Yıkımın on altı yolu” üzerinde bulunuyoruz ve bu yüzden geride kalma konusunda bu noktada, evrim yolculuğundaki diğer noktalardan çok daha ciddi tehlikeyle karşı karşıyayız. </p>
	<p class="normal">1286) Soyutta zaman hiçbir şeydir. Belli sayıdaki Varlık, kendi yaşam dalgaları tarafından terk edilmesi gerekecek derecede geri kalabilir. Onlar, mükemmelliyet yolculuklarına devam edebilecekleri bundan sonraki evrimlerini başka bir planda sürdürürler. Yine de bu, başlangıçta onlar için öngörülmüş bir evrim değildi. Fakat evrimimizden sorumlu olan yüce Varlıkların, kendi sorumlulukları altındaki varlıkların olabildiğince çoğunu emniyetle varması gereken yere ulaştırmak için her yolu deneyeceklerini kabul etmek mantıklıdır. </p>
	<p class="normal">1287) Sıradan evrimde Yenidendoğuş ile Sebep ve Sonuç Yasaları yaşam dalgasının büyük çoğunluğunu mükemmelliğe götürmede tamamen yeterlidir. Fakat bu yasalar, farklı Irklarda geri kalan Geri Kalmışlar için yeterli gelmez. Ayrılık yanılsamasının (<span class="ideitalik">illüzyon</span>) zirvesi olan bireysellik aşamasında tüm insanlık ek bir yardıma ihtiyaç duyar. Ancak Geri Kalmışlar için bazı ek özel yardımlar sağlanmalıdır.</p>
	<p class="normal">1288) Geri Kalmışlara bu özel yardımı sağlamak ve onları, bedelini ödeyerek kurtarmak Mesih’in misyonuydu. O, tüm kaybolmuş olanları aramak ve kurtarmak için geldiğini söyledi. Ve de İnisiyasyon yoluna girmek isteyen herkese bu yolu açtı. </p>
	<p class="normal">1289) Vekil kefâreti’nin karşıtları, birisinin arkasına saklanmanın korkakça olduğunu ileri sürmektedir. Onlara göre her insan kendi eylemlerinin sonuçlarına katlanmalıdır. </p>
	<p class="normal">1290) Buna benzer bir durum düşünelim. Büyük Amerikan göllerinin suları Niyagara şelalesinde birleşir. Yaklaşık 32 km boyunca dev su kütlesi büyük bir hızla Niyagara Şelalesine akar. Nehir yatağı kayalıklarla doludur. Bu nehre düşen kişiler eğer belli bir noktanın ilerisine dek gelebilmişse, yani nehrin hızla akan bölümlerinde hayatını kaybetmeden şelaleye dek gelebilmiş olsa bile şelaleden aşağı düşerek mutlaka hayatını kaybedecektir. </p>
	<p class="normal">1291) Varsayalım ki, nehrin kurbanlarına acıyan bir adam ortaya çıktı ve şelalenin üstüne bir ip gerdi. Bu adam bu işi yaparken de sonunda kesin olarak ölüm olduğunu bilmesine rağmen, kendi hayatını sevinçle ve gönülden feda ediyor. O, şelalenin üstüne ipi geriyor ve önceki durumu değiştiriyor. Böylece önceden çaresiz kurbanlar, artık ipe tutunabilir ve kurtarılabilirler. Artık hiçbiri yokolup gitmeye mahkûm değildir. </p>
	<p class="normal">1292) Suya kendi dikkatsizliği sonucu düşmüş ve tüm gücüyle kıyıya ulaşmaya çabalayan ve şunları söyleyen bir adam hakkında ne düşünürdük? <span class="ideitalik">“Ne! Kendimi kurtarayım da kendi dikkatsizliğimin cezasını çekmekten kaçmaya mı çalışayım? Kendisinin yapmadığı hata yüzünden acı çeken ve benim gibi biri için yaşamını feda eden başka birinin gücüyle kendimi kurtarayım? Hayır, asla! Bu ‘erkekçe’ olmaz! Ben hakettiğim cezayı istiyorum!”</span> Bu adamın aptalca davrandığı konusunda hepimiz hemfikir değil miyiz?</p>
	<p class="normal">1293) Böyle bir kurtuluşa herkesin ihtiyacı yoktur. Mesih, çoğu kişinin bu anlamda bir kurtuluşa ihtiyacı olmadığını herhalde biliyordu. Aynı şekilde Sebep ve Sonuç yasasının işleyişi altında olan ve bu yolla mükemmelliğe erişenler doksan dokuz kişi olsa da, maddeye “batmış” ve ip olmadan kurtulamayacak olan “günahkârlar” da vardır. Mesih, onları kurtarmak ve herkese barış ve iyi niyet getirmek için geldi. Bunun için O, onları gerekli ruhsallığa yükselterek arzu bedenlerinde bir değişiklik meydana getirdi ve böylece kalplerinde yaşam rûhunun etkisini daha da güçlü kıldı. </p>
	<p class="normal">1294) Onun erkek kardeşleri olan Güneş Rûhları, yâni Yüce Melekler insanın arzu bedeninde Irk-ruhları olarak çalıştılar, ancak bu çalışma <span class="ideitalik">dışarıdan</span> yapıldı. Bu sadece, tıpkı Ay ışığının, yansıyan Güneş ışığı olduğu gibi yansımış ruhsal Güneş gücüydü. Mesih, yani Güneş Ruhlarının baş İnisiyesi, doğrudan Yerin yoğun bedenine girdi ve Güneş gücünü direkt getirdi. Böylelikle O’nun, bizim arzu bedenlerimizi içeriden etkilemesi mümkün oldu. </p>
	<p class="normal">1295) İnsan, kör olmadan uzun süre güneşe bakamaz, çünkü onun titreşimleri o kadar yüksektir ki, gözdeki retinayı harap eder. Fakat o, herhangi bir zarara uğramadan Ay’a bakabilir. Zira Ay’ın titreşimleri çok daha yavaştır. Ay’dan gelen ışınlar da Güneş ışınlarıdır, ancak yüksek titreşimler Ay tarafından alınır ve Ay, sadece kalanı bize yansıtır.</p>
	<p class="normal">1296) İnsana gelişiminde yardım eden ruhsal tepilerde de durum böyledir. Dünyamız, Güneş’den atılmıştır, çünkü insanlığımız, Güneş’in muazzam fiziksel ve ruhsal tepilerine dayanamamıştır. Dünya ile Güneş arasına çok büyük bir mesafe konulduktan sonra bile ruhsal tepi, Ay’ın Hükümdarı Yehova tarafından insanın yararına kullanılmak üzere ilk olarak Ay’a yönlendirilmemiş olsaydı insan için çok güçlü olacaktı. Belli sayıdaki Yüce Melekler (<span class="ideitalik">sıradan Güneş Ruhları</span>), bu ruhsal tepileri Güneş’ten Dünya’nın insanları üzerine, Yehova’ya özgü Irk-dinleri biçiminde yansıtmada Yehova’ya yardımcı oldular. </p>
	<p class="normal">1297) Yüce Melekler’in en düşük araçları arzu bedendir. Bizim arzu bedenimiz, Yehova’nın en yüksek İnisiye olduğu Ay Evresi’nde bize eklendi. Bu yüzden Yehova, insanın arzu bedeni aracılığıyla etkin olabilir. Yehova’nın en düşük aracı insan ruhudur (<span class="ideitalik">Şekil 14’e bakınız</span>) ve onun karşılığı da arzu bedendir. Yüce Melekler O’nun yardımcılarıdır, çünkü onlar, ruhsal Güneş güçlerini yönetebilmektedirler ve arzu beden onların en düşük araçlarıdır. Böylece onlar, insanlıkla çalışarak onu, ruhsal tepileri, Ay’ın aracılığı olmaksızın doğrudan Güneş ışığından alabilecekleri zamana hazırlayabilirler.</p>
	<p class="normal">1298) Güneş Evresi’nin en yüksek İnisiyesi olarak Mesih, bu tepiyi dışarı yollamak görevine sahipti. Yehova’nın yansıttığı tepi, Mesih tarafından dışarı yollandı. Böylece O, Dünya’yı ve insanlığı Kendi direkt girişine hazırladı.</p>
	<p class="normal">1299) “Dünya’yı hazırladı” ifadesi, bir gezegen üzerindeki tüm evrimin, <span class="ideitalik">o gezegenin kendi evrimi</span> ile beraber gittiği anlamına gelir. Eğer yetenekli bir gözlemci, ruhsal bir bakışla uzaktaki bir yıldızdan gezegenimizi takip edebilseydi, onun arzu bedenindeki değişiklikleri fark edebilirdi. </p>
	<p class="normal">1300) Eski inanç sistemi altında insanların arzu bedenleri yasa yardımıyla genel olarak iyileştirildi. Bu çalışma halen, onları bu yolla daha yüksek bir yaşama hazırlamak için insanların çoğunda devam ettirilmektedir.</p>
	<p class="normal">1301) Ancak bu daha yüksek yaşam (<span class="ideitalik">inisiyasyon</span>), yaşam beden üzerindeki çalışma başlamadan başlamayacaktır. Bu faaliyeti harekete geçiren Sevgi, ya da daha doğrusu Fedakârlıktır. “Aşk” kelimesi o kadar güçlü şekilde yanlış kullanıldı ki, bu kelime artık burada ifade edilmek isteneni anlatmaktan uzaktır. </p>
	<p class="normal">1302) Eski inanç sisteminde İnisiyasyon yolu, seçilmiş birkaç kişi dışında kimseye açık ve serbest değildi. Sırların Kâhinleri belli aileleri Tapınaklar etrafında topladılar ve onları, diğer insanlardan izole ettiler. Bu seçilmiş aileler, belli ritüeller ve seremonileri sürdürme konusunda çok sıkı bir şekilde korundular. Onların evlilikleri ve cinsel ilişkileri de kâhinler tarafından düzenlenmekteydi. </p>
	<p class="normal">1303) Tüm bunlar, yoğun ve yaşam bedenleri arasında uygun bir gevşekliğe sahip bir Irk meydana getirmek için yapıldı. Arzu beden, uyku esnasında uyuşukluk durumundan uyandırıldı. Böylece bu özel birkaç kişi İnisiyasyon’a hazır hale getirildi ve herkese verilemeyen fırsatlara sahip oldular. Bu metodun örneklerini Yahudiler arasında Tapınak için seçilmiş soy olan Levililer’de ve Hindular arasında tek rahip sınıfı olan Brahminler kastında görüyoruz. </p>
	<p class="normal">1304) Mesih’in misyonu, sadece kaybolanları kurtarmak değil, İnisiyasyon’u herkes için mümkün kılmaktı. Bu yüzden İsa, rahipliği miras olarak devralan sınıfın bir üyesi, yani Levi değildi. O, halkın arasından çıktı ve öğretmenler sınıfından olmamasına rağmen öğretisi, Musa’dan daha yüksekti.</p>
	<p class="normal">1305) İsa Mesih ne Musa’yı, ne yasayı ve ne de peygamberleri inkâr etti. Tam aksine O, onların doğruluğunu onayladı ve onları şahit olarak gösterdi. Çünkü hepsi gelecek olan Birisine işaret ediyorlardı. O, halka o şeylerin amaçlarını yerine getirdiklerini ve şimdi Yasa’nın yerini Sevgi’nin alması gerektiğini söyledi.</p>
	<p class="normal">1306) İsa Mesih öldürüldü. Bu olguyla bağlantılı olarak O’nunla, içlerinde Irk-ruhları doğmuş olan O’ndan önceki öğretiler arasındaki çok büyük ve temel farka gelelim. Onların hepsi öldü ve halklarının kaderlerini taşımasına yardım etmeye devam etmek için tekrar tekrar doğmak zorunda kaldılar. Yüce Melek Mikail (<span class="ideitalik">Yahudilerin Irk-ruhu</span>) ölmek için Nebo Dağı’na alınan Musa’yı yükseltti. Musa, İlyas olarak yeniden doğdu. İlyas, Vaftizci Yahya olarak geri geldi. Buda öldü ve Shankaracharya olarak yeniden doğdu. Shri Krishna şöyle söyler: “Ne zaman ki Dharma’da bozulma başlar, ... ve ... Adharma’nın yükseltilmesi, o zaman ben kendim, Dharma’yı azimle kurmak için iyiyi korumak ve kötülük yapanları yok etmek amacıyla ortaya çıkarım. Ben çağdan çağa doğarım.” </p>
	<p class="normal">1307) Ölüm geldiğinde Musa’nın yüzü <span class="ideitalik">parladı</span>, Buda’nın ise vücudu <span class="ideitalik">ışıl ışıl</span> oldu. Onların hepsi, ruhun içeriden parlamaya başladığı bir seviyeye eriştiler, ancak bundan sonra da öldüler. </p>
	<p class="normal">1308) İsa Mesih bu seviyeye Tecelli<sup class="calibre4"><a href="gulhac_split_129.html#footnote-100-52" id="footnote-100-52-backlink" name="footnote-100-52-backlink">[52]</a></sup> Dağı’nda erişti. <span class="ideitalik">Onun asıl eserinin bu olaydan sonra meydana gelmesi</span>, çok büyük bir anlam ifade eder. O, acı çekti, <span class="ideitalik">öldürüldü ve yeniden dirildi</span>. </p>
	<p class="normal">1309) Öldürülmüş olmak, ölmekten çok daha farklı bir şeydir. Irk-ruhunun aracı olan kan, <span class="ideitalik">akmalı</span> ve bu kirletici etkiden arınmalıydı. Diğer babalar ve anneler dışındaki baba ve anne sevgisi kaybolmalıydı. Aksi takdirde Evrensel Kardeşlik ve her şeyi kapsayan Özverili Sevgi, hiçbir zaman gerçek olamazdı.</p>
	<p class="ortayazi"><span class="idebold">Arındırıcı Kan</span></p>
	<p class="normal">1310) Kurtarıcı İsa Mesih çarmıha gerildiğinde bedeni, beş yerinden, yani yaşam beden akımlarının aktığı beş merkezden delindi ve dikenli tacın basıncı da altıncı merkezden kanın akmasına neden oldu. (<span class="ideitalik">Bu, bu akımları önceden tanıyanlar için bir ipucudur. Bu konuda tam bir açıklama zamanımızda kamuoyuna açıkça verilemez.</span>)</p>
	<p class="normal">1311) Kan bu merkezlerden aktığında, büyük Güneş rûhu Mesih, İsa’nın fizik aracından kurtuldu ve Kendisini kendi araçlarıyla birlikte Yer’in içinde buldu. Önceden varolan gezegen araçlarına Kendi araçları ile girdi ve göz açıp kapayıncaya kadar Kendi arzu bedenini gezegenin dışına kadar yaydı. Bu O’nun, Dünya ve onun insanlığı üzerinde <span class="ideitalik">içeriden</span> çalışabilmesini mümkün kıldı.</p>
	<p class="normal">1312) O anda, ruhsal Güneş ışığının çok büyük bir dalgası Dünya’ya aktı. Bu da Irk-ruhunun, çok az seçilmiş haricindeki herkesi dışarıda bırakmak için Tapınağın önüne astığı perdeyi yırttı. O zamandan beri İnisiyasyon Yolu, bu yola girmek isteyen herkese açıktır. Bu dalga, Yer’in ruhsal koşullarını bir şimşek çakması gibi dönüştürmüştür. Ancak yoğun ve somut koşullar elbette ki çok daha yavaş etkilenirler.</p>
	<p class="normal">1313) Tüm hızlı ve yüksek ışık titreşimleri gibi bu büyük dalga da göz kamaştırcı parlaklığıyla halkı körleştirdi. Bu yüzden “Güneş’in karardığı” söylendi. Gerçekte olansa bunun tam tersiydi. Güneş kararmamıştı, tersine büyük bir ihtişamla parladı. Aşırı ışık halkın gözlerini kamaştırdı ve ancak tüm Yer, parlak Güneş ruhunun arzu bedenini içine aldıktan sonra titreşim, normal durumuna geri döndü. </p>
	<p class="normal">1314) “İsa Mesih’in arındırıcı kanı” ifadesi şu anlama gelir: Golgatha’da akan kan, büyük Güneş ruhu Mesih’in aracıdır ve O, bu araç sayesinde Yer’in içine girişini güvence altına aldı ve o zamandan itibaren de onun Hükümdârı oldu. O, kendi arzu bedenini gezegenin her tarafına yaydı ve bu sayede Yer’i, Irk-ruhunun yönetimi altında büyümüş olan bütün kötü etkilerden arındırdı.</p>
    </div>
<div class="calibre1" id="calibre_pb_58"/></body>
</html>