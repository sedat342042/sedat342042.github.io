<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>gulhac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">4. Bölüm<br class="chapter"/>
	Yeniden Doğuş ile Sebep ve Sonuç Yasası</h2>
<p class="normal">404) Yaşam ve ölüm bilmecesini çözebilmek için şimdiye dek sadece üç dikkate değer teori ortaya atılmıştır.</p>
	<p class="normal">405) Önceki bölümde, bu teorilerden biri olan Yeniden Doğuş, ve ona eşlik eden Sebep ve Sonuç yasası bir dereceye kadar incelendi. Yeniden Doğuş teorisini diğer iki teoriyle karşılaştırmak ve onların doğadaki esaslarına bir bakmak isabetli olacaktır. Okültist için bu teorilerin ilişkili olduklarına dair hiçbir şüphe yoktur. Bizim, gülün açmasına veya ırmağın akmasına veya maddesel dünyânın gözümüzün önündeki herhangi bir işine inandığımızı söylemediğimiz gibi, o da teoriye “inandığını” söylemeyecektir. Biz bu şeylere ilişkin olarak onlara “inandığımızı” söylemeyiz; biz onları “bildiğimizi” söyleriz, çünkü onları görürüz. Böylece okült bilimadamı, Yeniden Doğuş ve Sebep ve Sonuç yasaları için de “biliyorum” diyebilir. O, Ego’yu görür ve ölümde yoğun bedenden çıkıp gittiği yolu ve yeni bir doğumda tekrar dünyâda göründüğü yolu izleyebilir. Bunun için onun inanmaya ihtiyacı yoktur. Fakat diğer insanları bu konuda tatmin etmek ve kolay anlaşılır bir sonuca ulaşmak için, ölüm ve yaşama ilişkin olan bu üç teoriyi etraflıca incelemek iyi olacaktır. </p>
	<p class="normal">406) Her büyük doğa yasası, diğer doğa yasalarıyla mutlaka uyum içerisinde olmalıdır. Bu yüzden bu teorileri, tüm taraflar tarafından kabul edilen ve evrenimizin, bizim tarafımızdan daha iyi bilinen kısmında gözlemlenen “bilinen doğa yasaları” açısından incelemek çok faydalı olacaktır. Bu maksatla öncelikle bu üç teorinin neler olduğunu inceleyeceğiz. </p>
	<p class="normal">407-1) Materyalist Teori şunları öne sürer: ‘Yaşam, ana karnından mezara kadar süren bir yolculuktur. Zihin, maddenin içindeki belli ve karşılıklı ilişkilerin sonucudur. İnsan, evrendeki en yüksek zekâya sahiptir. Beden, ölümden sonra çürürken bu zekâ da yok olur’.</p>
	<p class="normal">407-2) Teologların Teorisi ise şunları iddia eder: ‘Her doğumda, yeni yaratılmış bir rûh Tanrı’nın elinden hemen yaşam arenasına girer ve doğum kapısından geçerek görünmez bir hâlden, görünür bir hâle erişir. Rûh, maddesel dünyâda geçirdiği kısa bir yaşam süresi sonunda ölüm kapısından görünmeyen öte tarafa geçer ve bir daha asla geri dönmez. Onun oradaki mutluluk veya sefâleti, yaşam ve ölüm arasındaki bu küçücük zaman dilimindeki eylemlerine göre ebediyyen belirlenir’. </p>
	<p class="normal">407-3) Yeniden Doğuş teorisi ise şunları öne sürer: ‘Her bir rûh, Tanrı’nın ayrılmaz bir parçasıdır. Tohum nasıl bitkinin tüm özelliklerini içeriyorsa insan rûhu da bütün tanrısal olasılıkları içerir. Hep daha iyi dünyâsal bedenlerde tekrarlanan yaşamlar sayesinde gizil olasılıklar, yavaş yavaş gelişerek dinamik güçler hâline gelir. Bu süreç boyunca hiç kimsenin bu özelliği kaybolmaz. Ve tüm insanlar, mükemmellik ve Tanrı’yla tekrar birleşme hedefine en sonunda ulaşacaktır’. </p>
	<p class="normal">408) Bu teorilerden ilki, tek taraflıdır (<span class="ideitalik">monistik</span>). Ve de tüm varoluş olgularını madde içinde araştırmaya çalışmaktadır. Diğer iki teori ise ikilikçidir (<span class="ideitalik">düalistik</span>) ve varoluşun bazı gerçeklerini ve evrelerini, fizikötesi ve görünmez bir duruma atfederler. Ancak bu iki teori, diğer noktalarda birbirlerinden çok ayrıdırlar.</p>
	<p class="normal">409) Materyalist teoriyi evrenin bilinen yasalarıyla kıyaslarsak buluruz ki; gücün sürekliliği, maddenin sürekliliği gibi mevcuttur ve ikisinin de açıklanmasına gerek yoktur. Ayrıca biliriz ki, Fizik Âlemde madde ve güç, ayrılmaz bir haldedirler. Bu, materyalist teoriye terstir, zira o, zihnin ölümde yokolacağını iddia eder. Eğer bir şey yok edilemiyorsa, buna zihin de dahil olmalıdır. Dahası biliriz ki zihin maddeden üstündür, zira gerçeği biçimlendirir. Bu sebeple madde, zihnin bir yansıması veya aynasıdır. İnsanoğlu, vücûdundaki parçacıkların sürekli olarak değiştiklerini keşfetti. Yedi yılda en az bir defa, vücûdumuzda maddeyi oluşturan her bir atom değişmektedir. Eğer materyalist teori gerçek olsaydı, bilinç de bu değişime tâbi olmalıydı ve de herhangi bir olayın hatırlanması sözkonusu olamazdı. Böylece bizim, yedi yıldan daha önceki hiçbir olayı hatırlamamız hiçbir zaman mümkün olmazdı. Ancak biliriz ki, durum böyle değildir. Çocukluğumuzun anılarını bile hatırlamaktayız. Boğulan bir kişi, tüm yaşamına ait kısa bir vizyon görür. Bu anda normal bilincin çoktan unuttuğu birçok anlamsız olay, kişinin gördüğü vizyonda açığa çıkmaktadır. Bunu, bu kişilerin kurtarılıp tekrar yaşama döndürüldükten sonra anlattıklarından öğrenmekteyiz. Trans halinde de buna benzer deneyimler çok sık yaşanmaktadır. Materyalizm, bu bilinçaltı ve bilinçüstü halleri açıklayabilmekten uzaktır ve onları görmezden gelir. Son yıllardaki bilimsel araştırmalarla (<span class="ideitalik">1909</span>) önde gelen bilimadamları bu fenomenin varlığını şüphe bırakmayacak şekilde ortaya koymuştur. Bu fenomeni görmezden gelme politikası izleyen Materyalizm için bu, önemli bir hatadır; hele bu teori yaşamın en büyük problemi olan yaşamın kendisinin gizemini çözdüğünü iddia ediyorsa.</p>
	<p class="normal">410) Bu yüzden materyalist teoriyi yaşamın ve ölümün gizemini çözmede başarısızdır ve bu teoriyi geçerek diğer teoriyi incelemeye başlayabiliriz. </p>
	<p class="normal">411) Ortodoks teolojik doktrine yapılan en büyük itirazlardan biri de, onun kabul edilmiş olan büyük yetersizliğidir. Bu teoriye göre, yaratılmış olan ve bu yerkürede varoluşun başlangıcından beri bulunmuş olan (<span class="ideitalik">ki bu başlangıç bile günümüzden 6000 yıldan fazla geriye gitmese de</span>) sayısız rûhtan sadece “yüz kırk dört bin” tanesi kurtarılacak, diğerleri ise ebediyyen azaba uğratılacak! Yâni buna göre en büyük zafer hep şeytanın olacak! İnsanın burada Buda gibi şunu söylemekten başka çaresi kalmıyor: “Eğer Tanrı böyle sefilliğin olmasına izin veriyorsa O, iyi olamaz ve eğer bunu engelleyecek kudreti yoksa O, Tanrı olamaz!”</p>
	<p class="normal">412) Doğada, buna benzer şekilde bir şeyin mahvedilmek için yaratılması olayı yoktur. Tanrı’nın HERKESİN kurtarılmasını istediğinden bahsedilmektedir ve O, tek bir kişinin bile helâk olmasına karşıdır. Ve de onların kurtuluşu için “kendi tek Oğlunu vermiştir”, ancak şimdiye dek bu “hârikulâde kurtarma planı” başarısızlığa uğramıştır. </p>
	<p class="normal">413) Eğer, içinde iki bin rûhun bulunduğu bir transatlantik gemisi, Sandy Hook yakınlarında batmakta olduğunu bir telsiz mesajıyla bildirse ve bunun üzerine yolcuları kurtarmak üzere iki ya da üç kişi alan bir hızlı motor-botu gönderilse bu, bir “hârikulâde kurtarma planı” olarak görülebilir mi? Elbette ki hayır! Eğer kurtarma için uygun araçlarla tehlikedeki yolcuların en azından çoğunluğunun kurtarılması sağlanmazsa yapılan plan daha çok bir “yoketme planı” olur. </p>
	<p class="normal">414) Ama Teologların kurtarma planı bundan da kötüdür, zirâ ikibin kişide iki ya da üç kişi, yaratılmış sayısız rûhun içinden yalnızca 144.000’ini kurtaracak olan ortodoks teoloji planının yüzdesine göre yine de büyük bir yüzdedir. Bu yüzden bu teoriyi de, gerçekdışı olduğu için güvenle reddedebiliriz. Zira bu teori mantıklı değildir. Eğer Tanrı ‘her şeyi bilen’ ise, daha etkili bir plan düşünürdü. Ve O, her şeyi bilendir ve bunu düşünmüştür. Yukarıda bahsedilense sadece teologların teorisidir. Daha ileride görüleceği gibi Kutsal Kitap’ın öğretisi çok daha başkadır. </p>
	<p class="normal">415) Şimdi de Yeniden Doğuş öğretisini ele alalım. Bu teori, yavaş bir gelişim süreci varsaymaktadır. Bu süreçte herkes, sürekli bir azimle tekrarlanan bedenlenmelerle hep artan bir mükemmeliğe erişir ve zamanla, şu an için kavrayamayacağımız yüksek bir ruhsal parlaklık seviyesine gelir. Böyle bir teoride ne mantıkdışı bir şey vardır ve ne de zor kabul edilebilir bir şey vardır. Doğaya dikkatlice baktığımızda her yerde, yavaş ve sürekli bir şekilde oluşan bu mükemmellik uğraşısını görürüz. Yine doğada, yaratımın ve yok etme işleminin hiçbir zaman teologların öğrettiği gibi birden olmadığının farkına varırız. Yine doğada her yerde ancak “evrim”i buluruz. </p>
	<p class="normal">416) Evrim, “rûhun zamanda ilerlemesinin tarihidir”. Evrendeki değişik fenomenleri gördüğümüz her yerde fark ederiz ki, evrimin yolu bir spiral şeklindedir. Spiralin her kıvrımı, bir çemberdir. Her çember, sanki spiralin kıvrımları devam ediyormuş gibi diğeriyle birleşir. Her bir çember, kendisinden öncekilerin daha iyi bir ürünüdür ve de kendisinden sonra gelen ve daha gelişmiş durumdakinin yaratıcısıdır.</p>
	<p class="normal">417) Düz bir çizgi sadece bir noktanın uzamış halidir. Ve mekânda sadece bir tek boyutu işgal eder. Materyalist’in ve teologun teorilerinin ikisi de bu düz çizgiye benzerler. Materyalist yaşam çizgisini doğumda başlatır ve tutarlı olmak için onu ölüm saatinde bitirmek zorundadır. Teolog ise çizgisini, doğumdan hemen önce rûhun yaratılmasıyla başlatır. Ölümden sonra rûh yaşamaya devam eder ve onun kaderi, geri dönülmez bir şekilde birkaç kısa yıllık Dünyâ yaşamındaki eylemleri sonucunda belirlenir. Hataları düzeltmek için geri dönüş yoktur. Çizgi dosdoğru devam eder, zerre kadar bir deneyim bırakır ve ölümden sonra ruhun yükselişi yoktur. </p>
	<p class="normal">418) Doğal gelişim, bu iki teorinin kabul ettikleri gibi düz çizgi şeklinde gitmez. Bu gelişme, dairesel bir şekilde de olmaz, zira bu, aksi takdirde aynı deneyimlerin sonsuz bir döngüsü olurdu ve uzayda sadece iki boyutu kullanırdı. Tüm şeyler, ilerleyen döngüler şeklinde hareket ederler. Bize üç boyutlu evrenimiz tarafından sunulan bütün fırsatların tüm avantajlarını alabilmemiz için gelişen yaşam, hep ileri ve yukarı giden üç boyutlu spiral yolu izlemelidir. </p>
	<p class="normal">419) Bahçemizdeki küçük bitkiye de baksak veya Kaliforniya’nın Redwood bölgesine gidip, 12 metrelik çaplarıyla dünyanın en büyük ağaçlarından olan sequias’lardan birine de baksak göreceğimiz şey hep aynıdır: Her dal, her sürgün, her yaprak bir spiral şeklinde veya ikili spiral şeklinde ya da dengedeki karşıt bir çift şeklinde büyür. Dengedeki karşıt çiftlere örnek olarak med ve cezir, gündüz ve gece, yaşam ve ölüm ve doğadaki diğer karşılıklı değişen faaliyetleri gösterebiliriz. </p>
	<p class="normal">420) Gökkubbeyi veya ateşten Nebulaları ya da Güneş Sisteminin yolunu incele! Göz, her yerde spirali görecektir. Baharda Yer, beyaz battaniyesini üzerinden atar ve dinlenme evresinden (<span class="ideitalik">kış uykusundan</span>) çıkar. Ve de bahar, tüm güçlerini, her yere yeni yaşam getirmek için kullanır. Zaman geçer, mısır ve üzüm hasat edilir ve tekrar hareketli güneş, kışın sessizliğinde ve hareketsizliğinde kaybolur. Yeniden kar örtüsü yeri kaplar. Fakat doğanın uykusu sonsuza dek sürmez, kendisi için zaman yolunda küçük bir ilerleme anlamına gelen yeni baharın şarkısıyla tekrar uyanacaktır. </p>
	<p class="normal">421) Aynı şekilde güneş de her günün sabahında doğar ve her sabah yıl boyunca yaptığı yolculuğunun bir kısmını geride bırakmış olur. </p>
	<p class="normal">422) Her yerde Spiraller – öne, yukarı, sonsuza dek!</p>
	<p class="normal">423) Mümkün müdür ki, diğer tüm âlemlerde bu kadar evrensel olan bu yasa, insan için geçerli olmasın? Yer her sene kış uykusundan uyansın, ağaçlar ve çiçekler yeniden yaşama dönsünler ve buna karşın insan ölüp gitsin? Bu olamaz! Bitkiyi yeniden büyümesi için uyandıran yasa, insan varlığını da mükemmellik hedefine doğru yeni deneyim için, daha fazla gelişim için uyandıracaktır. Bu yüzden, gittikçe daha iyi araçlarda yinelenen bedenlenmeyi öğreten Yeniden Doğuş teorisi, evrimle ve doğa olayları ile tam uyum içerisindedir. Bu uyum, diğer iki teoride ise bulunmamaktadır.</p>
	<p class="normal">424) Yaşamı etnik bakış açısından incelersek buluruz ki, Yeniden Doğuş yasası, bağlantılı olduğu kardeş yasa Sebep ve Sonuç yasası ile birlikte, yaşamın etrafımızda gördüğümüz gerçekleriyle uyuşan ve adalet duygumuzu tatmin eden tek teoridir. </p>
	<p class="normal">425) Mantıklı bir zihin için, “âdil ve şefkatli” Tanrı’nın milyarlarca insanın tümünden aynı erdemleri isteyebilmesini anlamak hiç de kolay değildir. Ki O, bu erdemleri görünür bir kurala ve de belli bir sisteme göre değil de Kendi kaprisli rûh hâline göre “farklı durumlara dağıtarak hoşnut olmuştur”. Kimi lüks içinde yaşarken kimi de “tekme ve kırıntılarla” yaşar. Bir kişi, moral eğitime ve yüksek ideallerle dolu bir ortama sahiptir. Diğer bir kişi ise kötü bir çevreye yerleştirilmiştir. Ve ona yalan, hırsızlık ve bu ikisini ne kadar iyi yaparsa başarısının da o kadar büyük olacağı öğretilir. Bu iki kişiden aynı şeyleri talep etmek âdil midir? Doğru yoldan sapmanın çok zor olduğu bir çevreye konulan birisini iyi bir yaşamla ödüllendirip, gerçek ahlâkın ne olduğunu anlayamayacak derecede (<span class="ideitalik">bulunduğu çevre tarafından</span>) engellenmiş birini cezalandırmak âdaletli midir? Elbette ki değildir! Bizim Kutsal Kitab’ı yanlış yorumladığımızı ve Tanrı’ya böyle canavarca bir planı ve böyle absürd bir davranış biçimini bizim yüklediğimizi düşünmek daha mantıklı değil midir? </p>
	<p class="normal">426) Tanrı’nın, bizim anlayışımızın ötesinde bulunan gizemleri hakkında fikir yürütmememiz gerektiğini söylemek faydasızdır. Yaşamın eşitsizlikleri, ikiz yasalar olan ‘Yeniden Doğuş’ ve ‘Sebep ve Sonuç’ yasalarıyla doyurucu bir şekilde açıklanabilir. Böylelikle yaşamın eşitsizlikleri, İsa’nın bizzat kendisi tarafından öğretilen âdil ve şefkatli bir Tanrı kavramıyla uyumlu hâle gelmiş olur.</p>
	<p class="normal">427) Ayrıca bu ikiz yasalar aracılığıyla, şu anda istemediğimiz bir konumdan veya çevreden - gösterildiği gibi - kurtuluşun yolu da görünür. Aynı zamanda şu anda ne kadar eksik olursak olalım bu ikiz yasalar, gelişimin herhangi bir aşamasına erişmemizi sağlayacak aracı da bize verirler. </p>
	<p class="normal">428) Neysek, neye sahipsek ve ne kadar çok iyi özelliklerimiz varsa hepsi, geçmişteki kendi eylemlerimizin sonucudur. Fizik, moral veya zihinsel olarak hangi konuda mükemmel değilsek, gelecekte mükemmel olabiliriz.</p>
	<p class="normal">429) Yaşamımızı bir önceki gece nasıl bıraktıysak ve sabah aynı yaşama bıraktığımız yerden devam etmekten başka yapacak bir şeyimiz nasıl yoksa, aynı şekilde de önceki yaşamlarımızdaki çalışmamızla şu anda içinde yaşadığımız ve çabaladığımız koşulları yarattık ve şu anda da gelecek yaşamlarımızın koşullarını yaratıyoruz. İstediğimiz herhangi bir yetinin eksikliğine yakınmak yerine, o yetiyi elde etmek için çalışmalıyız. </p>
	<p class="normal">430) Eğer bir çocuk bir müzik âletini çalmayı kolayca öğreniyorsa ve onunla karşılaştırıldığında diğer bir çocuk ısrarlı çabasına rağmen bu âleti çalmada zayıf kalıyorsa bu, ilk çocuğun önceki bir yaşamında bu iş için çok çaba sarfettiğini ve şimdi kolayca erken bir ustalığı tekrar kazandığını, buna karşın diğer çocuğun uğraşısına daha bu yaşamında başladığını gösterir. </p>
	<p class="normal">431) Ve sonuçta bu ikinci çocuğun yokuş yukarı çalışmasını görürüz. Fakat bu çalışmasında ısrarcı olursa daha bu yaşamında, kendisinden daha iyi olan çocuğu (<span class="ideitalik">şayet bu çocuk kendisini sürekli geliştirmezse</span>) bile geçebilir. </p>
	<p class="normal">432) Bir yetiyi edinmek için yaptığımız zorlu çalışmaları hatırlamıyor olmamızın hiçbir önemi yoktur. Bu, yetinin bizde kaldığı gerçeğini değiştirmez. </p>
	<p class="normal">433) Dâhilik, geçmişteki birçok yaşam boyunca yaptığı yoğun çalışmalarla herhangi bir yönde ırkın ortalamasının üstünde ilerlemiş bir Rûhun özelliğidir. Bu durum, gelecek ırkta genel olarak sahip olacağımız mükemmellik derecesi hakkında bize bir fikir verir. Dehâ, yoğun bedende kısmen geçerli olan, ancak rûhun özelliklerinde kesinlikle geçerli olmayan kalıtım teorisiyle izah edilemez. Eğer kalıtım, dâhiliğin asıl nedeni ise niçin Thomas Edison, her biri bir öncekinden daha yetenekli olan uzun bir atalar zincirine sahip değildir? Neden kalıtım sonraki kuşaklara geçmez? Ve neden oğul Siegfried, babası Richard Wagner’den daha büyük değildir?</p>
	<p class="normal">434) Dehânın kendisini ifâdesinin, özel yapılmış organlara sahip olmaya bağlı olduğu durumda bu organların gelişimi için tüm bir yaşam boyunca çalışmak gereklidir. Bu durumda Ego doğal olarak kuşaklar boyunca aynı organları yapmak için çalışmış bir aile içinde yeniden doğacaktır. İşte bu, Bach ailesinde 250 yıl boyunca birbirinden daha az veya daha çok dehâya sahip 29 müzisyenin doğma sebebidir. Aile içindeki bu dehâ dereceli olarak gelişip Johann Sebastian Bach’ın kişiliğinde zirveye erişmemiştir. Aksine Johann Sebastian Bach’ın dehâsı, kendinden önceki ve sonrakilerin dehâsının çok üstündedir. Böylece görürüz ki dehâ, aile içinde kuşaktan kuşağa derece derece gelişmez. Bu olgudan dehânın, bedenin değil de rûhun bir ifâdesi olduğu ortaya çıkar. </p>
	<p class="normal">435) Çalınan melodinin kalitesi nasıl müzisyenin çalgısına değil de ustalığına bağlı ise ve çalgının sesi onu sadece destekliyor ise aynı şekilde beden de, basit olarak sadece bir enstrümandır ve onun gördüğü iş, kendisine yol gösteren Ego’ya bağlıdır. İyi bir müzisyen, kendisini kötü bir çalgıda tam olarak ifade edemez. Hatta aynı çalgıyı tüm müzisyenler aynı şekilde çalmazlar ve çalamazlar. Bir Ego, büyük bir müzisyenin oğlu olarak yeniden doğsa bile bu onun, mutlaka babasından daha büyük bir dâhi olacağı anlamına gelmez. Fakat dehâ, fiziksel olarak iletilen bir şey olsaydı ve rûhun bir özelliği olmasaydı bunun böyle olması gerekirdi. </p>
	<p class="normal">436) “Çekim Kanunu”, kalıtıma atfettiğimiz olguları tamamen yeterli bir şekilde açıklar. Biliriz ki aynı ilgi alanlarına sahip insanlar birbirini ararlar. Eğer bir arkadaşımızın oturduğu şehri biliyor ancak adresini bilmiyorsak, sosyal alışkanlıkları aracılığıyla onu kolayca bulabiliriz. Eğer o bir müzisyen ise, müzisyenlerin genelde toplandıkları yerde mutlaka onu buluruz; eğer bir öğrenci ise kütüphanelerden veya kitapçılardan onu sorabiliriz; veya bir kumar oynamayı seven biri ise onu hipodromlarda veya kumarhanelerde veya buna benzer yerlerde ararız. Ve de bu sonuncu kişiyi kütüphanede veya bir klasik müzik konserinde bulamayacağımızdan emin olabiliriz. </p>
	<p class="normal">437) Aynı şekilde Ego da genellikle en uygun sosyal topluluklara yönelir. Bu durumda o, Arzu Âleminin ikiz güçlerinden biri olan Çekim Gücü tarafından buna zorlanır.</p>
	<p class="normal">438) Aynı ailede bile çok farklı zevkleri olan ve hatta birbirlerine düşman olan kişilerin olduğu ve Çekim Gücü’nün böyle insanları biraraya getirmesinin nasıl mümkün olabileceği şeklinde buna itiraz edilebilir. </p>
	<p class="normal">439) Böyle durumların izahı, bir dünyâ yaşamı boyunca çeşitli insanlarla birçok ilişki kurulmasında yatar. Bu ilişkilerin bazısı hoş karakterli ve bazısı da hoş olmayan karakterlidir. Ve de bu ilişkiler zamanında yerine getirilmemiş yükümlülükleri kapsar veya kırıcı bir davranışa izin verir ve kırılan kişi ile düşmanı arasında çok güçlü bir nefret duygusu geliştirir. “Sebep ve Sonuç Yasası”, skorun kesin bir şekilde dengelenmesini gerektirir. Nasıl başka bir şehire taşınma kişinin borcunu kapatması anlamına gelmezse ölüm de aynı şekilde “her şeyi ödemez” (<span class="ideitalik">yâni her bedelin karşılığı olma anlamına gelmez</span>). İki düşmanın tekrar karşılaşmaları gereken bir zaman gelecektir. Eski nefret, ikisini aynı ailede biraraya getirir, çünkü bu Tanrı’nın amacıdır ve O, herkesin birbirini sevmesini diler. Bu yüzden nefret aşka dönüşmek zorundadır. İnsanlar, bu nefreti yenebilmek için yaşamlar geçirmek zorunda kalsa da en sonunda gerekli dersi alacaklar ve birbirlerine düşman olmak yerine arkadaş ve dost olacaklardır. Böyle durumlarda bu insanlarda birbirlerine karşı ilgi, Çekim Gücünü uyandırır ve onları biraraya getirir. Eğer birbirlerine karşı kayıtsız olmuş olsalardı biraraya gelemeyeceklerdi.</p>
	<p class="normal">440) Böylelikle insan, evrimdeki yeni basamak olan üst-insan basamağına doğru durmadan ilerlerken ikiz yasalar Yeniden Doğuş yasası ile Sebep ve Sonuç yasası onun yaşamında oluşan tüm problemleri mantıklı bir şekilde çözer. Bu teori, insanlığın ilerleme yolunun hep ileri ve yukarı doğru olduğunu söyler. Bazıları bunun tersine inanırlar. Bazı Hintli gruplar, Yeniden Doğuş teorisini yanlış yorumlayıp insanın, hayvanlarda ve bitkilerde yeniden doğduğuna inanmaktadırlar. Böyle olsaydı bu, gerileme anlamına gelirdi. Bu gerileme öğretisine ilişkin ne doğada ve ne de dinlerin kutsal kitaplarında hiçbir kanıt yoktur. Hindistan’ın dinsel yazmalarından birinde (<span class="ideitalik">ve sadece bir tanesinde</span>) bu öğretiye değinilmiştir. Kathupanishadlar’da (5,9’da) şöyle denilmektedir: “Bazı insanlar ölümlerinden sonra dünyâdaki çalışmalarının karşılığı olarak bir kadın rahmine giderler, diğerleri ise ‘sthanu’ya giderler. ‘Sthanu’, Sanskritçe bir sözcüktür ve hem “hareketsiz”, hem de “sütun” anlamına gelir. Bu yüzden de bu, bazı insanların günâhlarının karşılığı olarak bitki âlemine gittiği şeklinde yorumlanmıştır. </p>
	<p class="normal">441) Rûhlar ancak deneyim kazanmak, Dünyâyı fethetmek, nefslerini (<span class="ideitalik">alt-benliklerini</span>) yenmek ve kendilerine hâkim olmak için bedenlenirler (<span class="ideitalik">enkarne olurlar</span>). Eğer bunun üzerine etraflıca düşünürsek, tüm dersler alındığı için artık daha fazla bedenlenmenin gerekmediği bir zamanın geleceğini kavrarız. Kathupanishadlar’daki öğreti insanın, doğum ve ölüm çemberinde sürekli dönüp durmak yerine bir gün “Nirvana”nın hareketsiz hâline erişeceğine işaret etmektedir. </p>
	<p class="normal">442) Kutsal Kitap’taki Vahiyler Kitabı’nda, somut (<span class="ideitalik">maddi</span>) varoluştan tamamen kurtuluşa işaret eden şu sözcükleri buluruz: “Gâlip geleni Tanrı’mın tapınağında bir sütun yapacağım ve o artık dışarı gitmeyecek”. Hiçbir yerde Rûhların geriye doğru gittiklerine ilişkin bir kanıt yoktur. Bağımsız ve ayrı bir Rûh’a sahip olacak kadar evrimleşmiş bir insan, ilerleyişinde geriye dönemez ve bir grup-rûhunun idaresi altında bulunan hayvanların ve bitkilerin araçlarına giremez. Bireysel Rûh, grup-rûhundan daha yüksek bir evrim basamağındadır ve küçük olan, büyük olanı ele geçiremez.</p>
	<p class="normal">443) Oliver Wendell Holmes güzel şiiri “Denizkabuğunun Odaları”nda, dereceli olarak iyileşen araçlarda sürekli ilerleme ve sonunda özgürlüğe erişme fikri anlatılmaktadır. Denizkabuğu, spiral şeklindeki kabuğunu odacıklar halinde inşa eder ve içinde büyüdüğü ve artık kendisine küçük gelen kabuğunu her sene terk eder:</p>
	<p class="indentmetinitalik">Bak, her yıl sessiz çalışması sahiden</p>
	<p class="indentmetinitalik">Onun parlak kabuğunu büyüten</p>
	<p class="indentmetinitalik"><span class="indentmetin">Spiral biçiminde gelişirken Sessiz,</span></p>
	<p class="indentmetinitalik"><span class="indentmetin">Geçmiş yıldaki evini terk eder, kalmaz bir iz</span></p>
	<p class="indentmetinitalik">Yumuşak adımlarla yürür parlak kemerli yapısını </p>
	<p class="indentmetinitalik">Ve yapar kendi tembel kapısını </p>
	<p class="indentmetinitalik"><span class="indentmetin">Yeni yuvasıyla büyür beraber</span></p>
	<p class="indentmetinitalik"><span class="indentmetin">Ve eskisinden artık bihaber</span></p>
	<p class="indentmetinitalik">Taşan denizin çocuğu, o deniz ki adeta gürler </p>
	<p class="indentmetinitalik">Verdiğin ilahi mesaj için teşekkürler</p>
	<p class="indentmetinitalik"><span class="indentmetin">Bana getiren göksel haberi, ki eşsiz</span></p>
	<p class="indentmetinitalik"><span class="indentmetin">Ağzından çıkan içsel bir ses, çok tiz</span></p>
	<p class="indentmetinitalik">Triton’un boynuzundan üflediğinden daha sessiz, ama bâriz</p>
	<p class="indentmetinitalik">Kulaklarımda çınlayan düşüncenin</p>
	<p class="indentmetinitalik"><span class="indentmetin">Bir ses duydum mağaralarında derin</span></p>
	<p class="indentmetinitalik"><span class="indentmetin">Yap kendine ey Rûhum, hep daha heybetli konaklar</span></p>
	<p class="indentmetinitalik">Kısa mevsimler birbiri ardına sende konaklar</p>
	<p class="indentmetinitalik">Öyle ki yaptığın yeni tapınaklar, </p>
	<p class="indentmetinitalik"><span class="indentmetin">Eskisinden olsun daha asil</span></p>
	<p class="indentmetinitalik"><span class="indentmetin">Düşük kubbeli geçmişini terk et ve sil !</span></p>
	<p class="indentmetinitalik">Özgürlük yolunda yürü, yaşamın vahşi denizinde</p>
	<p class="indentmetinitalik">İçinde büyüdüğün kabuğunu terk ederek, kal zinde</p>
	<p class="normal">444) Yukarıda bahsettiğimiz, özel vasıflara sahip bir organizmaya sahip olmanın gerekliliği, ikiz yasalar olan Yeniden Doğuş ile Sebep ve Sonuç yasaları hakkında bizi ilginç bir noktaya ulaştırır. Bu yasalar; yıldızların, güneşin, gezegenlerin ve on iki burcun hareketleri ile bağlantılıdırlar. Bütün bu gökcisimleri bu yasalara göre birbirleri ile uyum içerisinde yörüngelerinde hareket ederler. Gezegenlerin içlerinde bulunan ruhsal Zekâlar (<span class="ideitalik">spiritual Intelligences</span>) olan Gezegensel Rûhları gezegenlere bu yörüngelerinde rehberlik ederler.</p>
	<p class="normal">445) Ekinoksların presesyonu<sup class="calibre4"><a href="gulhac_split_116.html#footnote-100-39" id="footnote-100-39-backlink" name="footnote-100-39-backlink">[39]</a></sup> (<span class="ideitalik">gün-gece eşitliği zamanının gerilemesi</span>) sebebiyle güneş, on iki burç boyunca, her 72 yılda yaklaşık bir derece oranında geriye doğru hareket eder ve 30 derecelik her bir burçtan yaklaşık 2100 yılda geçer ve tüm daireyi yaklaşık 26.000 yılda tamamlar. </p>
	<p class="normal">446) Bu, yerin sabit bir eksen etrafında hareket etmemesinden kaynaklanır. Yerin ekseni, yavaş ve salınımlı bir harekete sahiptir (<span class="ideitalik">tıpkı dönen bir fırıldağın durmaya yakınki hareketi gibi</span>). Böylece bu eksen uzayda bir daire çizer ve bu yüzden kutup yıldızı<sup class="calibre4"><a href="gulhac_split_117.html#footnote-100-40" id="footnote-100-40-backlink" name="footnote-100-40-backlink">[40]</a></sup> sürekli değişir. </p>
	<p class="normal">447) Bu salınımlı hareket sebebiyle güneş, ekvatoru her yıl aynı yerden değil de birkaç yüz metre geriden keser. Astronomideki “Ekinoksların presesyonu” (<span class="ideitalik">ekinoksların geri gitmesi</span>) ifadesi de buradan gelir, zira ekinoks gerilemektedir, yâni öncekine göre daha erken gelmektedir.</p>
	<p class="normal">448) Diğer gökcisimleri ve onlarda oturanlar ile ilkişkili olan yerdeki tüm olaylar, bu ve bunun gibi kozmik hareketlerle bağlantılıdır. Aynı şey, “Yeniden Doğuş” ile “Sebep ve Sonuç” yasaları için de geçerlidir.</p>
	<p class="normal">449) Güneş yıl boyunca farklı burçlardan geçerken, iklim değişiklikleri ve diğer değişiklikler de insanı ve faaliyetlerini farklı şekillerde etkiler. Aynı şekilde güneşin, “ekinoks presesyonları”na yol açan ve bir dünyâ yılı olarak adlandırılan on iki burç boyunca geçişi de yerdeki koşulların, çok büyük farklılıklar göstermesine neden olur. Bu farklılıklar Rûhun büyümesi için kesinlikle gereklidir. Rûh, ancak bu şekilde farklılıklarla bağlı olan deneyimlerin tümünü yaşayabilir. Daha önce gördüğümüz gibi aslında insanın kendisi, bu koşulları Cennet Âleminde insanların doğumları arasında hazırlamaktadır. Bu yüzden her bir Ego, güneş bir burcu geçerken (<span class="ideitalik">2100 yıl</span>) iki defa doğar. Rûhun kendisi çift cinsiyetlidir. Bu yüzden tüm deneyimleri kazanabilmesi için Rûh, sırayla bir erkek bedende ve bir kadın bedende doğar. Zira her iki cinsin deneyimleri birbirlerinden çok büyük farklılıklar gösterirler. Aynı zamanda 1000 yıl süresince dış koşullarda çok büyük değişiklikler olmadığı için Rûha, hemen hemen aynı çevrede hem eril ve hem de dişil deneyimleri kazanma fırsatı doğar. </p>
	<p class="normal">450) Bunlar, temel ilkelerdir ve Yeniden Doğuş yasası bu ilkelere göre işler. Fakat bu yasa, kör bir yasa olmadığı için sık sık değişikliklere uğrar. Yasadaki değişiklikler, Tutanak Melekleri olan Kaderin Efendileri tarafından belirlenir. Farzedelim ki bir Ego, duyarlı bir göze veya kulağa ihtiyaç duyuyor ve bunu edinebilmesi için önceden kendisiyle ilişki kurduğu ve ona aynı zamanda bu duyarlı enstrümanın eğitimi için gerekli şartları sunabilecek bir aile içinde bedenlenme fırsatı belirdi. Fakat bir sonraki Yeniden Bedenlenme için daha 200 yılı eksik. Bu fırsatı kaçırırsa bir sonraki fırsat ortaya çıkana kadar daha 400 ve hatta 500 yıl boyunca, yâni gereken zamandan çok daha fazla Cennet’te beklemek zorunda kalabilir. Fakat bu durum Kaderin Efendileri tarafından görülür ve böylelikle Ego’nun, daha erken bir zamanda yeniden doğması sağlanır. Üçüncü Cennet’teki kalan zaman eksikliği bir sonraki sefer telafi edilebilir. Böylece görürüz ki, ölenler yalnızca cennetten bizi etkilemezler, biz de onları çekerek veya iterek etkileriz. Uygun bir enstrümanın edinilmesi için uygun bir fırsat, Ego’yu Yeniden Doğuş’a çekebilir. Eğer kendisine kullanabileceği bir enstrüman bulamasaydı ölen kişi cennette daha uzun süre kalırdı ve bu fazla süre, onun gelecekteki cennet yaşamından düşülürdü. </p>
	<p class="normal">451) Sebep ve Sonuç Yasası da yıldızlarla uyum içinde çalışır. Böylece bir insan öyle bir zamanda doğar ki, o anda güneş sistemindeki gökcisimlerinin konumu, yaşam okulunda onun deneyimi ve gelişimi için gerekli koşulları ona sağlar. Bu sebepten dolayı Astroloji, en iyi astrologlar bile onu yanlış yorumlayabiliyor olmalarına rağmen kesinlikle gerçek bir ilimdir. Astrologlar da tüm insanlar gibi yanılabilirler. Yıldızlar bir insanın yaşamında, Kaderin Efendileri’nin suçunu ona ödetmek için seçtikleri zamanı kesin olarak gösterirler. Ve bu kaderden kaçmak imkânsızdır. Evet, biz onları hep doğru okuma kâbiliyetine sahip olmasak da onlar, insan yaşamındaki böyle zamanları, günü gününe gösterirler. </p>
	<p class="normal">452) İnsan, kaderinden tamamen haberdar olsa da ondan kaçamaz. Buna ilişkin olarak yazar tarafından bilinen belki de en dikkat çekici örnek 1906 yılında Kaliforniya’nın Los Angeles şehrinde meydana geldi. Tanınan bir öğretmen olan Bay L.’ye, astrolojiye bakılarak belli zamanlarda dikkatli olması gerektiği söylendi. Bay L.’ye horoskopu<sup class="calibre4"><a href="gulhac_split_118.html#footnote-100-41" id="footnote-100-41-backlink" name="footnote-100-41-backlink">[41]</a></sup> gösterildi. Çünkü bir öğrenci kendisiyle ilgili bir konuda, bir yabancıyla ilgili bir konudan daha çok ilgilenir. Onun da, kendisine verilen burç yorumlarının ne kadar kesin olduğunu kontrol etmesine izin verildi. Horoskop, birkaç kaza gösteriyordu. Bay L.’nin geçmişte başına gelmiş kazalar ve olaylarla horoskopa bakılarak söylenen tarihler de tutuyordu. Ayrıca ona, başka bir kazanın daha başına geleceği ve bu kazanın gelecek Temmuz’un 21’inde ya da 7 gün sonrasında, yâni 28’inde vuku bulacağı ve son söylenen tarihin daha tehlikeli olduğu bildirildi. Ve de Bay L., belirtilen günlerde hiçbir ulaşım aracına binmemesi, aksi takdirde göğüs, omuz, kol veya başın alt kısmındaki bölgelerden yaralanacağı konusunda uyarıldı. Bay L., bir tehlikenin sözkonusu olduğuna tamamen ikna oldu ve o iki gün evde kalmaya söz verdi.</p>
	<p class="normal">453) Bu kitabın yazarı Seattle’a gitti ve kritik zamandan birkaç gün önce ona mektup yazdı ve onu tekrar uyardı. Bay L., cevabında uyarının aklında olduğunu ve bu uyarıya uyacağını belirtti.</p>
	<p class="normal">454) Bu konuda bir sonraki haber, ikimizin de arkadaşı olan bir kişiden geldi. Bu arkadaşımız mektubunda, 29 Temmuz’da Bay L.’nin Sierra Madre’ye giderken, içinde bulunduğu elektrikli tramvayın bir trenle çarpıştığını ve Bay L.’nin tamamen daha önce kendisine söylenen bölgelerinden yaralandığını ve aynı zamanda sol ayağında bir tendon’un kesildiğini bildiriyordu. </p>
	<p class="normal">455) Peki Bay L., bu kehâneti tamamen biliyorken kendisine verilen bu uyarıyı neden gözardı etmişti? Üç ay sonra, Bay L. yazabilecek kadar iyileştiğinde bunun yanıtını şöyle verdi: “Ayın 28’ini 29’u sandım”.</p>
	<p class="normal">456) Yazara göre bu olayın, yıldızlar tarafından önceden belirlenen ve kendisinden kaçılamayan “olgun” kaderin bir parçası olduğuna hiç şüphe yoktur. </p>
	<p class="normal">457) Yıldızlar bu yüzden “Kaderin Saati” olarak da adlandırılabilirler. Olgun kader, kişinin her yaşamına farklı farklı dağıtılmıştır. Ve kişinin, olgun kaderin hesabındaki çeşitli borçlarından birini ödemesi gerektiğinde Burçlar Kuşağının On İki Burcu, bu saatin kadranına karşılık gelir. Güneş ve gezegenler, yılı simgeleyen akrebe ve dünyâ’nın uydusu ay da, ayları gösteren yelkovana karşılık gelirler. </p>
	<p class="normal">458) Ancak ne kadar söylense azdır, kendisinden kaçamayacağı bazı şeyler olmasına karşın insanın, önceden harekete geçmiş sebepleri değiştirebilmesi için kendi hür irâdesinin belli bir kapsamı vardır. Bir şair bu konu hakkında şöyle der:</p>
	<p class="indentmetinitalik">Aynı rüzgârdır gemileri götüren </p>
	<p class="indentmetinitalik">Onları doğuya, batıya her yöne süren</p>
	<p class="indentmetinitalik">Yönlerini belirleyen değil rüzgâr, esen</p>
	<p class="indentmetinitalik">Yelkenin kendisidir asıl etken<br class="chapter"/>
	</p>
	<p class="indentmetinitalik">Denizin rüzgârları benzer kaderin yollarına </p>
	<p class="indentmetinitalik">Yaşam boyunca gideriz onun kollarına</p>
	<p class="indentmetinitalik">İster sesli olsun, ister sessiz</p>
	<p class="indentmetinitalik">Rûhun dediğidir yaşam hedefimiz</p>
	<p class="normal">459) Burada yakalanacak en büyük nokta, şimdiki eylemlerimizin gelecekteki koşulları belirlediğidir.</p>
	<p class="normal">460) Ortodoks dindarlar ve hatta hiçbir dini kabul etmeyen bazı insanlar bile sık sık, Yeniden Doğuş Yasası’na itiraz sebebi olarak yeniden doğuşun, buna inanan “câhil kâfirler” tarafından Hindistan’da öğretildiğini ileri sürerler. Eğer bu bir doğa yasası ise, bunu geçersiz kılmaya veya boş ilân etmeye hiçbir itirazın gücü yetmez. “Câhil kâfirler”den bahsetmeden veya onlara misyonerleri yollamadan önce kendi bilgimizi birazcık yoklasak daha iyi olurdu. Eğitimciler her yerde öğrencilerinin yüzeyselliği hakkında şikâyet ediyorlar. Yale Üniversitesi’nden Profesör Wilbur L. Cross, diğer şaşırtıcı câhillik vakaları yanında bir gerçekten bahsediyor: “40 kişilik bir sınıfta hiçbir öğrenci Judas Iscariot’un ne olduğunu bilemedi !”</p>
	<p class="normal">461) Misyonerlerin, çalışmalarını “kâfir” ülkelerde veya kenar mahallelerde yapmaları yerine kendi ülkemizin yüksekokullarında ve o okulların öğrencilerini aydınlatmada yürütmeleri daha anlamlı olurdu. Bu yöntem şu ilkelere de uygun düşer: “İyilik kendi evinde başlar” ve “Tanrı, bilgisiz kâfirleri öldürmez”. Böyle kişileri, sayesinde cennete gideceklerinden emin oldukları câhillikleri içinde bırakmak, onları “aydınlatıp” böylelikle cehenneme gitme ihtimâlini arttırmaktan daha iyi olurdu. Muhakkak ki bu da, “câhilliğin mutluluk olduğu yerde, bilgi aptallıktır” sözünün kapsamına giren durumlardan biridir. Kâfirleri kendi hallerine bırakır ve de evimizdeki câhil Hristiyanlarla ilgilenirsek kendimize ve kâfirlere çok büyük bir hizmet yapmış oluruz. Bundan başka, Yeniden Doğuş öğretisinin kâfirlere özgü bir öğreti olduğunu söylemek, onun yanlış olduğunu kanıtlamak anlamına gelmez. Bu teorinin Doğuda kabul edilen üstünlüğünü ona karşı bir kanıt olarak kullanmak, bir matematik probleminin çözümünün doğruluğunu, onu ilk çözen kişiyi beğenmediğimiz için kabul etmememize benzer. Buradaki yegâne soru şudur: “Bu teori doğru mudur?” Eğer doğruysa, onun ilk çözümünün kimden geldiği tamamen önemsizdir.</p>
	<p class="normal">462) Diğer tüm dinler Hristiyanlığa çıkar. Zira onlar, ırk dinleridir ve Hristiyanlığın tam ölçüde içerdiği şeylerden sadece belli bir miktarda içerirler. Gerçek Ezoterik Hristiyanlık henüz halka öğretilmemiştir. Ve de insanlık, maddeci aşamayı geçip onu almaya hazır olana dek de öğretilmeyecektir. Yeniden Doğuş ile Sebep ve Sonuç Yasaları hep gizlice öğretilmişlerdir. İlerideki kısımlarda göreceğimiz gibi İsâ’nın doğrudan Emri ile, geçen iki bin yıl boyunca bu iki yasa Batı Dünyâsında açıkça öğretilmemiştir.</p>
	<p class="ortayazi"><span class="idebold">Evrim’de Bir Faktör Olarak Şarap</span></p>
	<p class="normal"> 463) Bu yasaların neden atlandığını ve bu öğretinin neden üstünün örtüldüğünü anlamak için, insan tarihinin başlangıcına gitmemiz ve ona, kendi iyiliği için insanlığın Büyük Öğretmenleri tarafından nasıl yol gösterildiğini görmemiz gerekir. </p>
	<p class="normal">464) Okült ilim öğretilerinde, yerdeki gelişim evreleri, “çağ” olarak adlandırılan dönemlere ayrılırlar. İnsanlık 4 çağdan geçti ve bunlar sırasıyla Kutup Çağı, Üstkuzey (<span class="ideitalik">Hyperbore</span>) çağı, Lemurya Çağı ve Atlantis Çağı’dır. Günümüzde Âri Çağı’nda bulunmaktayız. </p>
	<p class="normal">465) Birinci çağ olan Kutup Çağı’nda zamanın insanlığı, tıpkı şimdiki madenler gibi sadece yoğun bedene sahipti. Bu yüzden insanlık o zaman madene benzer bir haldeydi.</p>
	<p class="normal">466) İkinci çağ olan Üstkuzey (<span class="ideitalik">Hyperbore</span>) Çağda insanlık bir Yaşam Bedene de sahip oldu ve oluşan insan, bitkilerin sahip olduğu bir varlığa sahip oldu. O, bir bitki değildi, ancak bitki gibiydi.</p>
	<p class="normal">467) Üçüncü çağ Lemurya Çağı’nda ise insan, bir Arzu Bedeni’ne sahip oldu ve hayvanın varlığına benzer bir ‘hayvansal insan’ yapısındaydı.</p>
	<p class="normal">468) Dördüncü çağ olan Atlantis Çağı’nda zihin ortaya çıktı ve o, araçları gözönüne alındığında, bu çağda fizik yaşam sahnesine İNSAN olarak çıktı. </p>
	<p class="normal">469) Beşinci ve şimdiki çağ olan Âri Çağı’nda insan, üçüz Rûhu olan Ego’nun üçüncü ve en aşağı yüzünü belli bir dereceye kadar açacaktır.</p>
	<p class="normal">470) Öğrenci bunu iyice kafasına yerleştirsin ki, gelişim sürecinde insanın öz-bilinç’i kazanacağı zamana kadar kesinlikle hiçbir şey şansa bırakılmaz. </p>
	<p class="normal">471) Öz-bilinç’i kazanmasından sonra insana, kendi tanrısal güçlerini açığa çıkarması için kişisel irâdesini kullanabilmesi maksadıyla belli bir faaliyet alanı bırakılır. </p>
	<p class="normal">472) İnsanlığın büyük liderleri, insanın yiyeceği de dâhil olmak üzere her şeyi düşünmüşlerdir. Zira insanın yiyecekleri, onun gelişimiyle çok yakından ilişkilidir. “Bana ne yediğini söyle, sana kim olduğunu söyleyeyim” sözü, akıldışı bir söz değildir ve doğadaki büyük bir gerçektir.</p>
    <div class="calibre1" id="calibre_pb_32"/></body>
</html>