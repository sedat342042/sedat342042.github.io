<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_3"><br class="chapter"/><br class="chapter"/>   III</h1>
				<p class="normal">Şüphesiz size yeni hiçbir şey öğretmedim. Şarabı hepimiz biliyoruz, hepimiz seviyoruz.</p>
				<p class="normal">Şimdilik pek olası gözükmüyor, ama günün birinde gerçek bir filozof doktor olursa şarap hakkında iyi bir araştırma yapabilecek, bir tarafını şarabın öteki insanı oluşturduğu bir çeşit ikili psikoloji ortaya koyacaktır. Bazı içkilerin nasıl ve neden düşünen varlığın kişilik özelliklerini daha ön plana çıkarma ve mistik bir işlem dahilinde, doğal insanın ve şarabın, hayvansı tanrının ve bitkisel tanrının kutsal üçlemede Baba ve Oğul rollerine büründükleri üçüncü kişiyi yaratma yetisi barındırabildiklerini açıklayacaktır; bu ikisi Kutsal-Ruh'u, ikisini de ilerleten üst insanı ortaya çıkarır.</p>
				<p class="normal">Bazı insanlar vardır, şarap içmek onları öylesine güçlü kılar ki bacakları daha diri, kulakları daha keskin oluverir. Zayıf görünümü sarhoşken ilkel sarsıcı bir güce dönüşen birini tanımıştım. Şarap köstebeği şahine çevirir. Yaşlı bir yazar şöyle demiş: Şarabı içme mutluluğundan başka hiçbir şey içen adamın mutluluğuna tekabül edemez. Aslında şarap insanlığın yaşamında çok dostane bir yere sahiptir; öylesine dostane ki panteist fikirlere kapılan birkaç aklıbaşında adamın ona bir kişilik atfetmesine şaşırmam. Şarap ve insan bende sürekli çarpışan, hiç orta yolu bulamayan iki dövüşçü arkadaş izlenimi uyandırıyor. Kaybeden hep kazananı öpüyor. Kötü sarhoşlar vardır; onların doğası kötüdür. İyi adamın mükemmel hale geldiği gibi kötü adam da tiksinç hale gelir.</p>
				<p class="normal">Biraz sonra birkaç senedir moda olan bir maddeden, bir grup amatör için leziz olan, etkileri şaraptan çok daha çağrıcı ve güçlü bir çeşit ilaçtan bahsedeceğim. Özenle bütün etkilerini tasvir edeceğim; sonra, şarabın farklı etkilerinin resmini elime alarak kendisinden memnun olmayan insanoğlunun kendi kişiliğini bir çeşit tanrılığa yükseltmek için kullandığı bu iki yapay yöntemi kıyaslayacağım.</p>
				<p class="normal">Haşhaşın yan etkilerini ve içimizde, daha doğrusu insanın beyninde görüntü olarak filizlendirdiği bilinmez lütufların zenginliğine rağmen, en basit hatasının, şarabın insancıl hatta eylem insanı olmasına karşın, anti-sosyallik olduğunu göstereceğim.</p>

		</body>
</html>