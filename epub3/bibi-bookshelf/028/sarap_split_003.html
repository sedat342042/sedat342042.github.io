<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_2"><br class="chapter"/><br class="chapter"/>   II</h1>
				<p class="normal">Ey şarabın en yoğun coşkuları, kim sizi bilmez ki? Hafifletilecek sıkıntısı, canlandırılacak bir anısı, içinde boğulacak bir acısı, İspanya'da inşa edilecek bir şatosu olan herkes size, asmanın damarlarında saklı gizemli tanrılara yönelmiştir. Şarabın içsel ışıkla aydınlanan görünümleri, siz ne yücesiniz!</p>
				<p class="normal">İnsanoğlunun içinden çıkardığı o ikinci gençlik ne denli gerçek ve alevlidir! Ama aynı zamanda o çarpıcı zevkleri ve o yatıştırıcı mutlulukları ne kadar da korkunçtur. Ve buna rağmen yargıçlar, yasa koyucular, dünyanın insanları, mutluluk sizi yumuşatıverir, zenginlik sizin için erdemi ve sağlığı arttırır, ruhunuzdan ve vicdanınızdan gelerek söyleyin hepiniz, aranızdan kim melek içen bir adamı mahkûm etme cesaretine sahiptir?</p>
				<p class="normal">Zaten şarap her zaman o zaferinden emin ve ne acıması ne de insafı olan korkunç savaşçı değildir. Şarap insanoğluna benzer: Hiçbir zaman nereye kadar ona değer vereceğinizi ve onu aşağılayacağınızı, ne kadar seveceğinizi ve ondan nefret edeceğinizi, onun ne denli belirsiz eylemlere ya da korkunç cinayetlere muktedir olduğunu asla bilemezsiniz. Bu yüzden ona karşı kendimize davrandığımızdan daha katı davranmayalım ve ona kendimizle eşdeğerde muamele edelim.</p>
				<p class="normal">Bazen kendimi şarap için "ruhuyla, düşünce yolundan başka bir yolla anlaşamayan düşüncelerin sesiyle konuşuyor" derken bulmuşumdur.</p>
				<p class="normal">"Ey insan, ey sevgilim, cam hücreme ve mantar kilitlerime rağmen sana kardeşlikle, neşeyle, ışık ve umutla dolu bir şarkı göndermek istiyorum. Asla nankör değilim; biliyorum ki sana hayatımı borçluyum. Sana ne kadar işçiliğe ve omuzlarındaki güneşe bedel olduğunu biliyorum. Bana sen hayat verdin, bunu sana geri ödeyeceğim. Sana olan borcumu fazla fazla ödeyeceğim, çünkü iş ile değişen bir boğazdan geçtiğimde olağanüstü bir mutluluk yaşıyorum. Dürüst bir adamın göğsünde bir gün geçirmek o melankolik ve hissiz içki mahzenlerinde durmaktan çok daha hoşuma gidiyor. Öyle bir boğaza düşerken kaderime heyecan için koşuyorum. İşçinin midesinde çalkalanarak ortalığı temizliyor oradan da görünmez basamaklardan çıkıp beynine, etkimi en yoğun gösterdiğim yere erişiyorum."</p>
				<p class="normal">"İçimde eski zamanların güçlü nakaratlarının, aşkın ve zaferin şarkılarının çalkalandığını ve yankılandığını duyuyor musun? Ben vatanın ruhuyum, ben yarı yollu yarı askerim. Pazar günlerinin umuduyum.</p>
				<p class="normal">İş günlere refah katar, şarap pazarları mutlu kılar. Aile masasının üzerindeki dirsekler ve katlanmış kolluklar… Beni şerefle zafere götüreceksin ve gerçekten de mutlu olacaksın.</p>
				<p class="normal">"Yaşlı karının gözlerini, günlük kederlerinin ve en eski umutlarının yaşlı yoldaşını ışıldatacağım. Bakışlarına erişip gözbebeklerinin dibine gençliğinin ışıltısını bırakacağım. Ve benim sevgili bembeyazım, yük beygiriyle aynı yorgunluğu yaşayan bu küçük zavallı katırın da beşiğini renklendireceğim ve hayatın bu yeni koşucusu için eski savaşçıların kaslarını sıkılaştıran yağ olacağım.</p>
				<p class="normal">"Yüreğinin en derinine leziz bir sebze gibi düşeceğim. Binbir zorlukla sürülen ekin tarlasını bereketlendiren tohum olacağım. Samimi birlikteliğimiz şiiri yaratacak. Sadece ikimize ait bir Tanrı yaratacağız ve tüm bunlar, kuşlar, kelebekler, meleklerin saçları, parfümler ve tüm kanatlı şeyler gibi sonsuzluğa doğru uçacaklar. İşte şarap o gizemli dilinde bunları mırıldanır. Bencil ve kardeşlerinin acılarına kapalı kalbi ömründe bu şarkıyı duymamış olan adama yazık!</p>
				<p class="normal">İsa, suçluların yanında bugün ortaya çıksaydı kendisine durumunun sürekli büyütüldüğünü kanıtlayacak bir savcı bulacağını düşünmüşümdür hep. Şarap mı? Şarap her gün tekrarlanır. Her gün lütuflarını tekrarlar. İşte ahlakçıların ona karşı olan hırsını açığa kavuşturan da budur. Ahlakçılar derken, sözüm ona ahlakçı ikiyüzlülerden bahsediyorum.</p>
				<p class="normal">Ama burada başka bir şey daha var. Biraz daha aşağıya inelim. Sözün gelişi büyük şehirlerin atıklarıyla yaşayan o gizemli varlıklardan birini inceleyelim; sonuçta ilginç meslekler çıkabiliyor. Bunların sayısı çok fazladır. Birkaç kez dehşet içinde hiç mutluluk vermeyen, hiçbir keyif barındırmayan mesleklerin, hiç hafiflemeyen yorgunlukların, telafisi olmayan acıların varlığını düşünmüştüm. Yanılıyordum. Başkentte geçen bir günden sonra oranın artıklarını toplamakla görevli bir adama bakalım. Büyük şehrin attığı, kaybettiği, adadığı, buruşturduğu her şeyi o sıralayıp biriktiriyor. Döküntülerin karmakarışık arşivlerini karıştırıyor. Onlardan akıllıca bir seçmece oluşturuyor; bir cimrinin hazineyi toplayacağı gibi Endüstri'nin kutsallığında çiğnenmiş ve yarar veya sevinç malzemelerine dönüşecek çöpleri topluyor.</p>
				<p class="normal">İşte gecenin ayazının yalayıp geçtiği sokak lambalarının kör aydınlığında, Saintes-Geneviève dağından gelen küçük aile topluluklarıyla dolu ve kirli sokaklarının birinden yukarı çıkıyor. Üzerinde samandan yapılma yedi numaralı şalı var. Her gününü gezip tozup, mısralar arayarak geçiren genç şairler gibi çakırkeyf bir halde kaldırımlara çarpa çarpa geliyor. Kendi kendine konuşuyor; gecenin soğuk ve karanlık havasına içini döküyor. Bu, en lirik trajedilerin bile acıyacağı anlık bir monolog. "İleri! Arş; bölük, baş, silah!". Tıpkı Buonaparte'nin Sainte-Hélène adasında can çekişmesi gibi! Sanırsınız ki yedi sayısı kraliyet asasına, saman şal da imparatorluk mantosuna dönüşmüş. Şimdi de ordusuna övgüler yağdırıyor. Savaş kazanıldı ama gün çok sıcaktı. Atının üzerinde zafer tanklarının altından geçiyor.</p>
				<p class="normal">İçi rahat. Keyifle heyecanlı bir dünyanın alkışlarını dinliyor. Az sonra tüm yasaların üstünde olan kendi yasalarını bildirecek. Halklarını mutlu kılacağına onurlu bir şekilde yemin ediyor. Kötülük ve sefalet insanlık sayesinde yok oldu.</p>
				<p class="normal">Ve buna rağmen sırtındaki küfenin ağırlığıyla iki büklüm olmuş bir sırtı ve omuzları var. Temizlik eziyetinden usanmış.</p>
				<p class="normal">Kırk yıllık çalışma ve alışverişle tükenmiş.</p>
				<p class="normal">Yıllar onu eskitiyor ama şarap tıpkı yeni bir Pactole gibi durgun veya entelektüel insanlığa doğru koşuyor. İyi krallar gibi hizmetleriyle hüküm sürüyor ve fetihlerini adamlarının ağzından çıkan şarkılara dönüştürüyor.</p>
				<p class="normal">Yerkürenin üzerinde sayısız, isimsiz bir kalabalık var; bu kalabalığın uykusu eziyetleri yeterince dindiremez. Şarap onlar için şarkılar ve şiirler besteler.</p>
				<p class="normal">Şüphesiz birçok insan benim hoşgörülü olduğumu düşünüyordur. "Sarhoşluğu temize çıkarıyor, rezilliği övüyorsunuz". Lütuflar karşısında şikâyetleri göz önünde bulunduracak cesaretim olmadığını itiraf edeyim. Zaten şarabın insanoğluna benzediğini söylemiş ve suçlarının erdemlerine eşit olduğu konusuna katıldığımı belirtmiştim.</p>
				<p class="normal">Daha iyisini yapabilir miydim? Zaten aklımda başka bir fikir var. Şayet şarap insan yapımı olmaktan çıkarsa, sanırım yeryüzünün sağlığında ve zekâsında bir boşluk, bir yokluk, kendisini sorumlu tuttuğumuz her türlü aşırılık ve sapkınlıktan çok daha beter bir hataya yol açacaktır. Asla şarap içmeyen insanların, saf ya da düzenli olsunlar, gerizekâlı ya da riyakâr olduklarını düşünmek mantıklı değil mi? Gerizekâlılar; yani ne insanlığı ne de doğayı tanımayan insanlar, sanatı gelenekçi yollara iten sanatçılar, mekanik işi yücelten işçiler… Riyakârlar; yani utanç dolu oburlar, gizli köşelerde içip, bir şeyler gizleyen sadeliğin yalancı kahramanları… Sudan başka bir şey içmeyen adamın kendi benzerlerinden sakladığı bir sırrı var demektir.</p>
				<p class="normal">Şu bir gerçek: Birkaç sene önce, bir resim sergisinde, gerizekâlılar yığını parlatılmış, cilalı, endüstri nesnesi gibi verniklenmiş bir tablonun önünde birikmişti. Bu sanatın salt karşı teziydi; taklitçinin müritlerinin çılgınca başına üşüştükleri şey Drolling'in Mutfak'ıydı. Bu ufak ayrıntılarla dolu resimde uçuşan sinekler görülüyordu. Bu devasa nesne herkes gibi benim de dikkatimi çekmişti, ama o garip zayıflıktan utanç duyuyordum, çünkü bu korkunçluğun dayanılmaz çekiciliğinden başka bir şey değildi. En sonunda haberim olmadan felsefi bir merakla, insanoğlunun ne tarz bir ahlaki özellikle böylesine korkunç bir saçmalık uydurabildiğini öğrenmenin yoğun arzusuyla ona yöneldiğimi fark ettim. Bunun kesinlikle kötü niyetli olduğu hakkında kendi kendimle iddiaya girmiştim. Bu konu hakkında bilgi topladım ve bu psikolojik bahsi kazanarak içgüdümü tatmin ettim.</p>
				<p class="normal">Canavarın her sabah gün doğmadan kalktığını, hizmetçisini hırpaladığını ve sütten başka bir şey içmediğini öğrenmiştim!</p>
				<p class="normal">Birkaç hikâye daha eklersek konu hakkında kesin bir sonuca erişeceğiz. Günün birinde kaldırımda büyük bir yığın gördüm; bir şekilde aylakların omuzları üzerinden durumu gözleyebildim: Bir adam gözlerini gökyüzüne odaklamış yerde yüzüstü yatıyor ve başında dikilen bir başka adam da sadece el kol hareketleriyle onunla konuşuyordu. Yerde yatan adam sadece gözleriyle ona cevap veriyordu; ikisinde de inanılmaz bir iyi niyetlilik hali vardı. Ayakta dikilen adamın hareketleri yerdeki adamın aklıyla şunları konuşuyordu:</p>
				<p class="normal">"Gel, biraz daha gel, mutluluk burada, iki adım ötede, caddenin köşesine gel. Acının kıyısını tamamen kaybetmedik, henüz hayalin tam ortasında değiliz; haydi, cesaretlen dostum, bacaklarına düşünceni tatmin etmelerini söyle".</p>
				<p class="normal">Tüm bunlar salınımlar ve uyumlu sallantılarla gerçekleşiyordu. Zaten kesinlikle ilk gelen ötekiydi, nehirde dolanıyordu, çünkü sonsuz mutlulukla dolu gülüşü karşılık veriyordu: "Dostunu rahat bırak. Acının kıyısı lütufkâr sislerin yeterince ardında kaldı. Hayalin göğünden isteyeceğim hiçbir şey kalmadı". Hatta ağzından belli belirsiz bir cümle, daha doğrusu kelimelere dönüşmüş belirsiz bir soluk çıktığını duydum: "Mantıklı olmak gerek". Bu yüceliğin en yüksek mertebesidir. Ama sarhoşluğun içinde göreceğiniz gibi üstsoyluluk vardır. Her zaman hoşgörüyle dolup taşan dost, kabareye yalnız gider, sonra da elinde bir iple geri döner. Şüphesiz tek başına gezinmek ve mutluluğun ardından tek başına koşmak fikrinden tiksinmiştir; işte bu yüzden dostunu aramaya arabayla gelir. Araba iptir; arabayı belinden geçirir. Yerde yatan dostu gülümser: Bu şefkat dolu düşünüşü anlamıştır. Diğeri bir düğüm atar; sonra da sakin ve sessiz bir at gibi adım atmaya başlar ve dostunu mutlulukla sözleştiği yere kadar götürür. Taşınan, daha doğrusu sürüklenen adam kaldırımı sırtıyla cilalarken yüzünde hâlâ kaybolmayacakmış gibi duran bir gülümseme vardır.</p>
				<p class="normal">Kalabalık aptal aptal bakınır çünkü çok güzel olan, insanoğlunun şairane güçlerini bile aşan şey duygu yoğunluğundan ziyade şaşkınlık yaratır.</p>
				<p class="normal">Bir adam vardı, bir İspanyol, uzun süre Paganini ile yolculuk etmiş bir gitarist… Bu Paganini'nin resmen büyük zafer kazandığı dönemden önceye denk geliyordu.</p>
				<p class="normal">İkisi birlikte çingenelerin, aylak müzisyenlerin, ailesi ve vatanı olmayanların o devasa serseri hayatını devam ettiriyorlardı. İkisi birlikte, bir keman ve bir gitarla geçtikleri her yerde konser veriyorlardı.</p>
				<p class="normal">Bu şekilde uzun zaman farklı memleketlerde dolandılar.</p>
				<p class="normal">Benim İspanyol öylesine bir yeteneğe sahipti ki Orpheus'un "Ben doğanın efendisiyim" dediği kadar vardı. Geçtiği her yerde tellerini gıcırdatarak ve başparmağının altında bir ahenk içinde titreterek kalabalığın kendisini takip ettiğinden emindi. Bunun gibi bir sırrınız olursa asla açlıktan ölmezsiniz. Kendisi sanki İsa Mesih'miş gibi takip ediliyordu. Bana bu adamın, kesik sesler çıkaran bir enstrümandan kolaylıkla devamlı sesler çıkarabildiği iddia edildi.</p>
				<p class="normal">Geliri Paganini topluyordu; herkesin tahmin edebileceği üzere sosyal fonların yönetimi ondaydı.</p>
				<p class="normal">Kasa idarecinin üzerindeydi; bir gün tepede, öbür gün aşağıda, bugün çizmesinin içinde, yarın giysinin iki dikişi arasındaydı. Sağlam içici olan gitarist finansal durumun nerelerde olduğunu sorduğunda Paganini hiçbir şey kalmadığını, hiçbir şeyden de az kaldığını söylüyordu, çünkü Paganini hep yaşlılar gibi yalnız kalmaktan endişe ediyordu.</p>
				<p class="normal">İspanyol ona inanırdı ya da inanmış gibi yapardı ve bakışlarını yoldaki ufka odaklayıp kemanını gıcırdatarak ayrılmaz yol arkadaşına acı çektirirdi. Paganini yolun öte ucundan yürürdü. Bu, birbirlerini rahatsız etmemek için uyguladıkları karşılıklı bir anlaşmaydı. Böylece her biri yürürken bestelerine çalışıyorlardı…</p>
				<p class="normal">Ardından, biraz gelir elde etme şansı sunan bir yerlere geldiklerinde ikisinden biri bestelerinden birini çalmaya başlar, diğeri de onun yanında bir çeşitleme çalarak ona yoldaşlık eder, destek olurdu. İkisinden hangisi bu aylaklık hayatından keyif alıp şiir kazanmıştır, bunu kimse bilemeyecek. Birbirlerini terk etmişler, nedenini bilmiyorum. İspanyol tek başına seyahat ediyordu.</p>
				<p class="normal">Bir akşam Jura isimli küçük bir kente gelir; belediye salonlarından birinde yapılacak olan konseri afişlere bastırır ve etrafa haberini salar. Konseri sadece kendisi verecektir, gitardan başka bir şey yoktur. Birkaç kafede tıngırdatarak kendini tanıtır ve bu sırada kentin birkaç müzisyeni bu yabancı dehadan etkilenirler.</p>
				<p class="normal">Sonuçta konsere bir sürü insan gelir.</p>
				<p class="normal">Benim İspanyol kentin bir köşesinde, mezarlığın yanında, başka bir İspanyol, bir şehir bulup ortaya çıkarmış. O da bir çeşit kabir müteahhidi, mezar taşı yapan bir mermerciymiş.</p>
				<p class="normal">İç karartıcı meslekleri olan tüm kişiler gibi sağlam içermiş. Hem şişe hem de memleket aynı olunca ikisinin de aklı uzaklara gitmiş, müzisyen bir daha mermercinin yanından ayrılamamış. Konserin olduğu gün, tam da konser saatinde ikisi birlikte içiyorlarmış, ama nerede? Bilinmesi gereken buydu. Kentin bütün kabareleri, kafeleri alt üst edildi. Sonunda tarifi imkânsız meyhanelerden birinde, kendisi kadar sarhoş olan arkadaşının yanında bulundu. Ardından Kean ve Frederick'inkine benzer sahneler yaşandı. En sonunda çalmayı kabul etmişti ama akıllara zarar bir fikri vardı: "Sen de benimle çalacaksın" dedi arkadaşına. Arkadaşı reddetti, bir kemanı vardı ama dünyanın en korkunç katilinden daha beter çalardı. "Sen de çalacaksın, yoksa ben de çalmam." Ne söylenebilecek bir söz ne de karşı çıkılacak bir sebep vardı, kabul etmek zorunda kalmıştı. İşte ikisi de yolun ortasında, nazik burjuvazinin karşısındaydı. İspanyol "Şarap getirin," dedi. Herkesin tanıdığı kabir zanaatkârı -tabii kimse onu müzisyen olarak tanımıyordu- kendinden utanmak için fazla sarhoştu. Şaraplar getirildiği anda ikisinde de şarapların açılmasını bekleyecek sabır kalmamıştı. Benim haytalarım görgüsüz insanlar gibi bıçak darbeleriyle şarap şişelerini kesmeye başladılar. Bir düşünün en şık takımlarını giymiş kesimin halini! Bayanlar geriye çekildi ve yarı güçlü görünen bu iki sarhoşun önündeki bir sürü insan gözlerine inanamayarak kaçıştılar.</p>
				<p class="normal">Neyse ki merakı edebiyle sönmeyen ve kalmaya cesaret edenler vardı…</p>
				<p class="normal">"Başla," dedi gitarist mermerciye. O sarhoş kemandan ne çeşit bir ses çıktığını tasvir etmek imkânsız; sanırdınız çıldıran Bakhus eline bir testere almış taş yontuyor. Ne çalıyordu ya da ne çalmaya çalışıyordu? Ne önemi var, nasılsa ilk ilham gelmişti. Birdenbire çok hoş, canlı, oynak bir melodi zılgıtçı gürültüyü kapladı, uzaklaştırdı, söndürdü, yok etti; gitarın sesi öylesine yüksek çıkıyordu ki keman artık duyulmaz hale gelmişti. Yine de mermerci sarhoş bir hava katıyordu. Gitar çok yüksek bir sesle kendini ifade ediyor, gevezelik ediyor, şarkı söylüyor, korkunç bir coşkuyla, kendinden emin ve duyulmamış bir söylemin saflığıyla ortaya atılıyordu. Gitar, kör kemanın teması üzerinden bir çeşitleme yapıyordu. Kemanın kendisini yönlendirmesine izin vermişti ve ondan çıkan sesler sürüsünün çıplaklığını bir anne şefkatiyle, güzellikle örtüyordu. Okuyucum bunun tasvirinin imkânsız olduğunu anlayacaktır; bunu bana gerçek bir şahit ciddiyetle anlattı. Sonunda onları dinleyen topluluk daha beter sarhoş olmuş; İspanyol'a bir sürü güzel söz söylemişler, onu tebrik etmişler ve büyük bir coşkuyla karşılamışlar. Ama şüphesiz, oranın insanlarının karakteri onun hoşuna gitmemiştir çünkü bir daha çalmayı kabul etmemiş. Peki, şimdi nerede? Son düşlerini hangi güneş görmüştür? Kozmopolit ganimetini hangi toprak bilmiştir? Hangi tepe çöküşüne şahit olmuştur? Kayıp çiçeklerin sarhoş eden kokuları nerededir? Eski batan güneşlerin düşsel renkleri nerededir?</p>

		</body>
</html>