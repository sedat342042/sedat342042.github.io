<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_6"><br class="chapter"/><br class="chapter"/>   VI</h1>
				<p class="normal">Mısır'da, en azından ülke içinde devlet esrarın satışını ve pazara sunulmasını destekliyor. Bu tutkuya kapılmış mutsuzlar eczaneye gidip başka bir ilaç alma bahanesiyle daha önceden hazırlanmış olan ufak dozlarını satın alıyorlar. Mısır hükümeti oldukça haklı.</p>
				<p class="normal">Akılcı hiçbir ruh hali esrar kullanımıyla birlikte varlığını asla devam ettiremez. Esrar kullanan adamdan ne savaşçı olur ne de vatandaş. Aslında varlığının temel şartlarını bozmak ve ortam ile yetilerinin dengesini kesintiye uğratmak insanoğluna yasaklanmıştır, bunları yaparsa düşkünlük ve entelektüel yoksunlukla cezalandırılır. Eğer dünya üzerinde yönetilenlerini yoldan çıkarmak isteyen bir hükümet olsaydı esrarın kullanımını desteklemesi yeterli olurdu. Bu maddenin fiziksel hiçbir zarara yol açmadığı söyleniyor. Bu en azından şu ana kadar doğrudur çünkü bütün uzuvları iyi durumda olsa bile hayal görmekten başka bir şey yapmayan ve eyleme geçmekten aciz olan bir adam için nereye kadar sağlığının yerinde olduğu söylenebilir bilemiyorum. Burada ele geçirilen istektir ve istek en değerli organdır. Bir çay kaşığı reçelle bir anda yeryüzünün ve göğün tüm güzelliklerini edinebilen bir adam son binde birlik kısmı çalışmadan elde edemeyecektir. Her şeyden önce yaşamak ve çalışmak gerekir.</p>
				<p class="normal">Şaraptan ve esrardan aynı makalede bahsetmek istedim çünkü aslında bu ikisinin benzer bir yönü var: İnsanoğlunda aşırı şairane duyguların gelişmesi. İnsanoğlunun, kişiliğini genleştiren yararlı ya da tehlikeli tüm maddelere karşı duyduğu çılgınca istek büyüklüğünün şahididir. Ümitlerini sıcak tutmak ve sonsuzluğa yükselebilmek için can atar. Fakat bu işin sonuçlarını da görmek gerekir. Mesela sindirimi kolaylaştıran, kasları güçlendiren, kanı bollaştıran bir likörü ele alalım. Bu bile çok fazla miktarda alındığında kısa süreli bozukluklardan başka bir şeye yol açmaz. Ve işte size sindirimi sekteye uğratan, uzuvları güçsüzleştiren ve yirmi dört saat boyunca sarhoşluğa yol açabilen bir madde! Şarap isteği kamçılar, esrar ise yok eder. Şarap fiziksel bir destektir, esrar ise intihar etmeye yarayan bir silah. Şarap kişiyi hoş ve sosyal kılar. Esrar ise yalnızlığa iter. Tabir yerindeyse biri çalışkandır diğeriyse doğası gereği tembel. Peki bir hamleyle cenneti ayağımızın dibine getirebiliyorsak çalışmak, emek vermek, her ne olursa olsun bir şey üretmek neden? Sonuçta şarap çalışan ve onu içmeyi hak edenlerin içkisidir.</p>
				<p class="normal">Esrar yalnızlık içindeki coşkular sınıfına girer; sefil aylaklar için yapılmıştır. Şarap yararlıdır, verimli sonuçlar yaratır. Esrar yararsız ve tehlikelidir.</p>

		</body>
</html>