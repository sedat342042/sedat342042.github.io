<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_1"><br class="chapter"/><br class="chapter"/>   I<br class="chapter"/>   ŞARAP</h1>
				<p class="normal">Çok ünlü ve aynı zamanda şaşkın olan bir adam -görünüşe bakılırsa bunların ikisi birlikte çok iyi gidiyor ki onu göstermenin acılı zevkini birden fazla tadacağım- Masa'nın üzerindeki bir kitaba ŞARAP makalesinin devamına şunları yazmaya cesaret etti: "Yurttaş Noé şarap mucidiyim diye geçiniyor; bu, asma meyvesinden yapılan bir likör". Ee, sonra? Sonrası yok: hepsi bu kadar. Cildin sayfalarını boşuna karıştırır, her yöne çevirir, tersten, yandan, sağdan sola, soldan sağa boşuna okursunuz; ünlü ve saygıdeğer Brillat-Savarin'in Damak Zevkinin Fizyolojisi'nde şarap hakkında "yurttaş Noé" ve "bir likördür"den başka bir şey bulamazsınız.</p>
				<p class="normal">Sanırım ayda ya da uzak bir gezegende yaşayan ve bizim dünyamızı gezen, uzun yolculuklardan yorulmuş biri boğazını ıslatmayı ve karnını doyurmayı düşünür. Yeryüzümüzün zevklerinden ve alışkanlıklarından haberdar olmaya çalışır.</p>
				<p class="normal">Bu küre vatandaşlarının sayesinde seve seve cesaret ve mutluluk elde ettikleri leziz likörlerden bahsedildiğini az çok duymuştur. Tercihinden biraz daha fazla emin olmak için ay sakini tadın kehanetini, meşhur ve yanılmaz Brillat-Savarin'i açar, orada o değerli bilgiyi, ŞARAP makalesini bulur: Yurttaş Noé... ve bu likör şöyle yapılır… Bu tamamen sindirimseldir. Bu fazlasıyla açıklayıcıdır. Bu cümleyi okuduktan sonra tüm şaraplar, onların farklı kaliteleri, yan etkileri, mide ve beyin üzerindeki güçleri hakkında doğru ve kesin bir fikir sahibi olmamak imkânsızdır.</p>
				<p class="normal">Ah, sevgili dostlar! Brillant-Savarin'i okumayın. Tanrı gereksiz okumalara gönülden bağlı olanları uzak tutsun; bu, insanları eski ve modern dünyanın tüm yargıçlarından daha çok sevmiş bir filozofun, Lavater'nin küçük bir kitabının ilk özdeyişidir. Hiçbir pasta Lavater ismiyle vaftiz edilmedi, ama melek gibi olan bu adamın anısı, cesur burjuvalar bile tatsız bir çeşit yağlı çörek olan ve en basit hatası meşhur şaheserden alınma budalaca bilgiç özdeyişlerin söylenmesine bahane olmak olan Brillant-Savarin'i unuttuklarında Hıristiyanlar arasında yaşamaya devam edecektir.</p>
				<p class="normal">Bu yalancı şaheserin yeni bir basımı daha modern insanlığın sağduyusunun sınırlarını aşmaya kalkışırsa, siz melankolik içkiseverler, siz keyifli içkiseverler, siz ki şarapta anıları ya da unutuşu ararsınız, siz ki hiçbir zaman tam anlamıyla keyfinize layık bulmayarak şişenin dibini görmeden göğü seyredemezsiniz, siz adsız ve unutulmuş içkiseverler, bu kitabın bir örneğini alıp kötü için iyiyi, umursamazlık için lütfu terk eder misiniz?</p>
				<p class="normal">Yüce Hoffmann'ın Kriesler'ini açıp oradan ilginç bir öğüt okuyorum. Vicdanlı bir müzisyen bir opera komedisi bestelemek için kendine şampanya sunmalıdır. Şampanyada bu tarzı yansıtacak köpüklü ve hafif mutluluğu bulacaktır. Dini müzik Ren şarabı ya da Juranson şarabı gerektirir. Derin fikirlerde olduğu gibi burada da sarhoş eden bir keder vardır. Ama Lirik müzik Bourgogne şarabından vazgeçemez, ciddi bir şevk ve vatanseverliğin hareketliliğini taşır.</p>
				<p class="normal">İşte bu kesinlikle daha iyi ve bir içki düşkününün tutkulu hissiyatının dışında ben burada bir Almana en büyük onuru sunacak bir tarafsızlık buluyorum.</p>
				<p class="normal">Hoffmann kendisine farklı sıcaklıkları ve ruhunun genel değişimlerini gösterecek garip bir psikolojik barometre icat etmişti. Bu barometrede şu bölümler bulunuyordu: Hoşgörüyle dengelenmiş hafif ironik bir düşünce tarzı, yoğun bir kendinden memnuniyetle dolu yalnızlık düşüncesi, kendimin tahammül edemediği alaycı bir mutluluk, kendi benliğimden fırlama dürtüsü, aşırı nesnellik, varlığımın doğayla oluşturduğu karışım. Tabii ki Hoffmann'ın ruhsal barometresinin bölümleri sıradan barometreler gibi bir kuşak sıralamasıyla sabitlenmişti. Bu ruhsal barometre ile şarapların müzikalitelerinin açıklanması arasında apaçık bir yakınlık var gibime geliyor.</p>
				<p class="normal">Azrail Hoffmann'ı almaya geldiğinde Hoffmann para kazanmaya başlamıştı. Tam da şans ondan yana dönmüştü. Sevgili ve yüce Balzac'ımız gibi, en eski umutlarının kuzey kızıllığının parladığını ancak son zamanlarında görebildi. O dönemde onun hikâyelerini almanaklarına katmak için birbirleriyle mücadele eden yayıncılar gözüne girmek için para gönderirken yanına bir kasa Fransız şarabı ekliyorlardı.</p>

		</body>
</html>