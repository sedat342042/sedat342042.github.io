<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_4"><br class="chapter"/><br class="chapter"/>   ESRAR</h1>
				<p class="normal">Kenevir hasatı sırasında kadın ve erkek işçilerin kişiliklerinde ara sıra garip değişiklikler olur. Sanki hasattan ne olduğu bilinmez, baş döndüren bir esans yükselir; onların bacaklarının aralarından dolanıp zihinlerine kadar erişir. Hasat işçisinin bir zamanlar hayaller uçuşan kafasında fırtınalar esmeye başlar. Uzuvları güç kaybeder ve hizmet etmeyi reddeder. En azından şu kadarını biliyorum: çocukken yonca yığınlarının arasında yuvarlanarak oynarken benim de içimde benzer hisler uyanırdı.</p>
				<p class="normal">Fransız kenevirinden esrar elde edilmeye çalışıldı. Şimdiye kadar tüm denemeler başarısızlıkla sonuçlandı ve her ne pahasına olursa olsun olağanüstü hazlardan faydalanmak isteyen düşkünler Akdeniz üzerinden gelen, yani Hint veya Mısır esrarıyla amaçlarına erişmeye devam ettiler. Esrarın bileşimi Hint keneviri, yağ ve küçük bir parça afyonun kaynatılmasıyla elde edilir.</p>
				<p class="normal">İşte size tamamen kendine has bir kokusu olan yeşil bir reçel; öyle bir rayihası vardır ki gücünün ve tabiri caizse yoğunluğunun doruğunda olan her saf kokunun yapacağı gibi birçok tiksintiyi ortadan kaldırıverir.</p>
				<p class="normal">Bundan sadece bir ceviz büyüklüğünde ya da küçük bir kaşığı dolduracak miktarda yanınıza alın ve tüm sarhoşluklarıyla, gençlik çılgınlıklarıyla ve tabii ki sonsuz ahiret sevinçleriyle mutluluğa sahip olun. Mutluluk küçük bir parça reçel halinde işte burada. Çekinmeden alın, merak etmeyin ölmezsiniz; bedeninizdeki organların hiçbirine ciddi bir zarar gelmez. Belki isteğiniz azalacaktır ama bu başka bir konu. Genelde esrarın güçlü bir şekilde etki etmesi ve etkisini göstermesi için çok sıcak bir kahveyle karıştırmak ve bunu aç karnına içmek gerekir. Akşam yemeği saat on sularına hatta gece yarısına ertelenir, sadece hafif bir çorba içilebilir. Bu kurala aykırı gelecek bir durum, en basitinden maddeyle etkileşime geçecek bir akşam yemeği ya kusmaya ya da esrarın etkisini kaybetmesine yol açacaktır.</p>
				<p class="normal">Bu kurala uymayan birçok ihmalkâr ya da aptal kişi esrarı etkili bir madde olmamakla suçlar.</p>
				<p class="normal">Bu az miktardaki maddenin emilimi başlar başlamaz –bu işlem belirli bir oranda çözülme gerektirecektir; daha önce de belirttiğim gibi bu karışımın öyle bir rayihası vardır ki bazı kişilerde çok kısa süreli mide bulantılarına yol açabilir- kendinizi aniden gergin ve endişeli bir halde bulursunuz. Esrarın olağanüstü etkilerinden bahsedildiğini duydunuz diyelim. Hayal gücünüz ilginç bir fikir, ideal bir sarhoşluk keşfetti ve gerçeği, sonucun sizin beklentinizle örtüşüp örtüşmeyeceğini öğrenmek için sabırsızlanıyorsunuz. Bu sulu karışımın emilimi ile ilk belirtiler arasındaki sürecin uzunluğu kişinin huylarına ve tabii ki alışkanlığa göre değişir. Daha önceden bu maddeyle tanışıklığı ve nasıl kullanılacağına dair bilgisi olanlar bazen yarım saat içinde vücutlarını saran ilk belirtileri yaşamaya başlarlar.</p>
				<p class="normal">İnsanın kişiliğinde bir yoğunlaşmaya, aynı zamanda da olaylara ve yerlere dair çok canlı hislere yol açan esrarın etkisine uygun ortam ve durumlarda boyun eğilmesi gerektiğini söylemeyi unutmuşum. Salt mutluluk ve rahatlık bereket kazanırken salt acı ve sıkıntı da yoğun bir şekilde derinleşir. Eğer tamamlanacak keyifsiz bir işiniz varsa, ruhunuz kedere gömüldüyse veya ödenecek bir faturanız varsa kendi kendinize böyle bir deneyim yaşamaya kalkışmayın. Uyarıyorum: esrar eyleme uygun değildir. Şarap gibi sakinleştirmez, sadece kullanıldığı güncel ortamlarda insanın kişiliğini sınırlarına itmekten başka bir şey yapmaz. Olabildiğince güzel bir daire ya da hoş bir manzara, sakin ve özgür bir ruh ve entelektüel yapısı sizinkine yakın olan birkaç suç ortağı ve mümkünse biraz müzik gerektirir.</p>
				<p class="normal">Çömezler ilk denemelerinde çoğunlukla etkilerin gecikmesinden yakınırlar. Belirtileri endişe içinde beklerler ve işin zevkine çabucak varamadıklarından bu işi ve esrarın bünyeyi nasıl ele geçirdiğini bilenlerin dalga geçeceği türden hiçbir şey olmamış havası taslarlar. Önce garip ve karşı konulmaz kahkaha krizlerine girersiniz. En kaba sözcükler, en basit düşünceler garip ve yeni bir görünüm kazanır.</p>
				<p class="normal">Bu coşku hali size bile katlanılmaz gelir ama karşı koymak faydasızdır. Şeytan sizi ele geçirmiştir, direnmek için harcayacağınız gücün tamamı kötü etkileri hızlandırmaktan başka bir şeye yaramayacaktır. Çılgın ve aptal halinize gülersiniz, arkadaşlarınız sizin yüzünüze güler ve siz onları takmazsınız çünkü hoşgörü hali kendini göstermeye başlamıştır.</p>
				<p class="normal">Bu baygın coşku, mutluluğun içindeki rahatsızlık, bu güvensizlik, hastalığın kararsızlığı genelde kısa sürer. Zaman zaman kelime oyunlarına hiç yeteneği olmayan insanların ardı arkası gelmeyen cinas zincirlemeleri, bu ilginç sanatın en güçlü ustalarını bile baştan çıkaracak gerçekleşmesi imkânsız fikir benzerlikleri kurdukları da görülür. Birkaç dakika içinde fikir ortaklıkları öylesine zayıflar, görüşlerinizi birbirine bağlayan ipler öylesine incelir ki artık sizi sadece suç ortaklarınız, iman yoldaşlarınız anlayabilir. Şen şakraklığınız, kahkahalarınız sizinle aynı hali paylaşmayan kişiye saçmalığın dik âlâsı gibi gelir.</p>
				<p class="normal">Bu zavallının bilgeliği sizi haddini aşacak kadar eğlendirir, soğukkanlılığı sizi ironinin sınırlarına iter; bu adam sizin için tüm insanlığın en deli ve en komik adamıdır. Dostlarınıza gelince, onlarla mükemmel şekilde anlaşırsınız. Kısa sürede sadece bakışlarınızla anlaşır hale gelirsiniz. İşin aslı, onlarla aynı dünyayı paylaşmayan kişinin sadece anlaşılması imkansız bir coşkuyla keyiflenen insanlar olduğunu görmesi oldukça komik bir durumdur. Hepsi ona içtenlikle acırlar. O andan itibaren üstünlük inancı zekânızın ufkuna işaret etmektedir. Kısa süre içinde sınırsız bir şekilde büyüyecektir.</p>
				<p class="normal">Bu ilk safhada iki çirkin sahneye tanıklık ettim. Esrarın özelliklerini önemsemeyen ve belki de daha önce bahsini hiç duymamış olan ünlü bir müzisyen neredeyse herkesin esrar kullanmakta olduğu bir ortama girer.</p>
				<p class="normal">Kendisine esrarın mükemmel etkileri anlatılmaya çalışılır. Terbiyeli biri olduğundan nezaket gereği birkaç dakika duraksayan bir adam edasıyla zarifçe güler. Herkes daha çok güler; esrar almış ve ilk safhada olan bir adam inanılmaz derecede komik bir zekâ kıvraklığına erişmiştir. Kahkahalar, anlaşılması imkânsız aşırılıklar, kavranılması mümkün olmayan kelime oyunları ve tuhaflıklar devam eder. Müzisyen, bu kaba sanatçı güldürüsünün kötü olduğunu ve zaten yazarlar için de oldukça yorucu olabileceğini söyler.</p>
				<p class="normal">Coşku daha da artar. Bizimki, "Bu şaka sizin için hoş olabilir ama benim için değil" der. Kafası hoşlardan biri "Bizim için hoş olması bize yeter" diye karşılık verir. Ardı arkası gelmeyen kahkahalar salonda yankılanmaktadır. Bizimki sinirlenir ve gitmek ister. Biri de kapıyı kilitleyip anahtarı saklar.</p>
				<p class="normal">Bir diğeri bizimkinin önünde diz çöker ve ağlayarak tüm topluluk adına bu topluluğun kendisi ve içinde bulunduğu acınacak halin aşağılığı karşısında heyecanlandıysa ebedi teveccühünden de en az bu kadar canlanacağını söyler.</p>
				<p class="normal">Herkes keman çalması için yalvarmaya başlayınca o da bu isteğe boyun eğer.</p>
				<p class="normal">Keman sesi duyulup tüm daireye yayılır yayılmaz kafası hoş olanlardan birini coşturmuştur. Her tarafta derin hıçkırıklardan, tiz iniltilerden ve gözyaşlarından başka bir şey duyulmaz. Şaşkınlık içinde kalan müzisyen duraksar; adeta bir tımarhaneye gelmiştir. Ebedi mutluluğu en hoş görünenlerden birine yaklaşır ve ona acı çekip çekmediğini ve kendisini rahatlatmak için ne yapılabileceğini sorar. Bunun üzerine bu ebedi mutluluğun tadına bakmayan ve olumlu bir görüşe sahip olan biri limonata içmesini, yani asit almasını önerir. Keş kendinden geçmiş bir halde ona tasviri imkânsız bir küçümsemeyle bakar; onu en rezil küfürleri savurmaktan alıkoyan tek şey gururudur. Aslına bakılırsa mutluluktan uçan bir keşi kızdırmanın en iyi yolu onu iyileştirmeye çalışmak değil midir?</p>
				<p class="normal">İşte senin için tam anlamıyla ilginç bir durum: Esrar almış insanlara tütün ve serinletici içkiler götürmekle görevlendirilmiş bir hizmetçi kadın kendisini garip suratların ve ölçüsüzce büyümüş gözlerin ortasında bulur ve anlamsız bir kahkahanın kopmasıyla birlikte adeta bu ahlâksız ortam, bu toplu delilik tarafından uyuşturulmuşçasına elindeki tepsiyi üstündeki kaseler ve bardaklarla beraber düşürür. Tepsiyle birlikte üstündeki her şey kırılır ve hizmetçi tabanları yağlar. Herkes gülmektedir. Ertesi gün, saatler boyunca ilginç bir şey yaşadığına, moda girdiğine, çok komik olduğuna, çok bilmem ne olduğuna kendisini inandırır fakat esrar almamıştır.</p>
				<p class="normal">İkinci safha, uçlarda gezinen bir ferahlık hissiyle, büyük bir zayıflık duygusuyla kendini belli eder; tabiri yerindeyse bir sakarlık, kafanızda bir ağırlık ve tüm varlığınıza yayılan genel bir salaklık hali hissedersiniz. Gözleriniz büyür, adeta kendinden geçmenin şiddetli etkisiyle her yönden çekiştiriliyordur. Solgunlaşan yüzünüz iyice rengini kaybeder ve yeşilimsi bir renge bürünür.</p>
				<p class="normal">Dudaklarınız büzüşür, ufalır; neredeyse ağzınızın içine kaçmak ister. Ciğerlerinizden boğuk ve derin soluklar kaçışır; adeta eski doğanız yenisinin ağırlığını taşıyamıyordur. Duyularınız olağanüstü bir keskinliğe ve hassasiyete erişir. Bakışlarınız sonsuzu deler geçer. Kulaklarınız en tiz gürültülerin arasında en fark edilemeyecek sesleri algılar.</p>
				<p class="normal">Sanrılar başlar. Sizin dışınızdaki nesneler canavar benzeri görünümlere bürünür. Size bilinmeyen her türlü şekli gösterir.</p>
				<p class="normal">Ardından bunların şekli bozulur, bu nesneler değişime uğrar ve en sonunda benliğinize girer ya da siz onların içine girersiniz. En benzersiz kelime oyunları, açıklanması en imkânsız olan fikir tersyüzleri gerçekleşir. Seslerin rengi, renklerin bir tınısı vardır. Müzik notaları birer rakamdır ve müzik kulağınıza eriştikçe siz inanılmaz bir hızla mucizevi aritmetik hesaplamalarını çözümlersiniz. Oturmuş piponuzu içerken kendinizi piponuzun içinde sanırsınız ve aslında piponuz sizi içmektedir, mavimsi dumanlardan kendinizi solumaktasınızdır.</p>
				<p class="normal">Kafanız iyi, sadece bir tek şey kafanızı meşgul ediyor ve sizi endişelendiriyor. Piponuzdan nasıl çıkacaksınız? Bu sonsuz bir tasavvurdur. Büyük bir çabayla elde ettiğiniz kısa bir ayıklık molası sarkaçlı saate bakmanıza olanak verir. Ebediyet bir dakika sürmüştür. Bir başka düşünce silsilesi sizi alır götürür; sizi bir dakika boyunca canlı burgacına sürükler ve bu bir dakika da yeni bir ebediyet olacaktır. Zaman ve varlık oranları sayısız yığınlar, his ve fikir yoğunlukları tarafından darmadağın edilir. Bir saatlik bir zaman diliminde birçok insan yaşamı gözünüzün önünden geçer. İşte tam burada Tılsımlı Deri söz konusudur. Organlar ve haz arasında artık bir denklem kalmamıştır.</p>
				<p class="normal">Bazı çok tanrıcı şairleri ve büyük komedyenleri ortaya koyan nesnellik öyle bir hale gelir ki kendinizi dışınızdaki nesnelerle karıştırır olursunuz. İşte, siz rüzgâra boyun eğen ve doğaya bitkisel ezgiler mırıldanan bir ağaç oluvermişsiniz. Şimdi de alabildiğine genişleyen gökyüzünün maviliğinde süzülüyorsunuz. Acıların tamamı yok olmuş.</p>
				<p class="normal">Artık savaşmıyorsunuz, kendinizden geçmişsiniz, artık kendinizin efendisi değilsiniz ve bunun için üzülmüyorsunuz. Kısa bir süre sonra zaman kavramı tamamen yok olacak.</p>
				<p class="normal">Yine de zaman zaman kısa süreli bir ayılma anı yaşanabilir. Muhteşem ve düşsel bir dünyadan çıktığınızı sanırsınız. Hâlâ kendi kendinizi gözlemleyebilme yetisini koruduğunuz doğrudur ve yarın yaşadığınız hislerden birkaçının hatırasını hâlâ barındırıyor olacaksınız. Ama bu psikolojik deneyimi uygulayamazsınız. Bahse girerim bir tüyü ya da bir kurşun kalemi yontamazsınız; bu sizin gücünüzü aşar.</p>
				<p class="normal">Zaman zaman da müzik size sonsuz şiirler okur, sizi korkunç ya da perili dramların ortasına yerleştirir. Kendini gözlerinizin önündeki nesnelerle özdeşleştirir. Tavan resimleri vasat veya çirkin olsa bile korkunç bir yaşantıya dönüşür. Büyüleyici ve berrak su, sarsılan çimenlikte akar gider. Parıldayan koltuklarında oturan peri kızları gökten ve sudan daha berrak ve kocaman gözleriyle size bakarlar. Hanların duvarlarını süsleyen en çirkin resimlerde, en kaba kaplama kâğıtlarında yerinizi bulur rolünüzü oynarsınız.</p>
				<p class="normal"> Esrarla aydınlanan ve bir parça sanatkârlık barındıran tüm düşüncelerde suyun ürkünç bir göz alıcılığa büründüğünü fark ettim. Akan sular, su fışkırmaları, birbiriyle uyumlu şelaleler, denizin engin mavisi benliğinizin derinliklerinde harekete geçip şarkılar söyler. Aslına bakılırsa bu haldeki bir adamı berrak bir su kenarına bırakmak pek de hoş olmayabilir; belki de koşuktaki balıkçı gibi Ondine'in kendisini alıp götürmesine izin verebilir.</p>
				<p class="normal">Akşam sona ererken bir şeyler yenilebilir ama bu süreç mutlaka acılı bir şekilde tamamlanacaktır. İnsan kendisini maddi olguların o kadar üzerlerinde bir yerde bulur ki kesinlikle entelektüel cennetinin içinde boylu boyunca yatmayı tercih edecektir. Yine de bazı durumlarda açlık olağanüstü bir şekilde ortaya çıkıverir ama bir şişeyi, bir çatalı ve bıçağı kaldırmak için büyük bir cesarete ihtiyaç duyulacaktır.</p>
				<p class="normal">Bir çift kriz tekrarıyla, yeni bir mide bulantısının eşlik ettiği baş döndürücü bir sarhoşlukla ikincisinden ayrılan üçüncü safha tasviri mümkün olmayan bir şeydir. Doğuluların 'keyif' diye adlandırdıkları budur: Salt mutluluk. Bu artık dönüp duran ve fırtınalı bir şey değildir. Bu, sakin, hareketsiz ve sonsuz bir mutluluktur. Tüm felsefi sorunlar çözüme ulaşmıştır. Din bilimcilerin mücadele ettikleri ve akılcı insanlığın ümitsizliğini ortaya çıkaran tüm çetin sorular artık berraklaşmış aydınlığa kavuşmuştur. Tüm zıtlaşmalar birlik haline gelmiştir: İnsanoğlu tanrıyı geçmiştir.</p>
				<p class="normal">İçinizde bir yerlerde şu sözler yankılanır: "Sen bütün insanlardan üstünsün, hiçbiri senin şu an düşündüklerini, şu an hissettiklerini anlamıyor. Onlara karşı duyduğun sonsuz aşkı bile anlamaktan acizler. Ama bu yüzden onlardan nefret etmeye gerek yok; onlara acımak gerek. Mutluluğun ve erdemlerin engini tam karşında açılıyor. Kimse senin ne denli yüce bir erdeme ve zekâya eriştiğini bilemeyecek. Düşüncelerinin yalnızlığında yaşa ve insanlara acı çektirmekten kaçın". Esrarın en gülünç acayipliklerinden biri de her kim olursa olsun birisine acı verme endişesidir; bu endişe deliliğe kadar gidebilir. Elinizde olsa insanoğlunun son bireyinde korku yaratmamak için içinde bulunduğunuz doğaüstü halden bile sıyrılmak istersiniz.</p>
				<p class="normal">Bu aşırılık halindeyken narin ve sanatçı ruhlarda aşk en eşsiz şekillere girer ve en garip bileşimlere bürünür. Ölçüsüz bir çapkınlık yoğun ve duygu yüklü bir babalık hissine karışabilir. Son gözlemim de sıradan olmayacaktır. Ertesi sabah gün ışığının odanıza yerleştiğini gördüğünüzde ilk hissiniz büyük bir şaşkınlık olacaktır. Zaman tamamıyla ortadan kaybolmuştur. Az önce geceydi, şimdiyse gündüz. "Acaba uyudum mu yoksa uyumadım mı? Sarhoşluğum bütün gece mi sürdü? Zaman kavramı ortadan kalktığına göre gecenin tamamının benim için değeri sadece bir saniyecik mi? Yoksa görünümlerle dolu bir uykunun kanatlarına mı gömüldüm?" Bunu bilmek imkânsızdır. Muhteşem bir ruhun huzurunu ve hafifliğini yaşadığınızı düşünürsünüz; hiçbir yorgunluk yoktur. Fakat ayağa kalktığınız anda eskiden kalma bir sarhoşluk ortaya çıkar. Güçsüz bacaklarınız sizi zorlukla taşıyordur, narin bir eşya gibi düşüp kırılmaktan endişe edersiniz. Cazibeden yoksun olmayan bir bitkinlik ruhunuzu ele geçirir. Eylem halinde herhangi bir iş yapmaktan ve güç sarf etmekten aciz durumdasınızdır. Bu, tanrıtanımaz israf sayesinde çok miktarda sinir sıvısı harcamanızın size bıraktığı hak edilmiş bir cezadır. Kişiliğinizi göğün dört bir yanına fırlattınız ve şimdi de onları bir araya getirip bir bütün olarak yoğunlaştırmakta zorluk çekiyorsunuz.</p>

		</body>
</html>