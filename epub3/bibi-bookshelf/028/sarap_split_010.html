<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_9"><br class="chapter"/><br class="chapter"/>   1864 BRÜKSEL KONFERANSLARI İÇİN HAZIRLANAN GİRİŞ METNİ</h1>
				<p class="normal">Beyler, genel özellikleri uyardığı oranda güçsüzlüğü tetiklemek ve yaşattığı zevk kadar şiddetli bir ceza vermek olan uyaranların tamamını içeren bir kitap yazmak bana anlamsız geliyordu. Absint, çay, kahve, kına kına şarabı, hatta koka bitkisi, yaprakları çiğnendiğinde uyku süresini ve iştahı azaltarak enerjiyi arttıran şu ilginç Erythroxlon coca ağacının bitkisi ya da söylendiğine göre emilimi sonrasında zehirlenen beynin Nuh Nebi'den önceki dünyanın korkunçluklarını görmesine yol açan ada baldıranı gibi yaygın olarak kullanılan uyaranlardan bahsetmek gereksiz olacaktır.</p>
				<p class="normal">Tüm bunların içinde tıp ile alakalı çok fazla şey çıkacaktır. Hâlbuki ben salt fizyoloji içeren bir kitap değil özellikle ahlâk içeren bir kitap yazmak istiyorum. Cenneti arayanların aslında kendi cehennemlerini yarattıklarını, hazırladıklarını ve önceden görseler belki de korkuya kapılacakları bir başarıyla kendi kuyularını kazdıklarını kanıtlamak istiyorum.</p>
				<p class="normal">Kitabın ilk bölümü tamamen benimle ilgili: bu, esrarın şiiridir. Bu bölüm size sırası geldikçe başlıklarını söyleyeceğim birçok kısımdan oluşmakta. İkinci ve üçüncü bölümler oldukça ilginç olan İngilizce bir kitabın (Bir İngiliz Afyon Tiryakisinin İtirafları, Thomas de Quincey) analizinden oluşmakta ama aralara kişisel düşüncelerime de yer verdim. Fakat esas kaynağın içinde ne derecede öznelliğimi kattım, işte bunu söylemekte gerçekten zorlanabilirim. Ortaya öyle bir alaşım çıkardım ki hangi kısımlarının, aslına bakılırsa hangi ufacık kısmının, benden geldiğini hatırlamam imkânsız olacaktır.</p>
		</body>
</html>