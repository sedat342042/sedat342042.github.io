<html xmlns="http://www.w3.org/1999/xhtml">
  <head>
    <title>
      17_kutuk-4
    </title>
    <link href="css/17_kutuk.css" rel="stylesheet" type="text/css"/>
  </head>
  <body id="x17_kutuk" xml:lang="tr-TR">
    <div>
      <p class="BASLIK01 bizsmart" id="toc_marker-4">
        FORSA
      </p>
      <p class="govde-metin bizsmart">
        Akdeniz’in ufuklarına bakan tepe, küçük bir çiçek bahçesi gibiydi. İnce ve uzun dallı badem ağaçlarının alaca gölgeleri, sahile inen keçi yoluna düşüyordu. İlkbaharın tatlı rüzgârları ile kendinden geçen martılar, çılgın naraları ile havayı çınlatıyorlardı. Bağın orta yerindeki yıkık kulübenin kapısız girişinden, saçı sakalı bembeyaz olmuş bir ihtiyar çıktı. Elleri ayakları titriyordu. Gök kadar boş ve sakin duran denize baktı, baktı...
      </p>
      <p class="govde-metin bizsmart">
        – Hayırdır inşallah, dedi. Duvarın dibindeki taş yığınlarının üzerine çöktü. Sırtında yırtık bir çuval vardı. Çıplak ayakları, sanki topraktan yoğrulmuş sanılacaktı. Gökle denizin birleştiği dumandan çizgiye dikkatlice baktı. Görünürde bir şey yoktu. Bu ihtiyar, her gece uykusunda kendisini kurtarmak için birçok geminin geldiğini gören zavallı bir eski Türk forsasıydı.
      </p>
      <div class="frame-2">
        <img alt="31_Forsa.TIF" class="frame-5" src="image/31_Forsa_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Esir olalı kırk yıldan fazla olmuştu. Malta korsanlarının eline düşmüş ve yirmi sene, onların kadırgalarında kürek çekmişti. Yirmi sene, iki zincirle ayaklarından, rutubetli bir geminin dibine bağlanmış olarak yaşadı. Zincirleri küflendi, çürüdü, kırıldı.
      </p>
      <div class="frame-2">
        <img alt="32_Forsa.TIF" class="frame-5" src="image/32_Forsa_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Yirmi yıl içinde birkaç kere halkalarını, çivilerini değiştirdiler. Onun, çelikten daha sert kaslı bacaklarına bir şey olmadı. Yalnız, abdest alamadığı için üzülürdü. Her zaman, güneşin doğduğu sol tarafı ilerisine alır, gözlerini kıbleye çevirirdi. Beş vakit namazını gizli gizli kılardı.
      </p>
      <p class="govde-metin bizsmart">
        Elli yaşına gelince korsanlar onu: “Bu, artık iyi kürek çekemez...” diyerek bir adada satmışlardı. Artık efendisi bir çiftçiydi. On sene, kuru ekmek karşılığında bu çiftçinin yanında yaşadı. Bütün ümidi, memleketi Edremit’e kavuşmaktı. O:“Öldükten sonra dirileceğime nasıl inanıyorsam, elli yıllık esirlikten sonra memleketime kavuşacağıma da öyle inanırım.” derdi. En şanlı, en tanınmış Türk gemicilerindendi. İrili ufaklı donanmaları, tek başına, küçük gemisiyle mağlup etmişti. O zamanlar, Türk yurdunda ünü dillere destandı:
      </p>
      <p class="govde-metin bizsmart">
        Yirmi yaşında Cebeli Tarık Boğazı’nı geçmişti. Poyraza doğru haftalarca, aylarca kenar kıyı görmeden gitmişti.
      </p>
      <p class="govde-metin bizsmart">
        Üzerinde büyük buz dağlarının dolaştığı denizlere yelken açmıştı. Oraları, tamamıyla başka bir dünya gibiydi; altı ay gece, altı ay gündüz olurdu. Eşini, bu değişik dünyadan seçmişti.
      </p>
      <p class="govde-metin bizsmart">
        Gemisiyle altın, gümüş, inci ve elmas dolu olarak vatanına dönerken kenarsız denizin ortasında evlenmişti. Oğlu Turgut da Çanakkale’yi geçerken doğmuştu. Eğer şimdi yaşıyorsa kırk beş yaşında olmalıydı. Kırk yıldır, İstanbul’un minareli ufku hayalinden hiç gitmemişti: “Bir gemim olsa gözümü kapatıp Kabataş’ın önüne demir atardım.” diye düşünürdü.
      </p>
      <p class="govde-metin bizsmart">
        On yıl daha geçti. İhtiyarın adım atacak gücü kalmamıştı. Üstelik bağ sahibi de artık onu istemiyordu. Nereye gidecekti?
      </p>
      <p class="govde-metin bizsmart">
        Yıllardır Türk gemilerinin geçmesini özlemişti. Kırk yıllık bir rüya... Türklerin, Türk gemilerinin gelişi... Gözlerini zayıf elleriyle iyice ovdu. Denizin gökle birleştiği yere yine baktı. Kesinlikle geleceklerdi. Bundan o kadar emindi ki: “Kırk yıl görülen bir rüya yalan olmaz!” diyordu.
      </p>
      <p class="govde-metin bizsmart">
        Martıların:
      </p>
      <p class="govde-metin bizsmart">
        – Geliyorlar, geliyorlar, seni kurtarmaya geliyorlar gibi gelen, tatlı seslerini dinleye dinleye daldı.
      </p>
      <p class="govde-metin bizsmart">
        Duvar taşlarının arasından çıkan kertenkeleler, üzerinde geziniyor; çuvaldan elbisesinin içine kaçıyorlardı. Gür ve beyaz sakalının üzerinde oynaşıyorlardı. Rüyasında, büyük bir Türk donanmasının limana girdiğini görüyordu.
      </p>
      <p class="govde-metin bizsmart">
        – Bizimkiler! Bizimkiler, diye bağırarak uyandı. Ellerini göğsüne koydu. Bunlar, Türk gemileriydi. Gözlerine inanamadı: “Acaba rüyam devam mı ediyor?” şüphesine düştü. Fakat uyanıkken rüya görülür müydü? Rüya görüp görmediğini anlamak için elini ısırdı. Yerden, sivri bir taş parçası aldı, alnına vurdu. Evet işte hissediyordu, uyanıktı. Rüya görmüyordu. Kırk yıllık bir beklemenin verdiği heyecan ve güçle davrandı. Birden kemikleri çatırdadı. Badem ağaçlarının çiçekli gölgeleriyle örülen yoldan yürüdü, kıyıya doğru koştu, koştu...
      </p>
      <p class="govde-metin bizsmart">
        Kıyıya çıkan askerler, ak sakallı bir ihtiyarın kendilerine doğru koşmakta olduğunu görünce:
      </p>
      <div class="frame-2">
        <img alt="33_Forsa.TIF" class="frame-5" src="image/33_Forsa_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Dur, diye bağırdılar. İhtiyar durmadı, bağırdı:
      </p>
      <p class="govde-metin bizsmart">
        – Ben Türk’üm oğullar, ben Türk’üm!...
      </p>
      <p class="govde-metin bizsmart">
        Askerler, onun yaklaşmasını beklediler. İhtiyar, askerlerin yanına varınca önüne ilk geleni tuttu, onu öpmeye başladı. Heyecanı yatışınca ona sordular:
      </p>
      <p class="govde-metin bizsmart">
        – Kaç yıldır esirsin?
      </p>
      <p class="govde-metin bizsmart">
        – Kırk yıldır esirim?
      </p>
      <p class="govde-metin bizsmart">
        – Nerelisin?
      </p>
      <p class="govde-metin bizsmart">
        – Edremitliyim.
      </p>
      <p class="govde-metin bizsmart">
        – Adın ne?
      </p>
      <p class="govde-metin bizsmart">
        – Kara Memiş.
      </p>
      <p class="govde-metin bizsmart">
        – Kaptan mıydın?
      </p>
      <p class="govde-metin bizsmart">
        – Evet, kaptan idim.
      </p>
      <div class="frame-2">
        <img alt="34_Forsa.TIF" class="frame-5" src="image/34_Forsa_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        İhtiyarın etrafındaki askerler, birbirine bakıştı. Bir çığlıktır koptu: “Beye haber verin! Beye haber verin!” İhtiyarın kollarına girdiler, onu bir kuş gibi deniz kenarına uçurdular. Bir sandala bindirip büyük bir kadırgaya çıkardılar. Askerlerin içinde, onun maceralarını bilmeyen yoktu.
      </p>
      <p class="govde-metin bizsmart">
        – Haydi beyin yanına, dediler.
      </p>
      <p class="govde-metin bizsmart">
        Kendini kadırgaya getiren askerlerle beraber, büyük geminin arka tarafına doğru yürüdü. Kara pala bıyıklı, sırmalı elbisesinin üzerine demir çelik zırhlar giymiş, iri bir adamın karşısında durdu.
      </p>
      <p class="govde-metin bizsmart">
        Bey:
      </p>
      <p class="govde-metin bizsmart">
        – Sen, Kaptan Kara Memiş misin, dedi.
      </p>
      <p class="govde-metin bizsmart">
        – Evet, ben Kaptan Kara Memiş’im.
      </p>
      <p class="govde-metin bizsmart">
        – Doğru mu söylüyorsun?...
      </p>
      <div class="frame-2">
        <img alt="35_Forsa.TIF" class="frame-5" src="image/35_Forsa_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Niye yalan söyleyeyim?
      </p>
      <p class="govde-metin bizsmart">
        – Aç bakalım sağ kolunu!...
      </p>
      <p class="govde-metin bizsmart">
        İhtiyar, elbisesinin altından kolunu çıkardı, beye gösterdi. Pazısında, haç şeklinde derin bir yara izi vardı. Bunun üzerine Bey, ihtiyarın ellerine sarıldı; öpmeye başladı.
      </p>
      <p class="govde-metin bizsmart">
        – Ben senin oğlunum!...
      </p>
      <p class="govde-metin bizsmart">
        – Turgut musun?...
      </p>
      <p class="govde-metin bizsmart">
        – Evet, Turgut’um.
      </p>
      <p class="govde-metin bizsmart">
        İhtiyar esir, sevincinden bayılmıştı, kendine gelince oğlu ona:
      </p>
      <p class="govde-metin bizsmart">
        – Ben, savaşmak için karaya çıkıyorum baba, sen gemide kal.
      </p>
      <p class="govde-metin bizsmart">
        Kara Memiş, bu isteği kabul etmedi.
      </p>
      <p class="govde-metin bizsmart">
        – Ben de seninle birlikte savaşacağım...
      </p>
      <p class="govde-metin bizsmart">
        – Çok ihtiyarsın baba!
      </p>
      <p class="govde-metin bizsmart">
        – Ama kalbim kuvvetlidir.
      </p>
      <p class="govde-metin bizsmart">
        – Sen rahat ol, bizi seyret!
      </p>
      <p class="govde-metin bizsmart">
        – Kırk yıldır, dövüşe hasretim...
      </p>
      <p class="govde-metin bizsmart">
        – Vurulursun, vatana hasret gidersin, diyerek onu gemide bırakmak istedi. Kara Memiş, o zaman birdenbire, gençleşmiş bir kaptan gibi doğruldu. Yerinde duramıyordu. Kalkan, kılıç istedi. Sonra geminin arka tarafında sallanan sancağı göstererek:
      </p>
      <p class="govde-metin bizsmart">
        – Şehit olursam bunu üzerime örtün. Vatan, bayrağın dalgalandığı yer değil midir, dedi.
      </p>
      <p class="govde-metin bizsmart">
        (Kısaltılmıştır.)
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>