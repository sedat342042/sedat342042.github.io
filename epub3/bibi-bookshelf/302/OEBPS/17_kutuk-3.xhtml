<html xmlns="http://www.w3.org/1999/xhtml">
  <head>
    <title>
      17_kutuk-3
    </title>
    <link href="css/17_kutuk.css" rel="stylesheet" type="text/css"/>
  </head>
  <body id="x17_kutuk" xml:lang="tr-TR">
    <div>
      <p class="BASLIK01 bizsmart" id="toc_marker-3">
        VİRE
      </p>
      <p class="govde-metin bizsmart">
        İki senedir Goça taraflarını alan, on altı bin kişilik Türk ordusundan şimdi bu kalede hatıra gibi yüz elli asker kalmıştı. Onlar da işte iki yazdır padişahın gelmesini bekliyorlardı. Mutlaka alınacak olan “Kızılelma”nın yolu buradan geçiyordu. Sonbahar başında bir gece Hamza Beyin ulaklarından bir genç gelmişti. Ondan padişahın Acemistan hududunda olduğunu öğrendiler. Vakıa cephaneleri çoktu. Silahları mükemmeldi. Ancak daha üç dört aylık erzakları vardı. Ne yapacaklardı? “Tata”ya giden geçitler kapalıydı. Etrafta her çeşit kuş uçuşuyor ama hiçbir kervan geçmiyordu.
      </p>
      <p class="govde-metin-orta bizsmart">
        * * *
      </p>
      <div class="frame-2">
        <img alt="18_Vire.TIF" class="frame-5" src="image/18_Vire_fmt.jpeg"/>
      </div>
      <p class="govde-metin-orta bizsmart">
         
      </p>
      <p class="govde-metin bizsmart">
        Yüksek burcun demir saçaklı küçük penceresinden, dağlarla çevrilmiş ıssız vadiye dalgın dalgın bakan Barhan Bey:
      </p>
      <p class="govde-metin bizsmart">
        – Allah kerim, diye başını salladı.
      </p>
      <p class="govde-metin bizsmart">
        Böyle sabahleyin erkenden karşısına dikilen ihtiyar sipahi zabiti Mahmut Ağa çok endişeli idi. Daha erzak bitmeden Adelsberg, Rizkinç yahut Breg kasabalarına bir akın yapılmasını teklif ediyordu:
      </p>
      <p class="govde-metin bizsmart">
        – “Grobing” çok zengindir. Ah, oraya bir gidebilsek, dedi.
      </p>
      <p class="govde-metin bizsmart">
        – Ee, kaleyi ne yapacağız?
      </p>
      <p class="govde-metin bizsmart">
        – İçinde elli kişi muhafız bırakırız...
      </p>
      <p class="govde-metin bizsmart">
        – Sonra yüz kişiyle nasıl akın ederiz?
      </p>
      <p class="govde-metin bizsmart">
        – Basbayağı...
      </p>
      <p class="govde-metin bizsmart">
        – Fakat elli kişi bu kaleyi tutamaz.
      </p>
      <p class="govde-metin bizsmart">
        – Biz on gün içinde döneriz.
      </p>
      <p class="govde-metin bizsmart">
        – On gün değil, on saat içinde neler olur...
      </p>
      <p class="govde-metin bizsmart">
        Barhan Bey çok düşünen, hiç tuzağa düşmeyen akıllı cesurlardandı. Küçük, siyah gözleri daima karanlık bir inin derinliklerinden bakar gibi parlardı. Ne asildi ne de kul... Şehzade Beyazıt’ın bütün Anadolu’yu hayrette bırakan meşhur pehlivanı kahraman Kuduz Ferhat’ın üvey kardeşiydi. Fakat ona hiç benzemezdi. Kuduz’un çelik zırhları kâğıt gibi yırtan pençeleri, kalın demir kalkanları bir dokunuşta delen yumruğu, Barhan Bey’de yoktu. Barhan Bey’in kısa vücudu, yuvarlak omuzları üstünde hatta biraz ağır görünen kocaman bir başı vardı. Ağırlığından daima bir tarafa eğilmiş gibi duran bu başın içinde sönmez bir ateş, sönmez bir zekâ alevi tutuşuyordu. İşte bu mukaddes alev onu daha pek genç iken en namlı kumandanların sırasına yükseltti. Yıllarca süren savaşın sınırsız meydanındaki en son nokta, en ileri kale padişahın emriyle ona emanet edilmişti. Ordu gelinceye kadar ne yapıp yapıp bu ücra kaleyi bırakmamak vazifesiydi. Hâlbuki akın için askerinden bir kısmını ayırsa düşman hemen haber alacak, fazla kuvvetle kaleye yüklenecekti. Hem kuvveti ikiye ayırmak hiç münasip değildi. Zaten kuvvet de ne idi? Yüz elli kişi... Sipahi Mahmut tekrar sordu:
      </p>
      <p class="govde-metin bizsmart">
        – Erzak bitince ne yapacağız?
      </p>
      <p class="govde-metin bizsmart">
        – Allah kerim...
      </p>
      <p class="govde-metin bizsmart">
        – Ama kışın akın güç olur beyim.
      </p>
      <p class="govde-metin bizsmart">
        – Allah kerim...
      </p>
      <p class="govde-metin bizsmart">
        – Nasıl?
      </p>
      <p class="govde-metin bizsmart">
        – Mesela bakarsın ki ganimet ayağımıza gelir.
      </p>
      <p class="govde-metin bizsmart">
        – Ya ganimet gelmeden bir kuşatmaya uğrarsak?
      </p>
      <p class="govde-metin bizsmart">
        – Yine Allah kerim...
      </p>
      <p class="govde-metin bizsmart">
        – ...
      </p>
      <div class="frame-2">
        <img alt="19_Vire.TIF" class="frame-5" src="image/19_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Mahmut Ağa’nın hakkı vardı. Burası okyanusun ortasında kaybolmuş öksüz bir ada gibiydi. En yakın kasabaya ancak iki üç günde gidilebilirdi. Kış bastırırsa erzak bulmak imkânsızdı. O vakit kaleyi bırakıp mutlaka “Tata”ya çekilmek icap edecekti. Hâlbuki yüz elli kişiyle günlerce düşmanın, haydutların arasından nasıl geçilirdi? Mademki padişah henüz Rumeli’ye geçmemişti, artık bu yaz büyük ordu gelmeyecek demekti. Kırk senedir düşman karşısında saç, sakal ağartan Mahmut Ağa çok güvendiği genç kumandanını yine biraz toy buluyordu. Sıkılarak:
      </p>
      <div class="frame-2">
        <img alt="20_Vire.TIF" class="frame-5" src="image/20_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Böyle bekleyip durmaktan ne çıkar, dedi.
      </p>
      <p class="govde-metin bizsmart">
        – Barhan Bey güldü:
      </p>
      <p class="govde-metin bizsmart">
        – Merak etme Mahmut Ağa, Allah kerim...
      </p>
      <p class="govde-metin bizsmart">
        – Ama...
      </p>
      <p class="govde-metin bizsmart">
        – Allah kerim, diyorum ya...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Tam bu sırada açık kapıdan kısa boylu, pala bıyıklı, tıknaz bir çavuş girdi.
      </p>
      <p class="govde-metin bizsmart">
        – Beyim, dedi. Sağ kuledeki nöbetçi uzaktan bir kervan göründüğünü haber verdi. Gittim, baktım. Pek kervana benzetemedim. Galiba asker...
      </p>
      <p class="govde-metin bizsmart">
        – Çok mu?
      </p>
      <p class="govde-metin bizsmart">
        – Üç dört yüz kişi kadar...
      </p>
      <p class="govde-metin bizsmart">
        Mahmut Ağa:
      </p>
      <p class="govde-metin bizsmart">
        – Haydutlar olmalı, diye mırıldandı. Dayandığı pencereden hızla doğrulan Barhan Bey:
      </p>
      <p class="govde-metin bizsmart">
        – Bakalım... dedi.
      </p>
      <p class="govde-metin bizsmart">
        Odadan fırladı. Mazgallardan sızan hafif bir ışıkla aydınlanmış dar merdivenleri üçer üçer atladı. Mahmut Ağa’yla çavuş da arkasından koşuyorlardı. Kuleye çıkınca sabah güneşinin henüz dağıtamadığı hafif sislerle örtülü ufka dikkatle baktı:
      </p>
      <p class="govde-metin bizsmart">
        – Şövalyeler... dedi, bizi kuşatmaya geliyorlar.
      </p>
      <p class="govde-metin bizsmart">
        – İyi görmeyen Mahmut Ağa sordu:
      </p>
      <p class="govde-metin bizsmart">
        – Nereden anladınız?
      </p>
      <p class="govde-metin bizsmart">
        – Mızraklarından, bayraklarından... Yanlarında iki de top var.
      </p>
      <p class="govde-metin bizsmart">
        – Şimdi ne yapacağız?
      </p>
      <p class="govde-metin bizsmart">
        – Allah kerim... Acele yok, düşüneceğiz.
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        İki saat sonra şövalyelerin gürültücü ordusu kaleyi iyice sarmıştı. Barhan Bey, demir kapıyı kapattı. Savunmadan başka çare yoktu. Zira kalenin girişi pek dardı. Dışarıya saldırı hareketi imkânsızdı. Hafif bir yaylım ateşi bile buradan kimseyi çıkartmazdı. Herkes silah başında hazır duruyor, yirmi kişi, hiç dinlenmeden palanganın iç avlusundaki büyük dibekte evvelce hazırlanmış kömürleri dövüyordu. Bu kömürlerin dövülmesi bitince kumandan cephaneliği açtırdı. Kapının önüne gelen ilk on iki çuvalın üst tarafından bir karış kadar barut aldırdı. Başka bir çuvala koydurdu. İçlerinden barut alınan çuvalların üst taraflarını da dövülen kömür tozlarıyla doldurttu. Ağızlarını yine eskisi gibi bağlattı. Sonra sarnıcın başına koştu. Yanından hiç ayrılmayan genç silahtarına:
      </p>
      <p class="govde-metin bizsmart">
        – Benim odamda kapının arkasında iki büyük kutu var. Haydi, çabuk onları getir, dedi.
      </p>
      <p class="govde-metin bizsmart">
        Yukarıdan koşa koşa gelen sipahi zabiti Mahmut Ağa kumandana yaklaştı.
      </p>
      <p class="govde-metin bizsmart">
        – Hücum başlayacak beyim, emret, topları dolduralım.
      </p>
      <p class="govde-metin bizsmart">
        – Hayır, toplara lüzum yok.
      </p>
      <p class="govde-metin bizsmart">
        – Onlar toplarını kurdular.
      </p>
      <p class="govde-metin bizsmart">
        – Kursunlar.
      </p>
      <p class="govde-metin bizsmart">
        – Ee, biz ne yapacağız?
      </p>
      <p class="govde-metin bizsmart">
        – Bekleyeceğiz. Gazilere söyle, ben yukarı gelinceye kadar ateş etmesinler.
      </p>
      <p class="govde-metin bizsmart">
        – Baş üstüne.
      </p>
      <p class="govde-metin bizsmart">
        Mahmut Ağa, ayrılmadan silahtar kutuları getirdi. Barhan Bey, kendi eliyle kutunun birini açtı. Sarnıca boşalttı. Bu siyah bir tozdu. Silahtara:
      </p>
      <p class="govde-metin bizsmart">
        – Elindekini de git, kuyuya boşalt, dedi.
      </p>
      <div class="frame-2">
        <img alt="21_Vire.TIF" class="frame-5" src="image/21_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Sonra anlamadan bakan Mahmut Ağa’ya güldü:
      </p>
      <p class="govde-metin bizsmart">
        – Artık serbestçe “Vire”yi konuşabiliriz.
      </p>
      <p class="govde-metin bizsmart">
        – Ne? “Vire”yi mi?
      </p>
      <p class="govde-metin bizsmart">
        – Evet!...
      </p>
      <p class="govde-metin bizsmart">
        – Sahi mi söylüyorsunuz beyim?
      </p>
      <p class="govde-metin bizsmart">
        – Sahi ya!
      </p>
      <p class="govde-metin bizsmart">
        – Cephaneliğimiz barut dolu, silahlarımız mükemmel, gazilerimiz hazır, üç aylık yiyeceğimiz de var. Biz nasıl teslim oluruz?
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Kalede kimse buna razı olmaz beyim.
      </p>
      <p class="govde-metin bizsmart">
        – Nene lazım. Sen şimdi benimle beraber gel, yukarı çıkalım.
      </p>
      <p class="govde-metin bizsmart">
        Barhan Bey, gülümseyerek bedenlere çıkan taş merdivene doğru yürüdü. Biliyordu ki Türk askeri çok itaatlidir. Kumandanları ne söylerse hemen yaparlar. Fakat yalnız bir emre karşı itaat göstermezler. O da “teslim emri”dir. Türk ölmeyi, teslim olmaya tercih eder... Evet, “vire”ye kimse razı olmayacaktı. İçinden, “Ama kandırırım...” dedi. Kalenin üstüne çıkınca Mahmut Ağa’ya döndü:
      </p>
      <p class="govde-metin bizsmart">
        – Zabitleri, bölükbaşıları, çavuşları çağır. Buraya gelsinler, kendileriyle konuşalım. Haydi... emrini verdi.
      </p>
      <p class="govde-metin bizsmart">
        Sonra beden siperlerini dolaştı. Diz çökmüş, dışarıya bakan askerin sırtından şövalyeler ordusunu inceledi. Üç yüz kişiden fazla idiler. Formaları, silahları düzenliydi. Hiç çapulcuya filan benzemiyorlardı... İki dakika sonra zırhlarını giymiş tolgalı zabitler, çavuşlar etrafına toplandılar. Barhan Bey bir elini padişahın son defa verdiği süslü kılıca dayamıştı. Ağır, levent bir tavır ile:
      </p>
      <p class="govde-metin bizsmart">
        – Ağalar, dedi. Görüyorsunuz, kaleyi saranlar bizden çok. Belki bizim iki mislimiz. Savunmada kalsak üç aylık erzakımız var. Çok dayanamayız. Hâlbuki bu sene bize yardım gelmesinin imkânı yok. Çıkmaya da kalkışamayız.
      </p>
      <p class="govde-metin bizsmart">
        – Niçin?
      </p>
      <p class="govde-metin bizsmart">
        – Niçin, diye mırıldandılar.
      </p>
      <p class="govde-metin bizsmart">
        – Bakınız niçin? Bu kaleyi biz yapmadık. Vaktiyle düşmandan “vire” ile aldık. Düşman galiba burasını yalnız savunma için yapmış. Çünkü hem kapısı çok dar hem de bir meydana doğru açılmıyor. Kapının karşısındaki şu gördüğünüz tümsekte elli kişi yaylım ateşi açsa dışarıya sağ kimse çıkamaz.
      </p>
      <div class="frame-2">
        <img alt="22_Vire.TIF" class="frame-5" src="image/22_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        İhtiyar Mahmut Ağa titriyordu:
      </p>
      <p class="govde-metin bizsmart">
        – Biz teslim olmayız... dedi.
      </p>
      <p class="govde-metin bizsmart">
        – Hayır, teslim olmayacağız. Vuruşmak için bir meydan bulacağız. Buna razı mısınız?
      </p>
      <p class="govde-metin bizsmart">
        – Razıyız, razıyız...
      </p>
      <p class="govde-metin bizsmart">
        – Bana emniyetiniz var mı?
      </p>
      <p class="govde-metin bizsmart">
        – Var, var.
      </p>
      <p class="govde-metin bizsmart">
        – O hâlde ben düşmanla “vire”yi konuşacağım. Maksadım teslim olmak değil, savaşmaktır. Varın yoldaşlara söyleyin. Sakın yanlış fikirlere kapılmasınlar. Benim emrimden dışarı çıkmasınlar.
      </p>
      <p class="govde-metin bizsmart">
        – Baş üstüne, baş üstüne... diye ayrılan zabitler, bölükbaşıları siperlerin arasındaki askerin yanına koştular.
      </p>
      <p class="govde-metin bizsmart">
        Mahmut Ağa, Barhan Bey’in yanında kaldı. Tercümanı çağırttılar. Sınırlı adımlarla kapının üstündeki yüksek sipere gittiler. Barhan Bey, tercümana:
      </p>
      <p class="govde-metin bizsmart">
        – Sor bunlara, ne istiyorlar bizden, dedi.
      </p>
      <p class="govde-metin bizsmart">
        Tercüman bağırdı. Şövalyelerin saflarından gayet düzgün bir Türkçe ile cevap verdiler:
      </p>
      <p class="govde-metin bizsmart">
        – Bu kaleyi istiyoruz, teslim etmezseniz zorla alacağız. Artık tercümana lüzum kalmadığını gören Barhan Bey bağırarak kendi konuşmaya başladı:
      </p>
      <p class="govde-metin bizsmart">
        – Pekâlâ, kaleyi size bırakalım. “Vire”yi söyleşelim.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Söyleşelim.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Biz burada yüz elli kişiyiz. Hepimiz harp eriyiz. İçimizde çoluk çocuk, kadın, ihtiyar yok. Siz hücumla bu kaleyi bizden alamazsınız. Cephaneliğimiz ağzı ağzına barut dolu. Erzakımız var. Silahlarımız mükemmel. Adamlarınızdan birini gönderin, içeri girsin. Biz de size bir rehin veririz. Adamınız cephaneliği, silahlarımızı, askerlerimizi gözüyle görsün. Yalan mı söylüyoruz, gerçek mi, anlasın. Sonra “vire”yi konuşuruz.
      </p>
      <div class="frame-2">
        <img alt="23_Vire.TIF" class="frame-5" src="image/23_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Aralarında bu teklifin tercümesi biraz uzun sürdü. Şövalyeler kabul ettiler. Kapıdan silahsız bir düşman askeri içeri alındı. Bir sipahi de rehin olarak dışarı verildi. Barhan Bey, kendi eliyle bu askere kalenin her tarafını gezdirdi. Dolu cephaneliği, topları, silahları, askeri ayrı ayrı gösterdi:
      </p>
      <p class="govde-metin bizsmart">
        – Haydi yiğidim, git, kumandanlarına gördüklerini aynıyla söyle, dedi.
      </p>
      <p class="govde-metin bizsmart">
        Bu asker dışarı bırakılarak verilen sipahi de içeri alındı. Yarım saat geçti... Barhan Bey, siperde bekliyordu. Henüz cevap verilmemişti.
      </p>
      <p class="govde-metin bizsmart">
        On dakika daha geçti.
      </p>
      <p class="govde-metin bizsmart">
        Deminki Türkçe ses ansızın sordu:
      </p>
      <p class="govde-metin bizsmart">
        – “Vire” için şartlarınız ne?
      </p>
      <p class="govde-metin bizsmart">
        Barhan Bey bağırdı:
      </p>
      <p class="govde-metin bizsmart">
        – Biz iki senedir burada bekliyoruz. Artık ordumuzun gelmeyeceğini anladık. Bize müsaade edin. Silahlarımızla dışarı çıkalım. Atlarımızı, cephanelerimizi, erzakımızı size bırakacağız. Aşağıya, memleketimize doğru çekilip gideceğiz.
      </p>
      <div class="frame-2">
        <img alt="24_Vire.TIF" class="frame-5" src="image/24_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Şövalyeler bu teklifi kısa bir görüşmeden sonra kabul ettiler. Cephaneler, toplar, atlar, erzak ellerine geçtikten sonra savaşa, hücuma ne gerek vardı. Zaten bu yüz elli Türk yolda açlıktan ölecekti. “Tata”ya kadar yollarda binlerce eşkiya kaynıyordu. Kaleyi bırakmak, sahipleri için muhakkak ölüm demekti. Fakat... Barhan Bey’in sesini yine duydular:
      </p>
      <p class="govde-metin bizsmart">
        – Vireyi bozmayacağınıza nasıl teminat verirsiniz?
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Şövalyeler namusları üzerine söz vermek istediler. Barhan Bey bunu yeterli görmedi. Aslında onlar hakikatte “vire”yi bozmayı düşünmüyorlardı. Türklerden zorla, savaşla kale almanın ne çetin şey olduğunu hepsi bilirdi.
      </p>
      <p class="govde-metin bizsmart">
        – Nasıl teminat isterseniz veririz, dediler.
      </p>
      <p class="govde-metin bizsmart">
        Barhan Bey, istediğini söyledi:
      </p>
      <p class="govde-metin bizsmart">
        – Biz yüz elli kişiyiz. Siz üç yüzden fazlasınız. Evvela iki kısma ayrılınız. Bir kısmınız bütün silahlarını öteki kısma versin. Silahlarınızın sayısı eşit olsun. O zaman emniyetle kapıdan çıkarız. Sonra biz çıkınca evvela silahlılarınız, sonra silahsızlarınız kaleye girsin. Biz size birçok cephane, top bırakıyoruz. Siz de toplarınızı içeri alın. Yalnız şu karşıdaki tepelere varıncaya kadar kaleden dışarı çıkmayacağınıza söz veriniz.
      </p>
      <p class="govde-metin bizsmart">
        Bu teklifin görüşmesi de epeyce sürdü. “Vire”yi zaten bozmasını hiç düşünmeyen şövalyeler bu güvenceyi vermekte bir sakınca görmediler. Sert kumandalarla askeri ikiye ayırdılar. Bir kısmını silahsız bıraktılar. Kalenin açılan kapısından yayan olarak en önde Barhan Bey çıktı. Arkasından, tüfekleri, okları, kalkanları, tolgaları, zırhları parlayan, kaplan postlarına bürünmüş yüz elli cengâver göründü. Silahların, kılıçların şakırtısından başka hiçbir ses işitilmiyordu. Kapıdan yüz adım kadar uzaklaştılar. Düşman askerleri boş kalan kaleye sevinç naraları, zafer hurraları atarak giriyorlardı. Hemen burcun kulesine bayraklarını çektiler. Çifte katırlara yüklü toplarını da dar kapıdan soktular. Dışarıda yalnız ağırlıkları, cephaneleri, yükleri kalmıştı.
      </p>
      <p class="govde-metin bizsmart">
        Barhan Bey, ansızın haykırdı:
      </p>
      <p class="govde-metin bizsmart">
        – Mahmut Ağa, çabuk tümseği tut...
      </p>
      <p class="govde-metin bizsmart">
        Bölükten elli kişi ile bir anda kopan Mahmut Ağa kale kapısının ta karşısındaki tepeye fırlayıverdi. Barhan Bey’in kumandasıyla yalın kılıç kırk kişi de sol taraftaki çalılık kenarında duran düşman cephanesinin üstüne canlı bir çığ gibi düştü.
      </p>
      <p class="govde-metin bizsmart">
        Kaleyi alan galipler aman verdikleri mağluplarının bu garip hareketlerinden evvela bir şey anlamadılar. “Ne oluyor?” diye bedenlerden bakışıyorlardı.
      </p>
      <p class="govde-metin bizsmart">
        Türkçe sordular:
      </p>
      <p class="govde-metin bizsmart">
        – İşte biz kalenin içindeyiz... Niye gitmiyorsunuz?
      </p>
      <p class="govde-metin bizsmart">
        Barhan Bey’in kahkahası cevap verdi:
      </p>
      <p class="govde-metin bizsmart">
        – Sizi kuşattık! Hemen teslim olun!
      </p>
      <p class="govde-metin bizsmart">
        – !!!
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Derin bir sessizlik... Sonra müthiş bir uğultu... Bedenlerin siperlerinde koşuşmalar... Küfürler, kumandalar... Barhan Bey’in bulunduğu tarafa oklar atılmaya başladı. Şaşkın galipler dışarıdaki ağırlıklarının, cephanelerinin ele geçirildiğini görünce bütün bütün şaşırdılar. Kale kapısından dışarı atılmak isteyenleri tümsekteki Mahmut Ağa’nın sipahileri okla, kurşunla birer birer deviriyordu.
      </p>
      <p class="govde-metin bizsmart">
        Gürültü içinde Barhan Bey’in sert sesi tekrar işitildi:
      </p>
      <p class="govde-metin bizsmart">
        – Bre şövalyeler! Yazık size! Son kurşunlarınızı atıyorsunuz, cephanelerinizi ele geçirdim. Sonra ne yapacaksınız? Tüfekleriniz ellerinizde çoban sopası gibi kalacak. Bu dar kapıdan çıkamazsınız. Kim isterse denesin. Gelin, teslim olun. “Vire”yi konuşalım.
      </p>
      <div class="frame-2">
        <img alt="25_Vire.TIF" class="frame-5" src="image/25_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Yavaş yavaş silah sesleri kesildi. Ama bir cevap çıkmadı. Bir dakika evvelki galiplerin bu acıklı, bu şaşkın sessizliğine cevap verir gibi Barhan Bey konuşmasına devam etti:
      </p>
      <p class="govde-metin bizsmart">
        – Bıraktığım toplar boştur. Cephanelikte barut diye adamınıza gösterdiğim çuvallar kömür tozu doludur. İsterseniz gidip bakın...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Kuyu ile sarnıcın suları da zehirlenmiştir. İsterseniz alınız, bakınız. Ölmek isterseniz bir damla tadınız...
      </p>
      <p class="govde-metin bizsmart">
        – Şimdi vireyi reddedip teslim olmazsanız üç gün sonra susuzluktan öleceksiniz. Yahut yine teslim olacaksınız. O vakit aman vermem.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Düşünün, taşının. Avcumun içindesiniz. Bir yere kaçamaz, kurtulamazsınız.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Kalede bir gürültüdür gidiyordu. Siperlerde koşuşuyorlar, topları yerlerinden oynatıyorlar, eğilip sinirli, korkunç bakışlarla aşağıya, deminden “vire” ile bıraktıkları mağluplarına bakıyorlardı. Bir saat sürmedi; kalede akıl, muhakeme şaşkınlığa galip gelir gibi oldu. Sarnıçla kuyunun simsiyah suyunu, cephanelikteki açılan çuvalların kömür tozlarıyla dolu olduğunu gören şövalyeler durumlarının korkunçluğunu anladılar. Su yoktu. Barut yoktu. Kalenin dar kapısından çıkmak imkânı yoktu. Öyle korkunç bir oyuna gelmişlerdi ki... Artık pes etmekten başka çare yoktu!
      </p>
      <p class="govde-metin bizsmart">
        Biraz önce şövalye saflarının arasından bedenlere teslim teklif eden Türkçe ses bu sefer bedenlerden aşağıya, pusulara yatmış yeni kuşatmacılara haykırdı:
      </p>
      <p class="govde-metin bizsmart">
        – Kaleyi size bırakacağız. “Vire”yi konuşalım!
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Konuşalım...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Şövalyeler şart olarak silahlarıyla beraber güneye gitmelerini teklif ediyorlardı. Barhan Bey kabul etmedi. Barutsuz, susuz bir kale ne işe yarardı? Bu kaleyi alıp içine girmek zaten tuzağa düşmek demekti. İşte buna kendileri bir örnekti! Şövalyeler, Barhan Bey’e şartlarını sordular. Onun şartları gayet uygun, gayet basitti. Kalede kapalı kalanlar ne kadar silahları varsa hepsini bedenlerden aşağı atacaklardı. Barhan Bey, bunları sayıp topladıktan sonra içinde herkesin silahsız kaldığına emniyet getirirse bir şartla canlarını bağışlayacaktı.
      </p>
      <div class="frame-2">
        <img alt="26_Vire.TIF" class="frame-5" src="image/26_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – O şart ne, diye haykırdılar...
      </p>
      <p class="govde-metin bizsmart">
        – Silahlarınızın hepsi aşağı atılmadan bu şart söylenilmez.
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        Kalede kapalı kalanlar Barhan Bey’in karşısında ümitsiz bir inatla üç gün daha dayandılar. Geceleri dar kapıdan çıkmaya çalışıyorlardı. Fakat aksi gibi ayın on dördü idi. Her taraf gündüzden daha aydınlıktı. Sipahiler dar kapıdan kayan her gölgeyi hemen deviriyorlardı. İçeride dudaklar kurumuş, susuzluk cana tak etmişti. Cephaneleri de tükeniyordu. Sonlarını, düşünmeye başladılar. Nihayet “vire” şartını anlamak için silahlarının hepsini kalenin bedenlerinden aşağı atmaya karar verdiler. Dördüncü günü sabahı burcun etrafında ansızın bir ok, yay, kılıç, kalkan, tüfek, meç yağmuru başladı. Bu yağmur beş dakika kadar sürdü. Yeniçeriler, sipahiler, azaplar bu silahları kucak kucak toplayıp tümseğin arkasına taşıdılar. Barhan Bey, hepsini dikkatle saydırdı. Denk denk bağlattı. Tam üç yüz kişinin silahları olduğuna kanaat getirdi. Sonra askeriyle beraber kalenin kapısına doğru ilerledi. Bağırdı:
      </p>
      <p class="govde-metin bizsmart">
        – Hepiniz iç avluda toplanın!
      </p>
      <p class="govde-metin bizsmart">
        Silahsız düşman kendi dilleriyle tekrarladıkları bu emre bir koyun sürüsü usluluğuyla itaat etti... Barhan Bey, yalın kılıç sipahilerle kapıdan girdi. Avlu dolmuştu. İstese şimdi hepsini kılıçtan geçirebilirdi. Ama, hayır... Ona kafa değil, erzak lazımdı.
      </p>
      <p class="govde-metin bizsmart">
        – Şövalyelerle asilzadeler bu tarafa ayrılsın, dedi.
      </p>
      <p class="govde-metin bizsmart">
        Parlak zırhlı, tüylü tolgalarının etrafında altınlı siperleri göze çarpan cesur şövalyeler, zengin asilzadeler bir tarafa toplandılar. Sayıldı. Bunların hepsi elli kişiydi.
      </p>
      <p class="govde-metin bizsmart">
        – Kumandanınız kim, diye sordu.
      </p>
      <p class="govde-metin bizsmart">
        İçlerinden iri, kırmızı sakallı bir adam ilerledi. Yüzü sapsarıydı. Bu, meşhur savaşçılardan Petonleç idi. Uğradığı susuzluk, cephanesizlikten ziyade, vuruşarak namusluca ölmek ihtimalinin yokluğu onu bitirmişti. Barhan Bey, tercüman vasıtasıyla dedi ki:
      </p>
      <div class="frame-2">
        <img alt="27_Vire.TIF" class="frame-5" src="image/27_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Asilzadelerle şövalyeleri rehin gibi kalede tutacağım. Sen iki yüz elli silahsız askerinle var git, bir ay içinde bana mutlaka bin çuval un, beş yüz zembil pirinç, beş yüz koyun, iki yüz tulum yağ, yüz tulum peynir, yüz tulum pekmez getireceksin. Bir ay içinde bu istediklerim kaleye gelmezse rehin tuttuğum elli kişinin vay hâline!
      </p>
      <p class="govde-metin bizsmart">
        Prens Petonleç daha beter sarardı, dudaklarını ısırdı. Bu şart felaketin en müthiş tarafıydı. Barhan Bey, tercümana:
      </p>
      <p class="govde-metin bizsmart">
        – Sararıyor, sor bakalım, çok susamış mı, dedi.
      </p>
      <p class="govde-metin bizsmart">
        Petonleç cevap vermedi. Barhan Bey’in emriyle sipahiler avlunun ortasındaki kuyuya koştular. Bir kova su çektiler. Kovayı getirince doldurulan kupayı önce Barhan Bey içti:
      </p>
      <div class="frame-2">
        <img alt="28_Vire.TIF" class="frame-5" src="image/28_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Korkmayınız, ne sarnıç ne de kuyu zehirlidir, dedi. Ben sizi aldatmak için yalnız içine biraz siyah boya attım. Siz tatmaya korktunuz. İnsan ölümden bu kadar korkarsa çok yanılır.
      </p>
      <p class="govde-metin bizsmart">
        Kupayı kumandana verdi. Üç gün susuz duran kumandan kendine uzatılan kupayı reddetmedi. Artık silahsız esirler kuyunun başına üşüşmüşlerdi. Barhan Bey, rehinlerin sol kuledeki taş odaya götürülmesini emretti. Sonra kumandanı alarak cephaneliğe götürdü. Barut çuvallarının üst taraflarını döktürttü. Bir karış aşağılarının kömür tozu olmadığını gösterdi:
      </p>
      <p class="govde-metin bizsmart">
        – Anladın ya... Baruta ihtiyacım yok. Ne vakit istersen beni kuşatmaya gel, dedi.
      </p>
      <div class="frame-2">
        <img alt="29_Vire.TIF" class="frame-5" src="image/29_Vire_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Silahsız düşmanlar, üç gündür kirli renginden korkup tadamadıkları suları kana kana içince biraz canlandılar. Önlerinde yatan kumandanları, gözleri yerlerde, sipahilerin şakaları arasında, dar kapıdan ikişer ikişer çıkarak geldikleri tarafa doğru, gittiler.
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        Bir ay geçmeden rehin asilzadelerle şövalyeleri kurtarmak için Prens Petonleç’in gönderdiği büyük erzak kervanı kalenin önüne yıkıldı. Dolu çuvallar, şişkin zembiller, ağır tulumlar birer birer içeri taşınıyordu. İç eyaletlerden çok uzaklardaki bu garip kalecik, mutlaka “Kızılelma”yı alacak olan büyük ordunun gelmesini, artık birkaç yıl daha rahat rahat bekleyebilecekti!
      </p>
      <p class="govde-metin bizsmart">
         
      </p>
      <div class="frame-2">
        <img alt="30_Vire.TIF" class="frame-5" src="image/30_Vire_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>