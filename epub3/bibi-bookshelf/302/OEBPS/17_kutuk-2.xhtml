<html xmlns="http://www.w3.org/1999/xhtml">
  <head>
    <title>
      17_kutuk-2
    </title>
    <link href="css/17_kutuk.css" rel="stylesheet" type="text/css"/>
  </head>
  <body id="x17_kutuk" xml:lang="tr-TR">
    <div>
      <p class="BASLIK01 bizsmart" id="toc_marker-2">
        KÜTÜK
      </p>
      <p class="govde-metin bizsmart">
        Alaca karanlık içinde sivri, siyah bir kayanın belirsiz hayali gibi yükselen Şalgo Burcu uyanıktı. Vakit vakit inlettiği trampet, boru seslerini akşamın hafif rüzgârı, derin bir uğultu hâlinde, her tarafa yayıyor. Karga sürüleri bulutlu havanın, donuk hüznünü daha beter artırıyordu. Mor dağlar gittikçe koyulaşıyor, gittikçe kararıyordu. Yamaçlardaki dağınık gölgeler, ormanlar, dereler, yollar ve ıssız korular sanki korkunç bir fırtınanın gürlemesini bekliyorlardı.
      </p>
      <p class="govde-metin bizsmart">
        Burcun tepesinde, beyazlı siyahlı bir bayrak, can çekişen bir kartal gibi kıvranıyordu.
      </p>
      <div class="frame-2">
        <img alt="01_Kutuk.TIF" class="frame-5" src="image/01_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        İki bin kişilik kuşatma ordusunun çadırları, kaleye giren geniş yolun sağındaki büyük dişbudak ağaçlarının etrafına kurulmuştu. Yerlere kazıklanmış kır atlar, yabancı kokular duyuyor gibi sık sık başlarını kaldırarak kişniyorlar, tırnaklarıyla toprağı kazmaya çalışıyorlardı. Dallarda kırmızı çullar, sırmalı eğerler asılı duruyordu. Cemaatle kılınmış akşam namazından dağılan askerler çadırların arasından gürültü ile geçiyorlardı. Kısa emirler, çağrılan isimler, kahkahalar sakin havayı bozuyor, atların yanında itişen birkaç gencin şen naraları duyuluyordu. Çifte direkli yeşil çadırın kapısı önüne serilmiş büyük kaplan postu vardı. Postun üzerinde koca bıyıklı, iri vücutlu, ateş bakışlı şair kumandan oturuyordu. O, gözlerini alacağı kalenin sallanan bayrağına dikmişti. Karşısında diz çökmüş kethüdasının anlattıklarını dinliyordu. Ordugâha yarım saat önce dörtnala gelen bu adam yaşlı, şişman bir askerdi. İşte kaç hafta oluyor, kumandanının “Gündersdref Baronu Erasm Tofl’u beraber vurmak” teklifini içeren bir mektubunu, Hâdim Ali Paşa’ya götürmüştü. Ama paşa çok meşguldü. Vakit bulup cevap verememişti. Dregley Kalesi’ni sarıyordu. Kuşatmanın başlangıcından sonuna kadar hazır bulunan kethüda şimdi orada gördüklerini söylüyordu. Bu kale gayet sarp, gayet dik bir kayanın zirvesine yapılmıştı. Arslan Bey sordu:
      </p>
      <div class="frame-2">
        <img alt="02_Kutuk.TIF" class="frame-6" src="image/02_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Bizim kaleden daha yüksek mi?
      </p>
      <p class="govde-metin bizsmart">
        – Daha yüksek beyim.
      </p>
      <p class="govde-metin bizsmart">
        Kumandanın, “bizim kale” dediği henüz çırpınan bayrağına hasretle baktığı Şalgo Burcu idi. Fakat o, burasını birkaç gün içinde ele geçireceğini iyi biliyordu. Daha birkaç hafta önce Boza Kulesi’nde hücumlarına karşı durmak isteyen Andrenaki, Mihâl Terşi, Etiyen Soşay, nasıl kendisine kuleyi teslim etmişlerdi? Nasıl kahramanlığını, cesaretini alkışlamışlardı? Lütfuna teşekkürler ederek çekilip gitmişlerdi...
      </p>
      <p class="govde-metin bizsmart">
        – Ben bir kalenin karşısında çok duramam, dedi. Hiç sabrım yoktur. Ama Ali Paşa, çok sabırlı... Maşallah!
      </p>
      <p class="govde-metin bizsmart">
        Kethüda, başını kaldırdı:
      </p>
      <p class="govde-metin bizsmart">
        – O da sabırsız ama ne yapsın? Dregley pek yalçın, pek sarp... Borsem Dağları içinde baş kale bu imiş diyorlar.
      </p>
      <p class="govde-metin bizsmart">
        – Paşa muhafızlara evvela teslim teklif etmedi mi?
      </p>
      <p class="govde-metin bizsmart">
        – Etti.
      </p>
      <p class="govde-metin bizsmart">
        – Kabul etmediler mi?
      </p>
      <p class="govde-metin bizsmart">
        – Hayır, etmediler.
      </p>
      <p class="govde-metin bizsmart">
        – Kalenin kumandanı kimdi?
      </p>
      <p class="govde-metin bizsmart">
        – Zondi isminde bir kahraman...
      </p>
      <p class="govde-metin bizsmart">
        – Ben onların kahramanlıklarını bilirim. Verdikleri sözü tutmazlar. “Vire”yi bozarlar. Elçiye hakaret ederler.
      </p>
      <p class="govde-metin bizsmart">
        – Hayır, Arslan Bey, Zondi bildiklerinizden değil. Çok mert bir adam.
      </p>
      <p class="govde-metin bizsmart">
        – Paşa, teslim teklifini kiminle gönderdi?
      </p>
      <p class="govde-metin bizsmart">
        – Papaz Marten Uruçgalo ile gönderdi.
      </p>
      <p class="govde-metin bizsmart">
        – Ne ise... Türk elçi gönderseydi mutlaka canına kıyarlardı.
      </p>
      <p class="govde-metin bizsmart">
        – Paşa, Türk elçisi gönderseydi Zondi bunu yapmazdı.
      </p>
      <p class="govde-metin bizsmart">
        – Ne biliyorsun?
      </p>
      <p class="govde-metin bizsmart">
        – Papaz Marten’e söylediği sözlerden anladım.
      </p>
      <p class="govde-metin bizsmart">
        – Ne demiş?
      </p>
      <p class="govde-metin bizsmart">
        – Demiş ki: “Git, Paşa’ya söyle. Bana teslim teklif etmesin. Bir askere bundan büyük hakaret olamaz. O nasıl harp adamı ise ben de harp adamıyım. Ya ölürüm ya galip gelirim. Ama görüyorum ki benim işim bitti. O durmasın, bütün kuvvetiyle hücum etsin. Ben mutlaka, yıkılacak kalenin taşları altında kalmak isterim.”
      </p>
      <p class="govde-metin bizsmart">
        – Sahi, namuslu bir askermiş...
      </p>
      <div class="frame-2">
        <img alt="03_Kutuk.TIF" class="frame-5" src="image/03_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Kethüda:
      </p>
      <p class="govde-metin bizsmart">
        – Yalnız namuslu bir asker değil, Arslan Bey! Hem de gayet âlicenap bir mert, dedi.
      </p>
      <p class="govde-metin bizsmart">
        – Nasıl?
      </p>
      <p class="govde-metin bizsmart">
        – Bakın anlatayım. Papaz Marten ordugâha red haberini getirmek için dönerken Zondi onu tutmuş. Evvelce esir aldığı iki Türk delikanlısını yanına getirmiş. Bunlara gayet kıymetli erguvani elbiseler giydirmiş. Ceplerini altınla doldurmuş. “Al bunları, Paşa’ya götür. Benim ile beraber ölmelerini istemiyorum. Çok yiğit gençlerdir. Terbiyelerine dikkat etsin. Devletine iki büyük asker yetiştirmiş olur.” demiş.
      </p>
      <p class="govde-metin bizsmart">
        – Sahi âlicenap bir adammış.
      </p>
      <p class="govde-metin bizsmart">
        – Sonra, elimize sağ geçen esirlerden işittik. Kalenin avlusuna silahlarını, gümüş takımlarını, en kıymetli eşyalarını yığarak yakmış. Ahırındaki savaş atlarını, ağlayarak kendi eliyle öldürmüş. Son hücumda bizim asker kalenin kapısını zorladı, kırdı. Yeniçeriler bir kurşunla yaralanan Zondi’yi diri diri yakalamaya çalıştılar. Ama mümkün olmadı. O, dizüstü sürünerek ölünceye kadar vuruştu.
      </p>
      <div class="frame-2">
        <img alt="04_Kutuk.TIF" class="frame-5" src="image/04_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Demek Paşa bu mert düşmanla konuşamadı.
      </p>
      <p class="govde-metin bizsmart">
        – Evet, konuşamadı. Onu, kalenin karşısına gömdürdü. Mezarının üstüne bir mızrak, bir bayrak dikilmesini emretti.
      </p>
      <p class="govde-metin bizsmart">
        – Aşk olsun! Ben olsam bir türbe yaptırırım vallahi!
      </p>
      <p class="govde-metin bizsmart">
        Arslan Bey düşmanın cesurunu, kahramanını, yılmazını severdi. Ona göre harp bir mertlik sanatıydı. Düşman ordusundan kaçıp kendisine sığınanlara hiç acımaz: “Hain, her yerde haindir.” derdi.
      </p>
      <p class="govde-metin bizsmart">
        Ortalık bütün bütün kararıyor, gece oluyordu.
      </p>
      <p class="govde-metin bizsmart">
        Kethüda, uzun uzadıya anlattığı Dregley Kalesi’nin hikâyesini hâlâ bitiremiyordu. Yatsı namazı için abdest suyu taşıyan angaryacılar, meşalelerle geçmeye başladılar. Arslan Bey, Şalgo’nun, ateş böcekleri gibi sönük sönük parlayan ışıklarına bakıyordu. Kethüdanın sözlerini işitmeyerek kendi planını düşünüyordu. O biliyordu ki düşmanların hepsi Zondi gibi Plas Batanyus gibi, Lozonci gibi, kahraman değildi. İçlerinde tavşan kadar korkakları da vardı. Mesela Seçeni Kalesinin muhafızları, daha Ali Paşa yaklaşırken cephanelerini, erzaklarını, mallarını bir kurşun atmadan bile bırakıp kaçmışlardı. Birkaç güne kadar burası da alınınca Holloko, Boyak, Şağ, Keyarmat kaleleri kalıyordu. Ama Allah kerimdi.
      </p>
      <p class="govde-metin bizsmart">
        – Hepsinin zaptı belki bir ay sürmez, diye mırıldandı. Kethüdanın kumandanın ne düşündüğünden haberi yoktu. Anlamadı. Sordu:
      </p>
      <p class="govde-metin bizsmart">
        – Bu kalenin zaptı mı beyim?
      </p>
      <p class="govde-metin bizsmart">
        – Hayır; canım! Bu birkaç günlük iş! Hele hava biraz kapansın... Fulek’e kadar dört beş kale var. Onların hepsini diyorum.
      </p>
      <p class="govde-metin bizsmart">
        – Bir ayda dört beş kale... Bu güç beyim.
      </p>
      <p class="govde-metin bizsmart">
        – Niçin güç olsun?
      </p>
      <p class="govde-metin bizsmart">
        – Daha bu kaleye bir tüfek atılmamış. Ben attan inerken yoldaşlar söylediler.
      </p>
      <p class="govde-metin bizsmart">
        – Ben burasını, bir kurşun atmadan alacağım.
      </p>
      <p class="govde-metin bizsmart">
        – Nasıl beyim?
      </p>
      <p class="govde-metin bizsmart">
        – Senin aklın ermez. Hava biraz kapansın, görürsün...
      </p>
      <div class="frame-2">
        <img alt="05_Kutuk.TIF" class="frame-5" src="image/05_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Hiç topa tutmadan hücum mu edeceğiz?
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        – Ya ne yapacağız?
      </p>
      <p class="govde-metin bizsmart">
        – Havanın kapanmasını bekle, dedim ya! Göreceksin.
      </p>
      <p class="govde-metin bizsmart">
        – !!!
      </p>
      <p class="govde-metin bizsmart">
        Arslan Bey, planlarını en yakın adamlarından bile saklardı. “Yerin kulağı var.” derdi. Ağızdan çıkan bir sır mutlaka işitilecekti. Kethüda gibi bu sessiz, bu manasız beklemeden bütün askerler sıkılıyorlar, bir şey anlamıyorlardı. Kumandanın imdat, cephane, top beklediği söyleniyordu. İhtiyar sipahiler, “Biz burasını imdat gelmeden alamaz mıyız? İki top yetmez mi? Ne duruyoruz?” diye çadırlarında söyleniyorlardı. Buraya gelindiği günden beri askeri istirahat ettiren Arslan Bey her sabah erkenden atına biniyor. Tek başına gerilerdeki ormanların içine dalıyor, saatlerce kalıyor, gülerek dönüyor:
      </p>
      <div class="frame-2">
        <img alt="06_Kutuk.TIF" class="frame-5" src="image/06_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Hava bozmayacak mı? Ah biraz sis olsa diye gözlerini gökten, kalenin sallanan bayrağından ayıramıyordu.
      </p>
      <p class="govde-metin bizsmart">
        İşte kethüdanın getirdiği mektupla Ali Paşa da teklifini kabul ediyordu. Onunla birleşince ordusu yedi bin kişi kadar olacaktı. O vakit şüphesiz Tofel’i, Pallaviçini’yi diri diri esir tutabilecekti.
      </p>
      <p class="govde-metin bizsmart">
        Koyu karanlık içinden uzaktan uzağa Şalgo Burcu’ndaki nöbetçilerin attıkları acı naralar, acı köpek ulumaları işitiliyordu. Gökte hiç yıldız yoktu. Arslan Bey, hizmetçisinin tuttuğu billur bardaktaki yakut suyu içti. Kethüdasıyla konuşurken düşündüğü hep kendi planıydı. Yine göğe dalmıştı. Birdenbire sordu:
      </p>
      <div class="frame-2">
        <img alt="07_Kutuk.TIF" class="frame-5" src="image/07_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Hava kapanıyor gibi değil mi?
      </p>
      <p class="govde-metin bizsmart">
        – Evet...
      </p>
      <p class="govde-metin bizsmart">
        – Bakalım yarın...
      </p>
      <p class="govde-metin bizsmart">
        – Hücum mu edeceğiz beyim?
      </p>
      <p class="govde-metin bizsmart">
        – Hayır canım, hava bozsun, görürsün. Kethüda yine bir şey anlamadı.
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        Bir sabah...
      </p>
      <p class="govde-metin bizsmart">
        Binlerce bacadan henüz tütmüş soğuk, nemli, bir duman kadar koyu bir sis her tarafı kaplamıştı. Ordugâh, sancaklar, tuğlar, çadırlar, dişbudak ağaçları, atlar, hiç, hiçbir şey görünmüyordu. Arslan Bey atını hazırlatmıştı. Yine yapayalnız, her günkü gittiği yere doğru kaybolacaktı.
      </p>
      <div class="frame-2">
        <img alt="08_Kutuk.TIF" class="frame-5" src="image/08_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        O kadar neşeli idi ki...
      </p>
      <p class="govde-metin bizsmart">
        Bütün zabitleri, çavuşları çağırttı. Hepsi hücum var sanıyordu. At divanı yapar gibi bir ayağı yerde, bir ayağı üzengide:
      </p>
      <p class="govde-metin bizsmart">
        – Ağalar, bugün kaleyi alacağız! Ben iki saate kadar geleceğim. Şimdi hepiniz hazır olun, dedi.
      </p>
      <p class="govde-metin bizsmart">
        Beyaz, büyük sakalının çerçevelediği yüzü sis içinde boşlukta duruyor sanılan ihtiyar topçubaşı sordu:
      </p>
      <p class="govde-metin bizsmart">
        – Siz gelmeden ben dövmeye başlayım mı, beyim? Arslan Bey güldü:
      </p>
      <p class="govde-metin bizsmart">
        – Hayır!... Senin iki topunun güllelerine ihtiyacımız yok. Yalnız bize çok gürültü yap!
      </p>
      <p class="govde-metin bizsmart">
        – Nasıl gürültü beyim?
      </p>
      <p class="govde-metin bizsmart">
        – Toplarını boşuna yerinden kımıldatma. Topçularını, kalenin bedenlerine doğru yaklaştır. Avazları çıktığı kadar, “Heya, mola...” diye bağırt!
      </p>
      <div class="frame-2">
        <img alt="09_Kutuk.TIF" class="frame-5" src="image/09_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Anlamıyor musun? Yalnız gürültü istiyorum.
      </p>
      <p class="govde-metin bizsmart">
        – Pekâlâ beyim!
      </p>
      <p class="govde-metin bizsmart">
        Sonra diğer zabitlere döndü:
      </p>
      <p class="govde-metin bizsmart">
        – Siz de bütün askerlerinizi savaş düzeniyle bunlara yaklaştırın. Mümkün olduğu kadar çok gürültü yaptırın. “Heya, mola...” çektirin. Angarya naraları attırın. İş türküleri söylettirin.
      </p>
      <p class="govde-metin bizsmart">
        İhtiyar topçubaşı gibi zabitler de çavuşlar da bu emirden bir şey anlamadılar. Fakat onlar anlamadan yapmasını pek iyi bilirlerdi.
      </p>
      <p class="govde-metin bizsmart">
        – Baş üstüne, baş üstüne!...
      </p>
      <p class="govde-metin bizsmart">
        – Haydi; ama çabuk...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Hepsi iki adım ayrılınca sisin içinde görünmez oldular. Arslan Bey, tepinen atına binince yuları tutan kethüdasına:
      </p>
      <p class="govde-metin bizsmart">
        – Sen de koş, yanına bir adam al. Gerideki Değirmenli Çiftliği’nde biriktirdiğim elli mandayı hemen buraya sür. Burca giden yolun yanında hazır tut... Orada beni bekle. Haydi!
      </p>
      <p class="govde-metin bizsmart">
        – Baş üstüne!
      </p>
      <p class="govde-metin bizsmart">
        – Ama çabuk...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Hızla mahmuzlanan azgın at şaha kalkarak sisin içine atıldı. Üzerindeki sırmalı kaftanın etekleri altın kanatlara benzeyen Arslan Bey’le, efsanelerdeki bir kuş gibi uçtu.
      </p>
      <p class="govde-metin bizsmart">
        Biraz sonra...
      </p>
      <p class="govde-metin bizsmart">
        Nereden geldiği belli olmayan derin bir gürültü sis içinde kaynıyor, ileri geri, yaklaşıyor, uzaklaşıyor, dalgalanıyordu. Kös, kalkan, boru sesleri at kişnemelerine karışıyordu. Alınan emirler, verilen kumandalar yüzlerce ağız tarafından ayrı ayrı tekrarlanıyordu. Bastıkları yerleri görmeyen askerler harp düzeninde bağrışarak, duyduklarını tekrarlayarak dirsekleriyle, kalkanlarıyla birbirlerine dokunarak duman içinde ilerliyorlardı.
      </p>
      <p class="govde-metin bizsmart">
        Sağ taraftan topçuların “heya, mola”ları işitiliyordu. Etrafını saran gürültüden hücumun başladığını kale de anladı. Boru, trampet, hurra sesleri aksetmeye, tek tük tabanca, tüfek atılmaya başladı. Gözcüler kale bedenlerinin dibine kadar gidip geliyorlardı. Safların arasında topçubaşının büyük bir lağım açtığı söyleniyordu.
      </p>
      <div class="frame-2">
        <img alt="10_Kutuk.TIF" class="frame-5" src="image/10_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Askerler, zabitlerin emriyle oldukları yerlerde bağdaş kurmuş bekliyorlar, gürültü ediyorlardı.
      </p>
      <p class="govde-metin bizsmart">
        Nihayet Arslan Bey, terden sırılsıklam olmuş atıyla duman içinde harp sıralarının arasında, adım adım göründü. Her adımda:
      </p>
      <p class="govde-metin bizsmart">
        – Yiğitlerim! Sis açılmaya başladı mı hemen susun. Hep birden ayağa kalkın, hücum edecek gibi durun. Ama ileri gitmeyin. Ateş de açmayın. Ben düşmana teslim teklif edeceğim, diyordu.
      </p>
      <p class="govde-metin bizsmart">
        Topçuların, topçulara karışan angaryacıların “heya, mola” naraları gittikçe ziyadeleşiyor, büyüyor; dağları, taşları inletiyordu.
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        Öğleye doğru sis açılmaya başladı. Askerler, sallanan siyahlı beyazlı bayrağıyla Şalgo’yu bir hayal gibi gördüler. Sesler kesildi. Kuzeyden esen bir rüzgâr dumanları dağıtıyor; gerilere, ormanlara doğru sürüyordu.
      </p>
      <p class="govde-metin bizsmart">
        Artık herkes birbirini görüyordu.
      </p>
      <p class="govde-metin bizsmart">
        Kaleye pek yaklaşılmıştı. Askerler, gözleriyle kumandanlarını aradılar. Burç kapısına giden yolun gediğinde atıyla dolaşıyordu. Gediğin önünde büyük bir manda sürüsü vardı. Burcun tepesinde siperlerin arasında kalkanlı, tüfekli adamlar geziniyordu.
      </p>
      <p class="govde-metin bizsmart">
        Cesur Arslan Bey, kır atını ileriye sürdü. Kaleye yüz adım kadar yaklaştı. Arkasındaki kethüdasıyla, genç tercüman koştular...
      </p>
      <p class="govde-metin bizsmart">
        Gür sesiyle haykırdı:
      </p>
      <div class="frame-2">
        <img alt="11_Kutuk.TIF" class="frame-5" src="image/11_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Hey bre Şalgo muhafızları! Ben, padişahımın dedesine sizin kralınızın memleketlerinden büyük yerler zapt etmiş Bosna Valisi Yahya Paşa’nın torunlarındanım. Atam Hamza Balı Bey, daha on dört yaşında iken sizin ordularınızı perişan etmiş, Viyana kuşatmasında, Viyenberg önünde şan almıştır. Ben hangi kaleye gittimse geri dönmemişim. Daha geçen gün iki küçük topla “Boza” kulesini yerle bir ettim. Mihal Tersi, Etiyan Soşay, Andrenaki gibi kahramanlarınıza canlarını bağışladım. Vadiye çekildim. Geçip gitmeleri için yol verdim. Haydi gelin. Siz de teslim olun! Boş yere kanınızı döktürmeyin...
      </p>
      <p class="govde-metin bizsmart">
        Kale ile beraber bütün ordunun işittiği bu teklifi tercüman avazı çıktığı kadar bağırarak tekrarladı.
      </p>
      <p class="govde-metin bizsmart">
        Derin bir sessizlik...
      </p>
      <p class="govde-metin bizsmart">
        Arslan Bey’in atı duramıyor, şaha kalkıyor, sağa sola tepiniyordu. Kethüda atı dizgininden tutmaya çalışıyordu.
      </p>
      <p class="govde-metin bizsmart">
        Burcun tepesinden bir cevap verdiler. Tercüman tekrarladı:
      </p>
      <p class="govde-metin bizsmart">
        – “Ne gibi şartlarla?” diyorlar, beyim.
      </p>
      <p class="govde-metin bizsmart">
        Arslan Bey, deminkinden daha sert bir sesle haykırdı:
      </p>
      <div class="frame-2">
        <img alt="13_Kutuk.TIF" class="frame-5" src="image/13_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Şartım filan yok. Biz teslim olanın canına kıymayız. Teslim olmazsanız beş dakika sonra kalenin içinde bir canlı adam kalmaz. Karşınızdaki yolun gediği üzerinde gördüğünüz nedir? Anlamıyor musunuz? Babalarınızdan işitmediniz mi? Elli manda ile buraya getirdiğim bu topun iki güllesiyle binlerce Şalgo kuvvetinde olan İstanbul kaleleri tuzla buz oldu. İşte İstanbul’u alan bu top... Bir kere ateş edeceğim. İkinci atıma hacet yok. Ne kaleniz kalacak ne de kendiniz kalacaksınız. Acıyorum size...
      </p>
      <p class="govde-metin bizsmart">
        Genç tercüman, bu sözleri yine avazı çıktığı kadar tekrarlarken bütün askerler gözlerini yolun gediğine çevirdiler. Mandaların yanında uzun, büyük, gayet müthiş bir topun korkunç bir ejderha gibi uzandığını gördüler. Safların arasında sevinç sesleri yükseldi. Herkes Arslan Beyin bir haftadır ne beklediğini şimdi anlıyor, demek bu top geliyormuş...
      </p>
      <div class="frame-2">
        <img alt="14_Kutuk.TIF" class="frame-5" src="image/14_Kutuk_fmt1.jpeg"/>
      </div>
      <p class="govde-metin bizsmart">
         
      </p>
      <p class="govde-metin-orta bizsmart">
        * * *
      </p>
      <p class="govde-metin bizsmart">
        Biraz sonra...	
      </p>
      <p class="govde-metin bizsmart">
        Şalgo’nun tepesinde şan, namus kefeni olan uğursuz beyaz bayrak dalgalanıyordu. Demir kapılar açılmıştı. Korkudan sapsarı kesilen tuğlu kumandan, altın kılıçlı asilzadeler, zırhlı şövalyeler Arslan Bey’in önünde dize gelmişlerdi. Silahları alınan düşman ikişer ikişer bağlanıyor, takım takım ordugâhın arkasına götürülüyordu. Kalenin içindeki kıymetli şeylerden ortada bir dağ kabarıyordu. Al yeşil bayraklarla kalenin tepesine dolan askerler bağrışıyorlardı. Aralarındaki dervişler bedenlerden sarkarak ezan okuyorlar, tekbir çekiyorlardı. Teslim olan kumandanla yanındakilere Arslan Bey:
      </p>
      <p class="govde-metin bizsmart">
        – Korkmayınız! Hayatınız bağışlanmıştır. Biz “vire”yi bozmayız. Gelin, size elli manda ile buraya getirdiğim topu seyrettireyim, dedi.
      </p>
      <p class="govde-metin bizsmart">
        Tercüman bunu tekrarlayınca hepsi birbirlerine bakıştılar. Bu müthiş, bu korkunç aleti hem merak ediyorlar hem de yakından görmeye çekiniyorlar. Arslan Bey’in arkasına takıldılar. Büyük topa doğru yürüdüler. Yaklaşınca Arslan Bey:
      </p>
      <div class="frame-2">
        <img alt="15_Kutuk.TIF" class="frame-7" src="image/15_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – İşte, sizin böyle topunuz var mı, dedi. Düşman kumandanı tercümanla cevap verdi:
      </p>
      <p class="govde-metin bizsmart">
        – Hayır!...
      </p>
      <p class="govde-metin bizsmart">
        – Niçin yapmıyorsunuz?
      </p>
      <p class="govde-metin bizsmart">
        – Bilmiyoruz.
      </p>
      <p class="govde-metin bizsmart">
        Genç bir şövalye tercümana bir şeyler sordu.
      </p>
      <p class="govde-metin bizsmart">
        Arslan Bey:
      </p>
      <p class="govde-metin bizsmart">
        – Ne diyor, dedi.
      </p>
      <p class="govde-metin bizsmart">
        – Bey bu topu kaç günde İstanbul’dan buraya getirmiş, diyor.
      </p>
      <p class="govde-metin bizsmart">
        – Sen de ki: “İstanbul’dan getirmemiş. Burada bir hafta içinde kendisi yapmış.”
      </p>
      <p class="govde-metin bizsmart">
        Tercüman bu sözleri söyleyince esirler afallaştılar. Arslan Bey yaklaşıp elleriyle yoklamalarına, daha yakından görmelerine müsade ettiğini söyletti. Gururlu kumandan, kahraman asilzadeler, cesur şövalyeler büyük topun etrafına toplandılar. Bir elini hançerinin elmas sapına dayayan Arslan Bey öteki eliyle gülümseyerek pala bıyıklarını büküyordu. Arkasındaki kethüda başını kaşıyarak gülmekten katılıyor, tercüman aptallaşıyordu. Yirmi adım uzakta duran mızraklı nöbetçiler de gülüşüyorlardı. Esirler topa ellerini sürdüler. Deliğini aradılar. Bulamayınca sarardılar. Sonra kızardılar. Birbirlerine bakıştılar. Öylece kaldılar. Kollarını çaprazlayarak yere bakan kale kumandanı titreyerek mırıldandı, tercümana baktı:
      </p>
      <p class="govde-metin bizsmart">
        – Ne diyor?
      </p>
      <p class="govde-metin bizsmart">
        – Bu mertlik değil, diyor.
      </p>
      <div class="frame-2">
        <img alt="16_Kutuk.TIF" class="frame-5" src="image/16_Kutuk_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Ona sor ki: “Henüz bir kere patlamayan bir toptan korkarak hemen teslim oluvermek mi mertliktir?”
      </p>
      <p class="govde-metin bizsmart">
        Tercüman sordu:
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Kalenin kumandanı gözlerini yerden kaldırıp cevap veremedi. Asilzadeler, şövalyeler birbirlerinin yüzlerine bakmaya cesaret edemediler. Oldukları yerde donup kaldılar.
      </p>
      <p class="govde-metin bizsmart">
        Bir güllesiyle kaleyi yıkacak olan bu korkunç top, siyaha boyanmış kocaman bir kütükten başka bir şey değildi.
      </p>
      <div class="frame-2">
        <img alt="17_Kutuk.TIF" class="frame-5" src="image/17_Kutuk_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>