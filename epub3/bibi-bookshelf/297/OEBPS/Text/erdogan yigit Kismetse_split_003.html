<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erdogan yiğit Kısmetse</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">BÖLÜM I</h1>

  <p class="normal">Soğuk olanca hırsıyla yüklenmişti Ankara’nın sırtına, tecavüz eder gibi hoyratlığı... Kış boyu taşıdığı çöl monotonluğundaki bulutlar bile yetmiyordu, sinirini alamıyordu bir türlü. Şubat ortaları olmasına rağmen hâlâ ilk günkü delikanlı cakasıyla gezinmekteydi, Ankara sokaklarında bir poyraz bir karayel... Hatta mavi örtüye hiçbir gri lekenin düşmediği günlerde dahi mahşerî bir palto, gocuk, kaban, mont kalabalığı; üstelik evecen... İşte bu noktada beliriyor insanoğlunun ne biçim bir yaratık olduğu; bin türlü yaratık gizlenmiş inine, bir o dışarıda, herhangi bir koşuşturmanın içinde. Onu bu koşuşturmaya sokan da kendisi aslında. Derede su dalda yemiş yetmez olmuş bilmem kaç yüzyıldan bu yana. Ankara’da yaşayanlar da uymuştu bu düzene doğal olarak. Cumartesi günü insan ağırlığı Kızılay’ı ezmekte, evecen bir palto, gocuk, kaban, mont kalabalığı ortalarda, sorsan mutlaka bir amacı gerçekleştirmek adına, kasten gezinmekteydi.</p>

  <p class="normal">Yağan kar tutmaya niyetlenmiş, sevindirmiş ama vazgeçmişti şımarıkça. Onun bu kaprisi, hevesleri kursakta bırakmıştı. Arabaların girebildiği bir sokaktı daha o zamanlar Konur Sokak. Yoktu bu kafeler; kahveler vardı. Okey döndürülen, king oynanan, şifresiz kanaldan maç izlenen kahvelerdi bunlar. Derse girilmezdi. Kolaydı matematik. Fizik, kimya olsa neyse... Matematik, Türkçe saatleri okey oynanacak ideal saatlerdi. Asılmıştı dershane, hemen altta marketten yarım ekmeğe kaşar, yanında kola... Sonra kahveye. Şakır şakır okey sesi kulaklarında hâlâ, sıcak bir mekândan çıkmıştı sanki. Soğuk belki de bu yüzden tanımamış; yabancıymış gibi çarpıyordu suratına. Düşmancaydı hâli, tavrı... Yok yok. Bir an çıkaramamış. Yoksa iyidir araları...</p>

  <p class="normal">Hanidir bekler gibiydi. Vücudu yeni gelmişti ama aklı çoktandır oradaydı. Elleri kot pantolonun içinde, eldivensiz, üstünde kot mont, içi yünlü, bağrı boğazı teslim ayaza, atkısız, ayaklarında botları... Botlar sağlam yalnız; taş gibiler. Ayakları ile kazıyor yerleri. Genç bir kalabalık; acar, diri ve dağınık... Bazen tanıdık birilerini görüyor, tutan yerlerden sulu kartopları atılıyor karşılıklı. Kızların çığlıkları yükseliyor, sulu ve soğuk şakalar, kızdırıyor onları. Ellerinin üstü yanıyor. Soğuk yapar bunu; ellerini kurutur. Yara olur ellerinin üstü. Genç daha 17 yaşında. Yüzü hep böyle ama... Duyumsuyor kalp atışlarını, heyecanını... Dışarı çıkmaya ne kadar çabalasa da birileri tutuyor onu. Lazımsın daha diyorlar, kollarına girip oturtuyorlar yerine. Derya’yı bekliyor. Derya erkek. Saçları ok gibi dik, yüzü 17 yaş sivilcelerinin baskınına uğramış. Küçük ağızlı, dar omuzlu bir erkek; erkek çocuğu daha doğrusu...</p>

  <p class="normal">Uzuyor; ölüm gibi uzuyor dakikalar. Çaresizlik sonra ölüm gibi mukadderat! Bekleyeceksin, zorunlu geçecek dakikalar. Mutlu bir an veya istenmeyen o an için gerekli zaman. Küt diye yaşıyorsan eğer geçer, biter, hatta yetmez. Planlıyorsan ince ince geçmez, hep fazladır. Soğuğun bombardımanı altında zil çalıyor nihayet bir çeyrek saat sonra, bütün sesleri bastırıyor... bir an suskunluk, kapıya yöneliyor insanlar bu ilk şaşkınlığı attıktan sonra... Biraz bekledikten sonra geliyor aklına... Aslında Derya ile kalabalık olur görüşemeyiz diye, aşağıda Mülkiyelilerin köşede, elektrik direğinin dibinde buluşacaklardı. Panikliyor. Hızlı adımlarla ilerliyor. Kalbi dışarı çıkacak. Duymak istemiyor, görmek istemiyor Derya’yı. Vereceği haberleri duymuş önceden, canı sıkılıyor. Biliyor olacakları. Biliyor da, niye gidiyor? Görüyor Derya’yı 10-15 adım kala. Gülüyor Derya. Yoksa diyor içinden, vallaha mı? Fakat nasıl soğuk! Niye bu kadar soğuk?</p>

  <p class="normal">Uyandı. Panikledi bir an. Derya dedi, arandı gözleriyle. Yoktu Derya. Kaybetmişti Derya’yı; arkadaşlıkları kesilmişti 20-21 sene evvel ama üzgün değildi. İçi burkuldu. Kalkıp masanın gözünü açacaktı, vazgeçti. Sigara, dedi içinden. Hemen yanındaydı sigara, yatağın içinde. Küllük ve çakmak ona eşlik ediyor... Demek koyun koyuna yatmışlardı! Yaktı sigarayı, ısınır gibi oldu bir an... Üşümüş olduğuma şaşmamalı; yorgan aşağıda, kıçım bana ekli. Donmuş doğal olarak...</p>

  <p class="normal">Sekizi devirdik yine. Yok daha geçtir kesin. Öğleni bulduk... Allah kahretsin. Ne olacak böyle?</p>

  <p class="normal">Arandı, saatini buldu, baktı. Saat on buçuğu gösteriyordu. Vardı birkaç dakika daha ama ne fark eder. On buçuk işte. Bağıra bağıra bir on buçuk. Duruşma var mıydı? Zorladı, hatırlayamadı. Hemen telefona sarıldı, sekreterini aradı. Alkolün, yorgunluğun ve sigaranın sesine yaptığı zulme rağmen konuşmaya çalıştı. Yokmuş Allah’tan duruşma ve... Rezillikten kurtulmuştu bir kez daha... Daha dikkatli olmalıydı. Hatta saat üçe kadar işi de yokmuş. Saat üçte bir boşanma davası vardı, onun için gelecekti bilmem kim bey. Onunla görüşecekti.</p>

  <p class="normal">Gitmeli, Bahattin’i bulmalı. Gevezelik yapmalı. Gardaşım Bahattin. Delikanlı adam; Bahattin. Onat, çalışkan, dengeli, huzurlu... Her kahrımı çekti bu çocuk. Okulda kopya verirdi. Şimdi de müvekkil gönderiyor. Kendine çok geliyor herhâlde.</p>

  <p class="normal">Önce banyo yapmalı ama... Tıraş olmalı, kahvaltı adına bir şey yenmeli. Yok be kahvaltı, gider Bahattin’in orada yerim bir şeyler. Çay da yapar Nurcan. Nurcan? Güzel kız, güzel kız olmasına da, Bahattin’in sekreteri oğlum, iş çıkarma başına, tut biraz kendini! Valla topa tutar seni Baha. Kafanı keser. Önce banyo, önce banyo...</p>

  <p class="normal">Banyoya giderken düşünüyordu, hatırlamaya çalışıyordu.. acaba bu cuma akşamı, cumartesi ve pazar neler yapmıştı? Parça parça geliyordu aklına. Cuma akşamı bir arkadaşını ayartmış bara gitmişlerdi. Cumartesi otelde uyanmıştı. Yanında o kız vardı. Evet oydu. Adı neydi? Nurlu bir şey ama... Haa evet Nurcan. Demek sabah sabah Nurcan oradan geldi aklına. Kesin gerçek adı başkadır. Başkadır ama ne? Hem bana ne! Cumartesi öğleden sonraydı. Kız fırladı gitti, kuaförde randevusu varmış. Ahmet’e bakındı o da çıkmıştı, erkenden gitmiş. Otel paralarını da ödemiş. Aslanım benim.</p>

  <p class="normal">Ne yapmalı? Cumartesi bu, cumartesi akşamı... Ahmet’i mi arasam, diye düşündü ama çabuk vazgeçti. Evliydi Ahmet. Yenge doğrardı ikisini de. İki gece üst üste olmaz. Baha? E, Baha düzenli çocuk sevmez böyle işleri. Hem gelse de bir sürü eleştirir, neşe bozar, kursağına dizerdi. Tek takılmalı bu akşam. Nicedir merak ettiği bir mekân vardı. Duymuştu adını, namını da gitmemişti. Bütün aykırı ilişkilerin yaşandığı, yaşamak isteyenlere ortam sağlayan bir mekân. Oyalandı epeyce. Büroya gitti. Acar bir şekilde elindeki iki üç yarım dilekçeyi yazdı. Necla’nın masasına bıraktı, parayla beraber. Pazartesi açardı davaları Necla. Ah o Necla. Olmasa ne yapardı acaba?</p>

  <p class="normal">Gece dönerken sabaha, o ilk dakikalarda mekânı buldu. Yerleşti rahat koltukların birine... Kaslı kadınlar vardı. Kaslı kadınlar kası olmayan kızlarla dans ediyordu. Birkaç erkek çift vardı hayli samimi. Biri erkek biri kadın olan çiftler de vardı. Ama bir garipti o kadınlar. Hani zorlasan onlar da erkek erkeğe muhabbet ediyorlardı. Bir o vardı sanki normal olan. Yok canım, başkaları da vardır. Normal kadınlar yani... Nice sonra biriyle göz göze geldi. Alımlı, çalımlı, mini etekli, dekolte... İşte onun adını hatırlamıyordu. Zorladı, çıkmadı adı... Verdiği sigaradan içmişti. Esrardı bok, yani herhâlde! Ondan sonrası yirmi yıl önce görülen bir rüyaydı. Bölük pörçük, içki vardı, taksi vardı, kendi evi vardı ama sabah karı yoktu; kadın olduğu da şüpheli ya!.. Sonra pazar akşamı. Maç zamanı. Gece yarılarına kadar maç, bira, Galatasaray... Ve bu sabah.</p>

  <p class="normal">Taş gibiydi kafası. Fayanslara dayadı. Fayanslardan sertti. Ensesine dökülen su yumuşatıyordu kafasını. Ensesinden aşağıya süzülüyordu yumuşaklık, vücuduna dağılıyordu. Biraz sonra başlayacak ve temizlik adına sabunla, jiletle, şampuanla sürdürülecek harp, canını sıkıyordu.</p>

  <p class="normal">Evden çıkarken gülümsüyordu. Üç gol atmışlardı yemeden. İkinci ile olan puan farkını beşe çıkarmışlardı. Berabere kalmış Fenerbahçe, o dilekçe yazarken cumartesi akşamı. Yıkılmıştı birahane. Ne keyifli akşamdı. Galatasaray’ı seviyordu ve...</p>

  <p class="normal">Erdoğan Yiğit, Ankara doğumludur. Aslen Aydınlıdır; ayağı Menderes’e basan bir dağın yamacındaki bir köyden. Hayli toprağı bağı bahçesi olan bir dedenin torunu... O dedeye isyan bayrağı açmış, Ankaralarda okumuş, babası kadar zengin olmuş ama avukatlıktan, bir babanın oğlu... İsyan bayrağının nedeni evlendiği kadındır. Kadın Çorumlu, Alevi... Baba istemez Alevi kız. Dinlemez baba ama evlenirler, dede keser her şeyi. Karı koca çalışırlar bayağı iş yaparlar, birkaç yıl içinde düzeltirler durumu. Bu arada küs ölür dede, oğluna. Bütün mal, para ve toprak oğlana kalır. İşi iyi bilenlere teslim eder baba, her yıl olukla para gelir Aydın’dan Ankara’ya. Toprak kalır babaya ve baba sapıtır. İçi çıkar dışarı. Hadi anne dayanamaz bu hâle. Erdoğan 5 yaşındayken çıkar gider evden ve bir daha dönmez. Boşanmaları ise çok sonradır. Baba sarhoş, kaza geçirir Gölbaşı’nda, yanında sarışın bir hatunla. Erdoğan 25 yaşındadır, baba 50. Babasının bürosuna takılmaktadır o sıra, işi öğrenmektedir. Hukuku bitirmiş, taze avukattır. Kocamandır büro. Büro dedikse, bildiğin hukuk fabrikası... Bir sürü çalışan, avukat; her birinin uzmanlığı ayrı. Çay, kahve, şık maroken kapitone koltuklar...</p>

  <p class="normal">Kazadan sonra baba kötürüm kalır. Boynundan aşağısı tutmamaktadır. Bu durumuna iki yıl direnir ve ölür. Erdoğan küstür annesine, evi bırakıp gittiği için, babası ölmüştür, dedesi... Zengindir ama... Zekidir... Yormadan kendini avukatlık yapar. Bir Necla kalır o kocaman bürodan. Erdoğan hepsine yol verir. Satar o büroyu, Sıhhıye’de iki göz bir yer alır. Oraya yerleşir. Babadan kalan evi de elden çıkarır. Bir oda bir salon yeter de artar bile.</p>

  <p class="normal">Sonra o da sapıtır baba gibi. Bu arada annenin yaklaşma çabaları belli belirsiz... Erdoğan’ın onu itmesi... Oğlum şöyleler, böyleler... Dinlemez Erdoğan. Hepsinin nedeni odur çünkü. Baba, anne diye diye ölmüştür. Anne bir kez olsun çıkıp gelmemiştir. Üç kez evlenip boşanmıştır bu yaşına kadar Erdoğan, anne hiçbirinde yoktur. Şimdi de olmasına gerek yoktur. Bahattin desin dursun;</p>

  <p class="normal">“Ben de o öldüğünde yanında olmayacağım. Torunlarına hasret geberecek!”</p>

  <p class="normal">“Oğlum anne bu, böyle konuşma.”</p>

  <p class="normal">“Karışma Bahattin, sen bu işe karışma.”</p>

  <p class="normal">Bahattin çocukluktan, mahalleden, okuldan, taa bildiği en küçük yaştan en eski mekândan arkadaşı, Ankara Hukuk’u da beraber okudular hatta birer yıl arayla kazanıp. Kürt. Kürt ama ne kürdü o belli değil. Nereli olduğunu söylemez. Kürdüm der, bırakır. Mardinli olduğuna dair bilgiler mevcut ise de kimse emin değildir nereli olduğuna Bahattin’in. Mardinli fakir bir ailenin çocuğuymuş dediğine göre; hepsi bu. Küçük yaşta Erdoğanlara yerleşir. Hakkı Baba bir gün çıkıp gelmiştir eve, elinde Bahattin’in çelimsiz elleri, ikisini kardeş ilan etmiştir. Önceleri okul mokul derken, üniversite çağlarında bekâr evine yerleşmiştir ve bir daha dönmemiştir Erdoğanlara.</p>

  <p class="normal">Babayla çok kavgası olmuştur. Kürttü, Aleviydi, şuydu buydu. Sözünü sakınmaz. Niye böyle davranır bu bebe? Ceza üzerine yoğunlaşır Bahattin. Örgütün davalarını alır, daha doğrusu teröristlerin avukatıdır. Namı öyle. Bir gün öldürecekler ama neyse. Delikanlıdır Baha. Zor zaman adamı... Eline gelen ve hukuk davası olan işleri buna gönderen arkadaşı. Buna kalsa ne müvekkil bulabilir ne de olanı elinde tutabilir.</p>

  <p class="normal">“Adamın para derdi yok ki. Bu işi keyif olsun diye yapıyor pezevenk!”</p>

  <p class="normal">“Sensin lan pezevenk!”</p>

  <p class="normal">“Yalan mı oğlum, karı bulmuyor musun ona buna.”</p>

  <p class="normal">“Sana da bulayım.”</p>

  <p class="normal">“Siktir git ulan! Git belanı bul.”</p>

  <p class="normal">Yarı muhabbetleri; Erdoğan’ın sevgilileri, karıları, bebeleri... Diğer yarısı da Bahattin’in buna verdiği akıllar... Hadi sıkılır Erdoğan, kızar, bozarır. Haklıdır Baha, ama arkadaşız oğlum babam değilsin ki. İki gün küslük sonra rakı, meze bulaşığı barışmalar... Bol sigara...</p>

  <p class="normal">“Vazgeç oğlum bu işlerden, tehlikeli!”</p>

  <p class="normal">“Lan sana ne, biz karışıyor muyuz senin karılarına?”</p>

  <p class="normal">“Karışmıyorsun da, bu kavga neden çıktı o zaman?”</p>

  <p class="normal">“Ya karışma işime Erdo, sen işine, ben işime.”</p>

  <p class="normal">Bir sürü de kadın vardır hayatında Erdoğan’ın. Anlatı-lamayacak kadar çok. Anlatmayı gerektirmeyecek önemde. Bir kaçı hariç... Bir de çocukları Erdoğan’ın. Dört tane kız, Erdo-ğan’ın tanımadığı, tanışmadığı; belki tanımak istemediği dört tane kız... Her biri bir yere savrulmuş, anne kucağı görmüş, güvenli büyümüş kızlar. Aklına bile gelmez hoyratın. Bak ama Bahattin bilir hepsinin nerede olduğunu, ne olduğunu. Anneleri hakkında malumat toplar. Erdoğan talep eder bunu. Bilir birçok şeyi Baha sayesinde ama gidip müdahale etmez. “Oğlum annelerine yanlış yaptım, ne yüzle gideceğim” der, kapatır. Ya da, “Boş ver oğlum, iş alamam başıma!” kaçışları...</p>

  <p class="normal">Beş tane fotoğraf vardır zulasında Erdoğan’ın... Beş acıdır yüreğinde. Beş umut. Beş bilinmeyenli bir denklem! Ne aklı yeter çözmeye, aslında ne de niyeti vardır çözüm adına. Hem çözüm istiyor mu ki, öyle bir talep hiç olmadı. Kadınlar küstü gitti, gidiş o gidiş. Bir daha ne aradılar ne sordular, ne para ne başka bir şey... İsteselerdi verecek miydi? Evet, oluk gibi akıtırdı ama istemediler. O da teklif etmedi zaten. Peki ya anneleri... Sevmiş miydi onları? Evet, sevmişti her birini. Fakat sadık kalamazdı Erdoğan, hem çabuk bıkardı. Diyemezdi de, git ya da gideyim.</p>

  <p class="normal">“Her boku yiyecek cesaretin var senin ama yüzleşmeye gelince tam bir korkaksın. Arkadan vuruyorsun sen kızları, acımasızca; sırtını dönüp çekip gidiyorsun. Ayıptır yaptığın. Şerefsizliktir!”</p>

  <p class="normal">“Bahattin ağzını topla... Toplamayım!”</p>

  <p class="normal">... ... ... ... ... ... ... ... ... ... ... ...</p>

  <p class="normal">“Aloo, Bahattin! Aşkım, geleyim seni bir öpeyim! Büroda mısın?”</p>

  <p class="normal">Bürodadır eşek. Nereye gidecek, iş manyağı. Saati de on iki ettik. Hadi çıkalım bakalım. Aşağı indi, arabaya baktı. Yüzünü ekşitti. Şimdi bu kalabalıkta, Kızılay’da... Bir taksi çevirdi, “Sıhhıye’ye” dedi. Taksi iyi oldu. Park derdi yok. Hem içki içersem akşam arabanın olmadığı iyi... Ehliyet yoktu, almışlardı, üç aylığına. Üç ay doldu mu acaba? Necla’ya bir sormalı. Hâlâ içki lan, hâlâ aklın içkide... Oğlum üç gün içtin lan. Rakı, bira, esrar hatta cin... Yeminliydi cin içmemeye, 20 sene sonra yeminini bozmuştu Nurcan’ın hatırına. Demek Nurcan yirmi yıllık yeminden önemliydi. Şule’nin hatırına bozmadığı yemini Nurcan için bozmuştu. Ama Nurcan neredeydi? Gerçekten, neredeydi? “Telefon etsem bir... Telefon numarasını nerelere koydum acaba? Neyse boş ver. İsterse o arasın.”</p>

  <p class="normal">Köprünün ayağında indi taksiden. Karşıya geçti. Birkaç poğaça aldı. Yürüdü vardı Baha’nın bürosuna, kapıyı çaldı. Kapıyı o güzel kız, Nurcan açtı. Gülmüyordu ama... Hayırdır, dedi içinden. “Çok üzüldük.” dedi Nurcan. Ne diyorsun demeye kalmadı. Bahattin koştu geldi, sarıldı boynuna.</p>

  <p class="normal">“Kardaş başın sağ olsun!</p>

  <p class="normal">“Sağ olsun da, kardaş ne oldu?”</p>

  <p class="normal">“Ya üzüldük duyunca. Sen nasılsın?”</p>

  <p class="normal">“Ya Bahattin ne diyorsunuz anlamıyorum. Ne oldu, ne var?”</p>

  <p class="normal">“Haberin yok mu lan?”</p>

  <p class="normal">“Yok! Ne olmuş? Biri öldü de, kim ama?”</p>

  <p class="normal">“Ya duymadın mı Şule’yi?”</p>

  <p class="normal">“Yoo duymadım, ne olmuş Şule’ye?”</p>

  <p class="normal">“Allah belanı versin lan Erdo, haberin bile yok!”</p>

  <p class="normal">“Oğlum söylesene ne olmuş?”</p>

  <p class="normal">“Öldü oğlum kız. Öldü!”</p>

  <p class="normal">“Hadi lan gerçekten mi?”</p>

  <p class="normal">“Gerçekten.”</p>

  <p class="normal">“Peki ne olmuş? Kaza filan mı?”</p>

  <p class="normal">“Evet. Bursa’da konser vermiş cuma akşamı. İstanbul’a dönerken yolda kaza yapmış arabası. Şule ölmüş; şoför yardımcısı bir kadın vardı ya, O.”</p>

  <p class="normal">“E kız! Kıza bir şey olmuş mu?”</p>

  <p class="normal">“Lan gerizekalı, ufacık bebeği ne diye götürsün Bursalara? Sordum. Anneannesinin yanındaymış.”</p>

  <p class="normal">“Ha iyi o zaman. Peki cenaze filan.”</p>

  <p class="normal">“Tam ümitsiz vakasın biliyor musun Erdoğan. Haberin yok ki. Dün defnettiler cenazeyi. Televizyonlar bangır bangır. Televizyon da mı izlemiyorsun?”</p>

  <p class="normal">İzliyorum ama maç izliyorum, diyemedi Erdoğan. Boğazına durdu kelimeler. Şule yoktu. Olmayacaktı. Olamazdı. Bin tane soru sordu kendine, hepsi cevapsız. Bahattin’in yüzüne baktı. Yüzünde çocuksu bir hava vardı. Bilemiyordu. Kestiremiyordu. Acıdı Bahattin onun bu salak hâline.</p>

  <p class="normal">“Gel lan, gel.” deyip içeri aldı Bahattin Erdoğan’ı. Açtı; yiyemedi, çay içti. Oturdu oturdu. Bahattin konuşuyordu ama suçlamıyordu ilk kez. Dinlemiyordu Erdoğan. Bir cümle devamlı dönüyordu aklında, “Demek Şule öldü, ha; demek yok, ha.” İnanamıyordu. Yokluğu duymaya çalıştı, görmeye, doldurmaya; hiçbirini beceremedi.</p>

  <p class="normal">Dalmıştı ki herhâlde Baha’nın bacağına vurmasıyla irkildi. Gülümsüyordu Bahattin. İç geçirdi. Kalktı ayağa, “Gideyim ben.” dedi.</p>

  <p class="normal">“Nereye?”</p>

  <p class="normal">“Ya gideyim biraz hava alayım. Şok oldum gardaş, biraz düşüneyim.”</p>

  <p class="normal">“İyi git o zaman ama bir şeye ihtiyacın olursa ara.”</p>

  <p class="normal">“Tamam. Olursa ararım.”</p>

  <p class="normal">Çıkıp giderken Halil ilişti gözüne. Oturmuş bir koltuğa buna bakıyordu. “Ne işi var lan burada bunun?” dedi içinden. Anlamlandıramadı. Üstünde de durmadı. Selam bile vermeden yürüdü kapıya. Nurcan poğaçaları göstererek, “Bir şeyler yeseydiniz.” dedi. “Yok.” dedi, “Yemem, sağol.” Kapıyı açtı kapattı. Yürüdü merdivenlere doğru. Birkaç saniye sonra dışarıdaydı.</p>

  <p class="normal">Ankara’nın üşümekten bıkmış bir hâli vardı. Koşturarak bahara gidiyordu. Bir koku vardı havada; insanı canlandıran bir koku. Hem de nasıl bir koku. Nasıl bir nisan esir etmişti herkesi. Yaza olan sarsılmaz inanç, paltoları attırmış, kısa kolluları çektirmişti. Bu yüzdendi herhâlde nezlenin, gribin kudurganlığı. Nisanda bahar, yaza dair umut vardı var olmasına da yağmur da vardı, geceleri soğuktu, hatta ayaza kesiyordu yer yer ve zaman zaman...</p>

  <p class="normal">Ağaçların kimisi açmıştı yapraklarını kimisi uygun zamanı bekliyordu. Yeşilırmak Caddesi’nin köşesindeki parkta hızar korkusu duymayan ve bu yüzden alabildiğine şımarmış birkaç akasya hariç, baltalarla körebe oynayan tüm diğer ağaçlar üremek zorundaydı, filiz filiz çoğalıyordu gelecek. Toprak yeşile vuruyor, kaldırım taşlarının altı biraz daha eksiliyordu. Çimen altları solucanların, nemli ıssız duvar dipleri sümüklü böceklerin zulası oluyordu; mahremi, bebelerini büyüttükleri yer ya da her neyse işte. Bir koşuşturma, bir heyecan, uzayıp giden böcek sevişmeleri, kedi sevişmeleri, köpeklerin iki arada bir derede iş bitirmeleri, döllenen beller.. her doğum acıklı, her doğum kanlı, bütün doğumlar ıslak. Ölülere inat. Nisanlar doğuruyor, yine nisanlar öldürüyordu!..</p>

  <p class="normal">İnsanlar ise görmüyordu bu koşuşturmayı. Kendilerine dönüktüler. Kimisi para kazanacaktı. Kimisi çocuğu okula bırakacaktı. Bazıları hastaydı, umar arıyordu. Hapse girmemek için uğraşıyordu meselâ Halil, yoksa ne işi vardı Bahattin’in yanında, yirmi senedir aramayan herif, ne geziyordu orada? Neco şarap parasını denkleştirdi herhâlde, yoktu ortalıklarda. Nurcan her zamanki kadar güzeldi, her zaman baktığı gibi bakıyordu Bahattin’e, Bahattin yine kör ve eşekti; görmüyordu bu bakışları ya da hımbıldı pezevenk... ya da her neyse o işte. Her şey ve herkes olağanı sürdürürken, şımarık Şule ölmüştü.</p>

  <p class="normal">Evet ya, düşünürsen... Kimileri ölmüştü. Kavuşmuştu toprağa. Böyle bir özlem var mıydı acaba insanoğlunda? Bazıları arkada kalmıştı. Hâlâ yaşıyordu. Yaşamak zorundaydı. Yaşamak istiyordu. Yaşamak... Boştu bu kelime. İçini doldurmak zordu ama... Neyle dolacaktı içi. Şule söylesene, neyle dolacak içi? Her boku bilirsin, burçlar, fallar, auralar... spritüel bebeğim hadi söyle, ne ile dolacak?</p>

  <p class="normal">Şule, sanat dünyamızın yükselen yıldızı! Kadife sesli Şule... Şule Sancak. Asıl adı Şule Dağdeviren. Asıl adı da güzelmiş, niye değiştirmişler ki diye çok düşünmüştü geçmişte. Böyle sanatçı adı olmazmış. Güzel kızdı. Bir pençe izi gibi uzayan kirpikler arasında acı veren pıhtılaşmış yeşil gözler, fırıl fırıl dönen, birkaç saniye bile odaklanamayan hiperaktif göz bebekleri ve dökülüyormuş gibi duran kalın telli saçlar.. alıyordu insanı, serin bir su özlemi yaratıyordu. Minyon yapılı, incecik belli ve daha neler neler... Çarpılmıştı daha televizyonda ilk gördüğünde.</p>

  <p class="normal">Ankara’da büyümüş bu Şule, genç yaşlarda taşınmışlar İstanbul’a. İstanbul’da bir sürü işe girmiş çıkmış, okumamış. Sesim güzel diye avunmuş epeyi. Sonrası karanlık biraz, açıkça anlatmadı. Anlatamazdı da. Şu şöyle olmuş da, böyle olmuş da, biri birine bir şey demiş de şarkıcı olmuşmuş. Elinden tutmuşlar filan. O kadar çok ayrıntı ile doluydu ki şarkıcı oluşu, doğal olarak yalandı.</p>

  <p class="normal">Gerçi Erdoğan’ın da çok umurundaydı nasıl şarkıcı olduğu. Güzeldi, alımlıydı, bakımlıydı ve Erdoğan’a yeterdi. Hangi kadının geçmişi onu ilgilendirmişti ki ya da geleceği... Ya da umutları, beklentileri, oynadığı rol, oynamak istediği rol, Erdoğan’a biçtiği, Erdoğan’dan istediği... Seviyorum seni, diyordu Şule. Neydi bu, nasıl dolduruyordu içini? Soruyordu ama cevabı anlamıyordu. İçinde doğar, diyordu Şule. İçinde hissedersin. Boş laf bunlar. İçi dolu değil. Yani sevince ne olacak? Ne hissedeceğim? Bilemem, diyordu Şule, ben sen değilim! Boş laf. İçini doldur kızım; yok. Doldura-mıyor. Kolay alıyorsun bu sözü ağzına. Seni seviyorum bu kadar basit değildir herhâlde. Bayağı okkalı bir şeydir bu. Yok, o kadar değil aşkım, bir suya kendini bırakmak gibi. Ama yüzmeyi de bileceksin yoksa sevda yutar adamı. Ya da senin gibi köpekbalıkları...</p>

  <p class="normal">Neden sonra kız geldi aklına. İçine bir okka akkor demir düştü. Sıcak, yakıcı ve ağırdı; saplandı kaldı, çıkmadı. Yüzünü düşündü bir süre, gelmedi yüzü gözlerinin önüne.. bir hatıra düşündü, o da düşmedi gözlerinin görme açısının içine. Beyinde canlanmadı hiçbir şey. Hastane odasına eli yüzü buruşuk bir şey, küçücük el kadar, yok el kadar, kolun yarısı kadar. Sıska, muhtaç, zavallı... annesi verecek bir yudum süt de, doyacak. Annesi süt verdi mi vermedi mi bilmiyordu. Bildiği kendisinin bir şey vermediğiydi. Üstelik kimsesizdi şu anda. O salak kaynana büyük ihtimalle yanındaydı. Paragöz, cahil... Ona kalırsa kız onu da orospu yapacaktı doğal olarak. Şule orospu muydu yani? Evet! Ne yazık ki, evet!</p>

  <p class="normal">Şimdi kaç yaşında oluyor yani? İki yaşını geçmiş, bu hesapla 28 aylık filan. O zaman büyük kız 18 yaşında. Vay anam o kadar vakit geçmiş ha. Bir ufağı 14-15 kadar ama yok yok 15. Bu günlerde doldurdu on beşi. Ama martın kaçıydı, o kayıp. Üçüncüsü. Ah! Gülüm ya! Rusyalarda o zavallıcık. Hiç bilmiyor buraları. O da Şule’nin dediğiyle akrep olduğuna göre, demek dokuzu doldurmuş, onu sayıyor. Sıcak ve akkor gülleler sıraya dizilmişti şimdi. İkincisi omzuna çarpmış, kırmıştı. Üçüncüsü ayağının birini götürdü. Dördüncüsü yerde otururken öyle tam karnına isabet edip iki büklüm etti bunu. Tam kaldırmıştı kafasını ki, bir beşinci gülle ile göz göze geldiler. Canını alacaktı bu. Hemen kapadı gözlerini.</p>

  <p class="normal">Çökmüştü Sıhhiye köprüsünün altında bir çay ocağına. Çay ocağı da pek kalmadı ya... Çıkamadı içinden hesabın, kalem, kâğıt istedi garsondan. Oturdu hesapladı. Evet yanılmamıştı. On sekiz, on beş, dokuz ve iki diye gidiyorlardı. Ne yapıyorlar acaba? Nasıl yaşıyorlar? Okul mokul ne alemde? Asya Türkçe biliyor mudur? O zaman dikkatini çekti. Bütün kızlar iki isimliydi. Niye ki? En büyüğü Cansu Nermin Yiğit, ikinci Gökçe Naz, üçüncü Asya Lena ve sonuncusu Zeynep Su. Vay anasını dedi içinden; bu isimlerin ilklerini ben, ikincilerini anneleri koydu. Valla, planlasan olmaz. Ne tesadüf! Tesadüf ha!</p>

  <p class="normal">Birkaç bardak çay devirdi. Açtı; gözleme.. sonra yine çay... Düşündü, düşündü, düşündü... Bir şeyler dönmeye başladı nihayet kafasında, alelacele bir plan yaptı. Gelecek üç ay için.</p>

  <p class="normal">Önce annesini aradı, kısacık konuştular. Sonra Bahattin’le uzun uzun ve kalktı gitti bir uçak bileti buldu İstanbul’a, yarın için...</p>

  <p class="normal">Bu arada üçte gelecek adam gelmiş ve gitmişti. Acele bir işi çıkmıştı Erdoğan Bey’in; İstanbul’a gitmesi gerekiyordu. Belki üç gün sonraya bir randevu verebilirlerdi. “Yok.” dedi adam, “İşim çok ve acele. Ayrıca bir an önce Erdoğan Bey’le yüz yüze konuşmam gerekiyor.” Kızgındı hem...</p>

  <p class="normal">“İyi kızım boşver, buz soksun, kızgınlığı geçer!”</p>

  <p class="normal">“Eee, sen ne diyorsun Halil?”</p>

  <p class="normal">“Abi valla ne diyeyim. Bana yardımcı olacan artık. Ellerine düştüm.”</p>

  <p class="normal">“Demiştim ben sana Halil ama dinleyen kim. Kulakların kıçında, kıçın ise don ve pantolonla çevrili, duymuyorsun!”</p>

  <p class="normal">“Ağa ne dersen haklısın. Dediydin, dinlemedim. Bir kere bulaştım artık bu boka. Allah’ını seversen beni kurtar.”</p>

  <p class="normal">“Bakıyorum pek alıyorsun Allah’ı ağzına; son hatırladığım, inanmıyorum, saçmalık diyordun!”</p>

  <p class="normal">“Hâlâ inanmıyorum, sadece ağız alışkanlığı!”</p>

  <p class="normal">“İşte ağız alışkanlıkları nedense başımız sıkıştığında peydah oluyor, ha Halil ne dersin?”</p>

  <p class="normal">“Amma da uzattın be Bahattin. A..ına koyum bir yardım edecen, bokunu çıkarana kadar... Ben demiştim, yok şuydu, buydu...”</p>

  <p class="normal">“İyi iyi kızma bir telefon bekliyorum. Gelince sana da bilgi verecem. Sen hele hikâyeyi anlat.”</p>

  <p class="normal">“Nesini anlatayım?”</p>

  <p class="normal">“Oğlum anlat da bileyim nasıl bir şeyin içindesin. Bir ara yol bulmaya çalışayım.”</p>

  <p class="normal">“Ya, anlatması biraz uzun.”</p>

  <p class="normal">“Oğlum anlatmazsan ve ben bilmezsem, gider saçmalarsam ben de zor duruma düşerim. Ajanı koruyor görünmek istemem, anlıyor musun? Beni de mi infaz ettireceksin?”</p>

  <p class="normal">“Sana dokunmazlar ağa. Sen olmasan ne yaparlar?”</p>

  <p class="normal">“Torpil olmaz lan bu işlerde. Örgüt işi, torpil kaldırmaz! Herkes kellesiyle sorumlu bir işte. Sadece bir yanlış anlama vardır, belki aracı oluruz.”</p>

  <p class="normal">“Yanlış anlama filan yok. Resmen yedik örgütün paralarını ve sıkışınca da gittik T.C.’ye sattık kendimizi!”</p>

  <p class="normal">“Yapma yaa. Bu kadar açık bir özeleştiri. Bence sen en iyisi kendini vur! Hiç bana sarılma kurtarayım diye seni.”</p>

  <p class="normal">“Oğlum hâlâ para var. Hem de esaslı para, sana veririm.”</p>

  <p class="normal">“Ben ne diyorum bu manyak ne diyor ya. Parayla ne alakası var. Hem seni yakalar iseler zaten parayı da alırlar elinden.”</p>

  <p class="normal">“İyi ya işte sana vereyim. Yeter ki canımı kurtar.”</p>

  <p class="normal">“Yaa bi siktir git Halil. Nasıl kurtaracam canını? Beni de mi öldürteceksin!”</p>

  <p class="normal">“Bunca iyiliğin var lan örgüte, şerefsiz. Ne var bir iyilik yapsan bana. Seni dinlerler.”</p>

  <p class="normal">“Beni dinlemeleri için hikâyeyi bilmem gerek. Bence anlatsan iyi olur.”</p>

  <p class="normal">“Anlatması uzun sürer, en iyisi yazayım ben. Bir iki güne kadar postalarım sana. Okursun. Ama önce şu ev işini halletsen, böyle sokaklarda otele de gidemiyorum biliyorsun.”</p>

  <p class="normal">“Ev işi kolayına halletmedik, kaç aydır seninle uğraşıyoruz. Ne zaman gelmiştin sen ilk?”</p>

  <p class="normal">“İki ay olmuştur herhâlde. Hatırlarsan Erdoğan da vardı, o gün. Biri ölmüştü. Onun tanıdığı da onu konuşuyordunuz.”</p>

  <p class="normal">“Tamam, tamam hatırladım. Şimdi bir telefon bekliyorum. Gelince adresi vereceğim sana. Çay içer misin gardaş?”</p>

  <p class="normal">“Valla iyi olur be. Bir de Amerikan cigarası varsa...”</p>

  <p class="normal">“Var dallama var. Amerika’nın bokunu bile yersiniz Allah’ıma, bir de antiemperyalist olacaklar, sikimin marksist, leninistleri... Nurcan!</p>

  <p class="normal">“Efendim Bahattin Bey.”</p>

  <p class="normal">“Canım iki çay getirsene bize.”</p>

  <p class="normal">“Tamam, hemen getiriyorum.”</p>

  <p class="normal">Konuşmaları modern sayılabilecek bir zıpır telefon melodisi böldü. Telefondaki kaza geçirmiş Türkçe orası neresiyle, oranın Bahattin Bey’in bürosunun olduğunu teyit ettirdikten sonra Bahattin Bey’i telefona istedi. Telefonu alan Bahattin hiç cevap vermeden dinledi. Yine bir selam etmeden telefonu kapattıktan sonra Halil’e Tuzluçayırı işaret eden adresi söyledi. Anahtar doğalgaz saatinin arkasındaymış, buzdolabı doluymuş. Sigara varmış. İçki kesinlikle yasak! Uyuşturucu ve kadın da öyle. İki gün boğazını, sikini tutsunmuş! Telefon yokmuş, dışarı çıkmak yokmuş. Kimseye kapı açmak yokmuş. Gürültü yok, televizyon yok, müzik yok... Bolca kitap varmış ama okusunmuş. Hem dimağı da gelişirmiş. Eve saat tam 24.00’te girecekmiş, talebi uygun görülürse iki gün sonra yine saat tam 24.00’te kapı önce üç kez, sonra iki kez vurularak çalınacakmış, kapıdaki eğer “Kim o?” sorusuna, “Aç polis!” derse kapı açılacakmış... Eğer başka cevap verilirse yatak odasındaki çeyiz sandığı açılacak, içindeki kapak kaldırılacakmış. Kapağın altı boşmuş ve kömürlüğe açılıyormuş. Orada da, hemen merdivenin beş metre kadar sağında bir lağım kapağı varmış. O da açılınca bir tünele giriliyormuş. O tünel iki bina aşağıda, lağım sularının birleştiği bir başka ve daha büyük çukura açılıyormuş. Oraya varıldığında dikkat edilmeliymiş, logar kapağı ağırmış. Çıkış, ağaçlı bir parkın hemen yanıymış. Orada ortam gözlendikten sonra kaçmak mümkünmüş. Haa bu arada, içine girilen ve çıkılan her yerin kapakları kapatılacakmış. Korkmayaymış, kapı çelik kapıymış. Kolayına kırılmazmış. Buna beş on dakika kazandırırmış.</p>

  <p class="normal">“Eee, silah?”</p>

  <p class="normal">“Oldu beyim. Çatışma çıkar da seni göreyim.”</p>

  <p class="normal">“Peki, peki kızma Bahattin, ne dersen o olsun. Ben gideyim o zaman.”</p>

  <p class="normal">“Nereye gidiyon lan salak! Sokakta bulsunlar mı istiyorsun seni.”</p>

  <p class="normal">“Ne yapacam o zaman o zamana kadar? Daha saat üç.”</p>

  <p class="normal">“Otur burada biz çıkınca kapıyı çeker gidersin, hem benim gitmem dokuz onu bulur. Buradan çıkınca oraya üç dört taksi değiştirerek git. Her taksiye en az yüz metre yürümeden ve sağı solu kontrol etmeden binme. Paran var mı?”</p>

  <p class="normal">“Var, var yeter.”</p>

  <p class="normal">“İyi o zaman. Hadi sen git, yan odada otur. Gelene gidene görünme. İnternete girmek de yasak, haa. Kitap oku.”</p>

  <p class="normal">“Olur. Anladım. Erdoğan nasıl bu arada?”</p>

  <p class="normal">“Ne yapacaksın?”</p>

  <p class="normal">“Genç gösteriyordu pezevenk. Hiç değişmemiş. Okulda da sevmezdim zaten.”</p>

  <p class="normal">“Onun da sikindeydi zaten senin sevip sevmemen!”</p>

  <p class="normal">“Haber uçurmasın.”</p>

  <p class="normal">“Uçurmaz. Hem anlamaz bu işlerden o. Yesin, içsin, gezsin, düzüşsün... Başka derdi yoktur onun!”</p>

  <p class="normal">“En iyisini o yapıyor bu hesapla.”</p>

  <p class="normal">“Doğru dedin. Kızıyorum yaptıklarına ama belki de o haklıdır. Zaman gösterecek. Hadi uza sen, çalışmam gerek. Gelen giden görmesin seni.”</p>

  <p class="normal">Başıyla onayladı Bahattin’in dediklerini ve çıktı odadan. Saat on bir gibi ayrıldı bürodan Bahattin, Halil’le vedalaştılar. Kolaylıklar diledi. Özeleştiri yaptıracaklardı Halil’e. Biraz torpille ve parayı iade etmesi koşuluyla belki canını bağışlayabilirlerdi.</p>

  <p class="normal">Bakalım, ne olacaktı?</p>

  <p class="normal">“Ne olacak şimdi?” dedi elli beş yaşında olan kadın, elli yaşında olan kadına.</p>

  <p class="normal">“Ne bileyim. Vallahi hiç bilmiyorum. Kızı daha yeni gömdük. Kimi tanır, neyi var hiçbir bilgim yok. Bir sürü sorun var önümde. Şaşırdım kaldım.”</p>

  <p class="normal">“Vallahi bir avukat tutmalı önce. Bize anlatsın neler yapmak gerektiğini. Mahkeme şu bu...”</p>

  <p class="normal">“Doğru söylüyorsun. Hemen bir avukat bulmalı. Bir de bu zavallıcık var. Anne diye uyudu. Ne bilir el kadar bebe ölümü...”</p>

  <p class="normal">“Eee, babası nerede?”</p>

  <p class="normal">“Nereden bileyim hayırsız nerede? Çocuğunun annesi ölmüş, gelmediği gibi bir telefon dahi etmedi. Ne de olsa eski karın değil mi ya? Çok dedim benim kıza ama anlamadı. Bu herif hayırsız diye, yok dinlemedi beni. Bak el kadar bebe. Hiç aradığı sorduğu yok. Bir sürü iş var, halledilmesi gereken, avukat olmasına rağmen, ortalıklarda görünmüyor. Bu bebeği ne yapacağız abla ya?”</p>

  <p class="normal">“Bakacağız artık kızım ne yapalım, elden başka ne gelir? Sokağa atacak hâlimiz yok. Yavaş yavaş büyür o da, kısmeti varsa bu dünyada. Bak, annesinden kalma bir sürü malı mülkü var en azından. Yani fakir değil. O paranın mülkün hatırına bakanı edeni çok olur.”</p>

  <p class="normal">Bir süre sustular. Söyledikleri sözleri hazmettiler. Yenilerini buldular. Elli yaşında olan devam etti konuşmaya.</p>

  <p class="normal">“Abla, iyi diyorsun da, yaşlandım ben. Sen daha da yaşlısın. Nasıl büyüyecek bu çocuk?”</p>

  <p class="normal">“Kızım eskisi gibi değil artık. Yardımcı kadın tutarız. Büyüdüğünde öğretmen filan buluruz. Çok dert etme sen.”</p>

  <p class="normal">“Valla daraldım be abla. Yas mı tutayım, çocuğa mı bakayım!”</p>

  <p class="normal">“Yardımcı vardı çocuğa bakan, o ne oldu?”</p>

  <p class="normal">“Gelmiyor kız öldüğünden beri. Ne yapıyorsa artık, ne planı varsa? Aramadım da. Aslında bir arasak, gelecek mi gelmeyecek mi? Biliyorsun kız düşkündü kızına. O bakardı evde olduğunda. Kadın sadece öte beri işleriyle uğraşırdı. Dışarı gittiğinde de ben bakardım. Belki iş ona kaldı diye çekiniyor ya da kız öldü ya, bizden bir ışık bekliyor.”</p>

  <p class="normal">Daha da konuşası, sızlanası vardı ama zil çaldı. Yerinden kalktı, istemeye istemeye. Beykoz’da yeni yapılan ve konaklardan oluşan bir mahalleydi burası. Kocaman evin kocaman salonunu geçti boydan boya, kapıya geldi. O kadar uzun bir mesafe ki, çalan sabredemedi, bir daha çaldı zili. Kız uyanacak diye panik oldu, hızlandı biraz. O zaman anlaşıldı ki, evin büyüklüğünden değil kapıyı açacak olanın yavaşlığındandı bu gecikme.</p>

  <p class="normal">Kapıyı açtığında Erdoğan’ı gördü. Onun yanında daha genç ve şık giyimli bir adam, eli çantalı. Arkalarında bir kadın; biraz mahcup, biraz daha yerli; Anadolulu...</p>

  <p class="normal">Ankara’da bir mart ayazı, hoyrat ve külhani bir şekilde havaalanını esir almış, ne kalorifer dinliyordu, ne palto, gocuk. Elleri cebinde iç hatların önünde Erdoğan bir yandan sigara içiyor bir yandan da birini gözlüyordu. Sabırsızdı. Bir aşağı bir yukarı yürüyor, ikide bir saatini gözlüyor, “Hadi be kadın!” diye içinden söyleniyordu.</p>

  <p class="normal">Gelecek olan kişi, annesinin bürosunu temizleyip, gündelik işlerini yapan kadının eltisiydi. Kocası ölmüş, birkaç yıl önce. Gündelik temizlik işlerini gidermiş, aslında o da düzenli bir iş arıyormuş. Çocuğa o bakabilirmiş. O zaman; “İyi de anne, bu kadın anlar mı çocuk bakmaktan? Bir belgesi filan yok mu bunun?” diye söylenmişti.</p>

  <p class="normal">“Çocuk bakan her kadının belgesi mi var Erdoğan? Her kadın bir çocuk büyütüyor işte. Hem bir bakarsın; olmazsa olmaz. Yenisini, belgelisini bulursun. Şu günler geçsin bir hele.” demişti annesi ama bu belge kelimesini bir farklı vurgulayarak.</p>

  <p class="normal">Sorduk ya, yardım istedik ya, hemen her şeyi ele geçirecek. Kadın işte. Annen de olsa kadın. O bilir ya bu işleri. Başka kimse bilemez. Dur bakayım hemen öyle sinirlenme. Nerede kaldı bu kadın yaaa. Otobüs sanıyor herhâlde bunu. Gelince hemencecik binecek.</p>

  <p class="normal">O sırada taksi yolu gözleyen Erdoğan’ın önünden belediye otobüsü geçti. Durdu. Kapılarını açtı. İnsanlar inmeye başladı ki, Erdoğan kendine geldi. Kesin otobüstedir, taksi parası var mı ki sen taksi yolu gözlüyorsun. İnenlere baktı. Biri eşya taşıyanların birine bir şeyler sordu, acele adımlarla iç hatlar kapısının önüne gitti ve durdu. Bu kadın olmalıydı. O da değilse biner giderdi artık bekleyemezdi. Evet oymuş, Nergis Hanım.</p>

  <p class="normal">Sarp adında bir avukat ki, bu avukata Bahattin güvenirmiş, genç ama çalışkan biriymiş, hem çok dürüst bir çocukmuş. Her işi halledermiş. “İyi gardaş sen güveniyorsan....”</p>

  <p class="normal">Sarp havaalanında karşıladı bunları. Beraber Sarp’ın arabasıyla Beykoz’a gittiler. Önündelerdi işte Şule’nin evinin. Bu evi çok duymuştu ağzından ama hiç gelmemişti buraya. Hep Bolu. Bazen de oteller. İçi ezildi. Heyecanlandı. Ama açan Şule değil ne yazık ki, Şule’nin annesiydi.</p>

  <p class="normal">“Merhaba nasılsınız?”</p>

  <p class="normal">“Hoş geldiniz.” dedi soğuk bir sesle. “Hayırdır?”</p>

  <p class="normal">Erdoğan’ın bir gözleri kaydı belli belirsiz, “Başlıyoruz.” dedi içinden. Kapris, naz, yokuşa sürme, ters tıraş...</p>

  <p class="normal">“Efendim, hem başsağlığı dilemek hem de Zeynep için buradayım.”</p>

  <p class="normal">“Eksik olmayın. Sizler sağolun ama Zeynep’le ne ilgisi var onu anlayamadım.”</p>

  <p class="normal">Sarp atılacaktı ki, Erdoğan’la göz göze gelmeleri üzerine vazgeçti: “Efendim kapıda konuşmasak.”</p>

  <p class="normal">Kadın kendine geldi. “Evet! Ayaküstü olmaz. Hem bakalım ne diyecek.” İçeri buyur etti. Geçtiler oturdular.</p>

  <p class="normal">“Aç mısınız?”</p>

  <p class="normal">“Sağolun.”</p>

  <p class="normal">“Çay kahve?”</p>

  <p class="normal">“Sağolun.”</p>

  <p class="normal">Ev çok güzeldi, sade ve zevkli. Bayıldı Erdoğan. Burası yuvaları olabilirdi, hemen sıyrıldı o düşünceden. Fazla dalmazdı. Çünkü yüzme bilmiyordu.</p>

  <p class="normal">“Efendim, beyefendi bir avukat; Sarp Belen. Kendisi Üsküdar’da adliyeye yakın bir yerde. Şule ile ilgili bütün işleri halledecek. Ayrıca çocuk var biliyorsunuz. Bir yandan da miras işleri...”</p>

  <p class="normal">Bu son söz oldukça ilgisini çekti kadının. Korktu, beş parasız mı kalıyoruz diye, sonra dişlerini gösterme gereği duydu.</p>

  <p class="normal">“Ne mirası, ne diyorsun sen? Kız öldü, bu zavallıcık öksüz. Sen para işlerinin peşine mi düştün? Cenazeye bile gelmedin. Terbiyesiz.”</p>

  <p class="normal">Erdoğan içine çekileceği girdabı görmüştü. Bir kez girdi mi çıkamazdı da. Yüksekten aldı. Hem de bayağı yüksekten.</p>

  <p class="normal">“Bak kocakarı!” dedi. “Bu kız yıllarca pavyonlarda şurada burada, etini sattı; kendine de sana da baktı!”</p>

  <p class="normal">“Ne pavyonu, kızım görmedi öyle yerler.”</p>

  <p class="normal">“Ya bir sus. Ben biliyorum her şeyi. Kes de dinle. Şule’nin parasının peşinde değilim ben.” demişti ki, kadıncağız rahatladı. Dişler ve tırnaklar geriye çekildi.</p>

  <p class="normal">“Ama sen de tahmin edersin, bütün mal mülk çocuğa kaldı ve sen onun anneannesisin. Benim param çok. Ama bu para çocuğun annesinin parası, sütü gibi helal ona. Büyüdüğünde eksiksiz ona vermemiz gerekli. Ancak ne sen uğraşabilirsin ne de ben. Şimdi avukat beye vekalet vereceksiniz. Her işle o uğraşacak. Bütün taşınmazlar satılacak. Paraya çevrilecek. Para değerlendirilecek. Sana da aydan aya hatırı sayılır bir miktar ödenecek. Her ay gidip avukattan alacaksın parayı ya da hesabına yatacak.”</p>

  <p class="normal">“Bu ev de mi satılacak? Nerede oturacağım ben?”</p>

  <p class="normal">“Oğullarında kal diyeceğim ama demem. Kızın o dönem beş yüz milyarını yediler onlar. Bu kız ne zorluklarla kazanıyordu o parayı, sarhoş eğlendiriyordu.”</p>

  <p class="normal">“Sanatçıydı benim kızım sanatçı.”</p>

  <p class="normal">“Öyleydi valide öyleydi. Neyse seninle eski meseleleri yeniden deşmek için gelmedim. Daha mütevazi bir eve geçebilirsin. Yahut bu evde oturup yeni sahiplerine kira ödeyebilirsin ki, verilecek para o masrafları karşılamaz ya da gider dava açarsın. Uğraşır durursun. Avukat zengin edersin. Sen bilirsin. Sulh yoluyla hallederiz bu işi istersen. Haa, bu arada istersen sana baştan yüklü bir para da verebilirim anlaşırsak.”</p>

  <p class="normal">Düşündü kısaca, olmaz toplu para, oğlanlar alır elinden parayı. En iyisi maaş gibi aydan aya almak.</p>

  <p class="normal">“Tamam.” dedi. “Anlaştık. Ama ev isterim bu yaştan sonra kiracılık yapamam.”</p>

  <p class="normal">“Anlaştık.” dedi Erdoğan. “Sana bir ev alacağım. Bostancı nasıl?”</p>

  <p class="normal">Bostancı’da babadan kalma bir ev vardı, içinde de kiracı, üstüne yapacaktı. Yeter ki sussun.</p>

  <p class="normal">İyiydi Bostancı, hem de çok iyi.</p>

  <p class="normal">“Bu arada asıl meseleyi unuttuk. Çocuğu alacağım valide. Biliyorsun, babasıyım. Avukatım ve zenginim!”</p>

  <p class="normal">Biraz tehdit mi vardı bunun içinde yoksa şaka mı?</p>

  <p class="normal">“Al Erdoğan. Çocuk senin zaten... Ben bu yaşta zaten çocuk bakamam!”</p>

  <p class="normal">“Oldu.” dedi Erdoğan. Her konuda anlaşılmıştı. Sarp’a döndü. “Sen her şeyi tamam edersin artık.”</p>

  <p class="normal">“Evet.” dedi Sarp, “Siz merak etmeyin.”</p>

  <p class="normal">Kalkmaya yeltendi Erdoğan. “Hadi Nergis Hanım, çocuğu alıp gidelim.”</p>

  <p class="normal">“Dur bakalım. Bir sürü eşyası var. Hemen olur mu o iş öyle...”</p>

  <p class="normal">“Olur valide olur. Sen bir iki gün idare edecek elbise filan ver ben orada her bir şeyini tamam ederim.”</p>

  <p class="normal">Erdoğan Ankara’da daha büyük bir ev alana kadar çocuk ve Nergis Hanım, annesinde kalacaklardı. İki katlı müstakil bir ev, ev eşyası, çocuk odası, çocuğa elbise, oyuncak derken bir ay çabuk geçti. Nisan sonunu buldular bir çırpıda. Babaanne olundu, baba olundu. Nergis oğluyla gelinine bıraktı evini. O büyük evde bir odaya taşındı. Kızı uzaktaydı, okuyordu hâlâ. Geldikçe abisinde kalırdı. Yaaa, bir çocuk nelere kadirdi Bahattinim.</p>

  <p class="normal">“Onun yüzünden mi deyim, sayesinde mi deyim, kaç ev kalktı, oturdu. Bu arada sen istediğim şeyleri yapabildin mi gardaş?”</p>

  <p class="normal">“Yaptık gardaş yapmasına da sen yine ne işler çeviriyon onu anlamadık gardaş.”</p>

  <p class="normal">“Bir kere de anlama la gardaş. Bana kalsın.”</p>

  <p class="normal">“Sana kalsın la gardaş. Ne yaparsan yap ama benim başımı ağrıtma.”</p>

  <p class="normal">“Hap buluruz Baham. Sen iste yeter.”</p>

  <p class="normal">“Allah razı olsun Erdom. Çay?”</p>

  <p class="normal">“Hem de nasıl. Amerikan cigarası da var mı Baha?”</p>

  <p class="normal">Ezici bir bahar güneşi, akşam vaktine kadar galipti Ankara’da. Fakat akşamüzeri nereden çıktığı belli olmayan serseri hatta şaki sayılabilecek bir bulut, insanları tişörtle, kısa kollu gömleklerle, sırtı açık elbiselerle yakaladı. Sert yağan yağmur tozu tufana katıp doluya doğru döndü. Yere vurduğunda çıkardığı ses kulaklara yansıdığında, belli belirsiz korkular doğurup besleyen bir cicoz yığını hızla sokakları kaplıyordu. Birkaç saniye içinde insanlar tamamen hazmedildi, gölgelikler tarafından.</p>

  <p class="normal">Evlerinde, bürolarında olanlar ise olanları hissedilebilir bir güvenle, sıcak ve vicdanları titretmesi gereken bir umursamazlıkla izliyorlardı. Bahattin bu hengamenin içinde sadece cama bir bakmakla yetindi. İnşallah diye geçirdi içinden, camlar zarar görmez. Görmedi de, birkaç dakika sonra yağış azaldı, cicoz yığını hızla erimeye başladı. Ne kadar korkunç bir dolu yağdığı ile ilgili bir ton söz ve bu sözlere ait ses dalgaları bulutun yerini almaya başladı. Ne var ki bu ses dalgaları, Bahattin’in bürosunun çift camlarından içeriye giremedi.</p>

  <p class="normal">Dalmıştı bir boşanma davasına, tonla dedikodu vardı içinde. Karşılıklı olarak açtıkları davalarla boşanmak isteyen çift, dilekçeler yoluyla evde yaptıkları tartışmaları devam ettirmeye çalışıyorlardı. Esaslı bir çözümlemeyi gerektiren bu laf kalabalığı arasında kullanılabilecek bir satırı arayıp bulup belirlemek ve delillendirmek nasıl bir konsantrasyon istiyordu ki, sorma gitsin. Kafasını toparlamak için bir sigara yaktı. Birkaç derin nefes çekti üst üste, tekrar okumaya koyuldu. Geriye dönüşlerle doldurulmuş ve kötü kurgulanmış bir romanı okumaya benziyordu. Nasıl bir delilik hâliydi acaba boşanmak? Erdoğan neler yaşamıştı diye düşündü. Erdoğan bir şey yaşamamıştı. Şanslı pezevenk diye geçirdi içinden. İnsanlar bunu yaşamak için mi evlenirlerdi? Evlenirken bu hâle gelebileceklerini biliyorlar mıydı? Erdoğan halletsin bu işi diye bağladı en sonunda. O anlardı bu işlerden. Erkeğin avukatıydı Bahattin. İşin içinde aldatma vardı. Kesin Erdoğan bir sonuca bağlardı bu işi. Evet, evet en iyisi Erdoğan’a devretmek. Vardığı bu sonuç bir de keyif cigarası yaktırdı. Amerikan sigarası. “Ne alemlerde acaba bu Halil?” Dudak büktü. Ses seda yoktu şimdilik, hele akşam olsundu. Bir haberi gelirdi nasıl olsa. Ararlardı, bilgi verirlerdi. Çay! Çay içmeli. Nurcan’a seslendi. Nurcan her zamanki gülümsemesiyle göründü. Boş bardağı aldı çıkıyordu ve ne yazık ki poposunu da götürüyordu arkasında.</p>

  <p class="normal">“Ah be Nurcan, onu bırakıp gitsen ya bebeğim.” Güzel kızdı Nurcan, akıllı kızdı. Fakir büyümüştü, baba dayağı abi zulmü çekmişti. Hâlâ kısmen bu eziyet devam etmekteydi. Hele en büyük suçu hukuk kazanmaktı. İki seneye mezun olacaktı. Lise çağlarından tanırdı Nurcan’ı. Lise bitince babası getirmişti Bahattin’e. Babası eski bir tanıdık. Dört beş sene çalışmıştı yanında. Sonra heves etmiş çalışmış, hukuk kazanmıştı. Boş vakitlerinde, bazen dersleri dahi asıp sekreterlik yapıyor, bir yandan da okuyordu. Hani Bahattin olmasa o baba ile o abi bu kızın canına okurlardı. Biraz doğululuktan biraz avukat olduğundan ama en çok örgüte yakınlığından dolayı çekinirlerdi Bahattin’den; dokunamazlardı kıza. Güzel kızdı Nurcan, akıllı kızdı. Daha ne isterdi ki bir insan, bir erkek...</p>

  <p class="normal">Gitsem açılsam mı kıza? Bana gülümsemesi, gösterdiği ilgi... Böyle nasıl desem sanki... Bana ilgisi var gibi geliyor, sanırım. Hele bir de ciddi olduğumu söylersem kesin evlenir benimle. Evlenir mi acaba? Ya ters teperse. Teperse tepsin. Tepmesin, çok ayıp olur. Babasını tanıyorum, adama çok ayıp olur. Ama en çok kıza ayıp olur. Hem aramızda 10-12 sene yaş farkı var. Varır mı bana? Niye varmasın, neyim eksik? O gülümsemesi yok mu, yakıyor beni. Hele poposu! Sadece poposu mu lan! Değil lan. Aklı, zekâsı... Eli de becerikli kızın. Yani mükemmel, bir insan daha ne ister ki? Beni kabul eder mi peki? Ya reddederse? Etmez. Ederse etsin. Kaç yıldır içimde. Taşıdığım yeter. Biraz da o taşısın. Belki taşımak hoşuna gider. Benimle evlenir. Evlenir? Seninle evlenmesini istiyorsun yani. İstiyorum. Nasıl açılacağım peki? Anlamam da lan bu işlerden. Erdoğan’a mı sorsam. Aman o puşt da... Onun vereceği aklın... eşek kadar adam gidip Erdoğan’a lise bebeleri gibi... Ulan ne kadar zavallı bir adamsın sen be! Ezik misin lan serseri? Ama zor be hacı bu işler. Zor da ne yapacaksın, mutlak yapacaksın. İçimde taşıyamıyorum artık bu hissi. Açılmak istiyorum. En azından Erdoğan’a açılsam. O anlar beni. Dalga geçecek ama kesin, biliyorum. Deli edecek beni önce, sonra kalk diyecek rakı içelim, sonra makaraya alacak. Ciddileşecek, en son tek söze bağlayacak. Yekten açıl abi, diyecek, koy ver gitsin. Kısmetse diyecek, kısmetse ayağına dolanır.</p>

  <p class="normal">Doğru! Yekten açılmak gerek. Gidip Nurcan, ben seni yıllardır tanıyorum. Seni beğeniyorum. İşte bu meziyetlerin var, şu niteliklerin var. Olur mu lan belki kız sevilmek isteyecek. Bunlar takdir edilmeye girer sevmeye değil. Sevmenin takdir etmekle ilgisi var mı? Bence yok. Güzel olmak, akıllı olmak, eli becerikli olmak sevgiyi doğurur mu? Tersi sevgiyi ortadan kaldırır mı? Sevmemeyi, sevilmemeyi gerektirir mi? Erdoğan’a mı bir sorsam acaba? Evet yaaa, niye sormuyorum ki?</p>

  <p class="normal">Telefonu çevirdi: “Alo Erdoğan.”</p>

  <p class="normal">“Merhaba gardaşım nasılsın?”</p>

  <p class="normal">“İyiyim be gardaş. Vaktin varsa bir şey soracam.”</p>

  <p class="normal">“Sor da telefonun pili zayıf her an bitebilir haberin olsun.”</p>

  <p class="normal">“Tamam çok uzun değil zaten... Neredesin sen bu arada?”</p>

  <p class="normal">“Uşak’da bir dava vardı hani, benimkinin yaşadığı yere alınmıştı. Gidip o davayı hallettim. Yani bitmedi de bitecek inşallah. Bu arada sarışını da gördüm. Yemek yedik beraber. Tonla laf birikti ağa, dilim şişti. Gelip anlatacam sana. Hep derim ya, kısmetse ayağına dolanır. Ankara’ya yaklaşıyorum şimdi, bir iki saate varırım.”</p>

  <p class="normal">“Dersin hacı. Benim derdim büyük sen anlarsın.”</p>

  <p class="normal">“Anlat bakalım neymiş derdin, karı kız meselesi mi?”</p>

  <p class="normal">“Nereden anladın?”</p>

  <p class="normal">“Bana başka bir şey sormazsın ki. Hem senin nazarında ben başka bir boktan da anlamam. İstersen bekle, gelince anlatırsın. Hem içeriz de.”</p>

  <p class="normal">“Tamam içeriz. Ayrıntısını sen gelince konuşuruz. Ama acil bir cevaba ihtiyacım var. Ciddi bir mesele bu...”</p>

  <p class="normal">“Nurcan mı lan yoksa?”</p>

  <p class="normal">“Sen nasıl bir puştsun la! Nasıl haberin oldu bundan?”</p>

  <p class="normal">“Kıza nasıl baktığını görüyorum gardaş.”</p>

  <p class="normal">“Nasıl bakıyorum ki?”</p>

  <p class="normal">“Böyle nasıl anlatsam, üf ulan karıya bak bakışı değil de, ah ulan ah bakışı!”</p>

  <p class="normal">“Hadi ya. O kadar bariz yani.”</p>

  <p class="normal">“Hem nasıl. Hem kız da boş değil sana bilesin.”</p>

  <p class="normal">“İnanmam. Onun da sende gönlü var diyorsun yani.”</p>

  <p class="normal">“Aynen öyle diyorum. Onun da birkaç bakışını yakaladım ama senden bekliyor haberin olsun.”</p>

  <p class="normal">“Peki, ne yapayım? Yani bir sinemaya mı götürsem, yemeğe filan mı çıkarsam?”</p>

  <p class="normal">“Yok lan yemek memek. Git yekten söyle ne hissettiğini.”</p>

  <p class="normal">“Yekten evlenme mi teklif edeyim yani?”</p>

  <p class="normal">“Hayır canım, ne demek yekten evlenme... Duygularını aç ona. Bilsin, duysun, düşünsün... Ayağa kalkıp boynuna sarılma olasılığı da var.”</p>

  <p class="normal">“Dalga geçme lan. Ciddi ciddi konuşuyoruz şurada.”</p>

  <p class="normal">“Dalga geçen kim. Biriktirmişse içindekileri... Birden patlama olabilir yani. Olmayacak şey değil.”</p>

  <p class="normal">“Olabilir mi gerçekten bu?”</p>

  <p class="normal">“Olabilir. Bana olmadı ama olanları biliyorum. Çok zevkli oluyormuş.”</p>

  <p class="normal">“La bi siktir git la!”</p>

  <p class="normal">“Valla dalga geçmiyorum lan. Doğru dediklerim. Biraz çocukça ama... Oluyor yani.”</p>

  <p class="normal">“Ya iyi de oğlum. Böyle yekten olur mu? Önce biraz ağzını arasam. Şöyle yavaş yavaş...”</p>

  <p class="normal">“Sen çaktırmadan o işi de yaparsın bu beceriyle. Var mı öyle bir şey?”</p>

  <p class="normal">“Olmaz mı? Ürkütmesem diyorum, yaşı bana göre genç.”</p>

  <p class="normal">“Lan siktir et gençmiş, yaşlıymış. Gönlün neye kondu ise peşine düş. Sonra pişman olursun. Birkaç aya, seneye takar koluna birini çıkar gelir ya da patronu olarak seni nişanına davet eder, görürsün ebeninkini, yıkılırsın. Pişmanlık yaşamaktansa, reddedilmeyi yaşa. Yeğdir. Görürsün. Bu riske girmeye değer. Benden iyi kimse bilemez.”</p>

  <p class="normal">“Değer mi hacı?”</p>

  <p class="normal">“Değer hacı. Hem iyi kız Nurcan, güzel de. Senin de o işlerde gözün yok. Meslektaş olacaksınız. Daha ne olsun. Yaşar gider, bir sürü kürt bebesi yaparsınız! Biz de babasına söveriz o bebelerin. Güleriz, eğleniriz, gönlümüz hoş olur. Hem benim kızlara damat gerek. Elini çabuk tut, büyüyorlar. Bari sonuncuya yetiş. Bir iki sene neyse de, çok küçük olursa oğlan, vermem kızı bilesin.”</p>

  <p class="normal">“Tamam lan. Gidip yekten açılacağım, diyeceğim seni seviyorum, şudur budur.”</p>

  <p class="normal">“Açıl ama çok yüklenme, hemen cevap da bekleme. Fazla beklenti yorar adamı. Bırak gitsin. Dediğim gibi kısmetse olur.”</p>

  <p class="normal">“Peki ne yapayım oğlum, ne diyeyim?”</p>

  <p class="normal">“Şimdi mi yapacan?”</p>

  <p class="normal">“Heee!”</p>

  <p class="normal">“Dinle o zaman. Önce kalk bir banyoya git. Elini yüzünü bir yıka. Aynaya bak. Sırıt aynaya. Gülmeye çalış. Gülmek alır adamın heyecanını.”</p>

  <p class="normal">“Heyecan mı? Heyecanlanacak mıyım?”</p>

  <p class="normal">“Hem de nasıl gardaş. Sendeki duyguyu hissetmeyeli yıllar olduydu. Daha dün yaşadım, çok garip oluyorsun. Kalbin güm güm atacak. Ağzına kadar gelecek.”</p>

  <p class="normal">“Evet ya olabilir bak iş ciddiye binince...”</p>

  <p class="normal">“Neyse, gülmeyi unutma. Bu arada dişinde simit susamı, gözünde çapak, burnunda sümük varsa temizle! Kıza iyi görün. Sonra mutfağa geç. Haaa bu arada, işemeye çalış. O da iyi gelir. Mutfağa gidince bir bardak dolusu su iç. İki bardak çay koy. Yanına git çaylarla. Karşısına otur.”</p>

  <p class="normal">“Gidip karşısı mı oturayım?”</p>

  <p class="normal">“Otur ya. Ayağına git demek istiyorum, ayağına çağırırsan olmaz hacı. Ayağına git. Patron değilsin artık. Sevgili olacam diyorsun kıza. Ayağına çağırırsan patronluk olur, tacize girer, ebeni sikerler!”</p>

  <p class="normal">“Lan bırak dalgayı anlat.”</p>

  <p class="normal">Git işte karşısına otur. Gülümse ama sırıtma. Ciddi bir gülümseme olsun bu. Hatta banyodayken çalış üzerinde.</p>

  <p class="normal">“Çalışayım, ciddi bir gülümseme.” Bu arada farkında olmadan not almaya başlamıştır Bahattin.</p>

  <p class="normal">“Not mu alıyon lan gene?</p>

  <p class="normal">“Heee, alıyom. Sen devam et.”</p>

  <p class="normal">“İki sigara çıkar cebinden. İkisini de kendi dudağına götür, yak bir nefes çek. Birini ona uzat. Gülümse ama unutma.”</p>

  <p class="normal">“Sigara, evet, gülümseme unutulmayacak.”</p>

  <p class="normal">“Gözlerinin içine bakarak konuş: Taa göz bebeklerine... Sakın gözünü kaçırma.”</p>

  <p class="normal">“Anladım göz kaçırılmayacak. Bunu nasıl becerecem peki? Utanırım.”</p>

  <p class="normal">“Utanırsan olmaz. Utanmayacaksın. Böyle böyle böyle de...”</p>

  <p class="normal">“Ne diyeyim?”</p>

  <p class="normal">“Ne söylemek istiyorsan onu. Ama sakın evlenme teklif etme.”</p>

  <p class="normal">“Etmeyeyim. Peki ne diyecem oğlum, onu söylesene.”</p>

  <p class="normal">“Ne bileyim oğlum ne söyleyeceksin. Dürüstçe anlat hissettiklerini. Ama söylerken ondan bir şey istediğini, izin istediğini hissettirecek fakat net olup yalvarmadan yakarmadan, istediklerini de sıralayacaksın.”</p>

  <p class="normal">“Çok soyut oldu bu.”</p>

  <p class="normal">“Lan nasıl demeli, işte... Nurcan seni yıllardır tanıyor ve yıllardır seni beğeniyorum. Varlığın beni mutlu ediyor. Bu mutluluğu sadece bir iş ilişkisi olarak değil, başka şekillerde de yaşamak istiyorum. Bir bardak çayı, canım diyerek getirmen beni en mutlu edecek şeydir. Buyurun Bahattin Bey demen ise bana büyük işkence. Böyle bir şeyler işte... Söyle gitsin.”</p>

  <p class="normal">“Sonra?”</p>

  <p class="normal">“Sonrası yok. De bırak. Bakalım ne diyecek. Haaa bu arada, sakın dokunmaya kalkma!”</p>

  <p class="normal">“Tamam. Eli uzunluk yapmam. O kadarını akıl ediyorum da, ‘de bırak’ı anlamadım.”</p>

  <p class="normal">“Nesini anlamadın, de bırak. Soru sorma, bir şey isteme, cevap bekleme. İçindekileri anlat. Cevap bulması için onu zorlama. O da içindekileri anlatsın. Belki sadece gülümseyecektir. O bile yeter anlatmaya.”</p>

  <p class="normal">“Yeter mi?”</p>

  <p class="normal">“Yeter, sen bana güven.”</p>

  <p class="normal">“Güveniyim mi lan sana?”</p>

  <p class="normal">“Güvenme oldu mu puşt! Git ne istiyorsan onu yap. Poposuna bakıp otuz bir çekmeye devam et! Bu da senin tercihin... Saygı duyarım.”</p>

  <p class="normal">“Lan oğlum, bi adam ol la.”</p>

  <p class="normal">“Tamam tamam. Kızma. Seni sarsmaya çalışıyordum, sanırım tam on ikiden vurdum.”</p>

  <p class="normal">“Vurdun gardaş. Tam yaraya bastın yani aferin.”</p>

  <p class="normal">“Neyse kafana takma. İstersen akşam geniş geniş planlarız.”</p>

  <p class="normal">“Yok şimdi açılacam. Aklımda duracağına cebimde dursun.”</p>

  <p class="normal">“Dursun. Hadi bir dene bakalım.”</p>

  <p class="normal">“Deneyecem ulan. Ne kaybederim. Bunca yıldır kendimi kandırdım. Azıyla yetindim. Yetindiğimi sandım. Nurcan’ın hepsini istiyorum. Etiyle, canıyla, gönlüyle, ruhuyla her şeyiyle...”</p>

  <p class="normal">“İstiyorsan söyle o zaman.”</p>

  <p class="normal">Telefon kapanınca Bahattin, koydu onu masaya yavaşça. Duymak istedikleriydi aslında bunlar. Nasıl da neşelenmişti Erdoğan. Nasıl da seviyordu Erdoğan’ı. Sevilecek adam mıydı hayta? Değildi ama seviyordu. Peki Nurcan’ı niçin seviyordu? Nurcan’ın nazarında sevilmeyi hak ediyor muydu? Fakirdi Nurcan. Kenar semtte büyümüştü. Doğuluydu. Baba dayağı yemişti; abi zulmü çekmişti. Azimliydi Nurcan. Beceriyordu işte. Bahattin vardı arkasında. Kolay kolay yedirmezdi kurda kuşa. Seviyordu Nurcan’ı. Bilmiyordu niçin sevdiğini Nurcan’ı. Bilmesine de gerek yoktu anlaşılan. Her boku bilmesi de gerekmiyordu hem.</p>

  <p class="normal">Sigarayı söndürdü. Aldığı notları katlayıp cebine koydu. Ayağa kalkıp yürüdü, her adımda yüreği daha da hızlı çarptı, çarpıntı ağzına kadar geldi. Şaştı kendine, nasıl bir hissiyattı ki bu, adamı bu hâle getirebiliyordu, hem de kırkına merdiven dayamış bir adamı. Sevmek bu muydu? Yürek ağza gelip gidiyor muydu her kan pompaladığında? Peki kanı bu kadar hızlı, güçlü basıyordu da niye parmak uçlarından kan çekildiğini algılıyordu?</p>

  <p class="normal">Dediği gibi yaptı Erdoğan’ın. Önce banyo, dedi içinden. Koridora çıktığında soluna doğru hafifçe baktı, Nurcan’ı gördü. Eğilmiş bir şeyler yazıyordu kâğıda. Kafasını kaldırdı o an. Göz göze geldiler. Gülümsedi Nurcan. Herhâlde ağzından ucu gözüken yüreği çok komikti. Toplayınca istikameti dış kapıyı gördü. Birkaç adım daha... Hemen banyo kapısına varmıştı. Açtı girdi içeri, ışığı yaktı. Klozetin başına vardı. İşedi, dolu dolu. Hayret, birkaç zaman önce böyle bir ihtiyacı bile yoktu aslında. Ne zaman dolmuştu ki bu mesane? Salladı uzun uzun, hatta abartı biraz. Düşerse dedi son damla dona, oradan sirayet etmesin pantolona! Kız karşıdan görecek yani olmasın öyle bir ıslaklık! Sifonu çekti, sonra musluğa eğildi, suyu koyuverdi ellerine. Elleri titriyor muydu ne? Yüzüne birkaç su çarptı, iyi gelmişti soğuk su. Yanakları mı kızarıyordu acaba?</p>

  <p class="normal">Gülümseme idmanına sıra gelmişti şimdi. Ama önce açtı, notlarına bir göz gezdirdi. Gerçekten de ön dişlerinin birinin arasında hain bir susam parçası tuzak kurmuştu gülümsemesine. Hemen bertaraf etti onu. Aynaya eğilince bir de ne görsün, bir çapak sol gözünün hemen dibinde sabah acelesinden kalmış... Onu da aldı parmağının ucuyla. Aynada birkaç gülümseme idmanı daha yaptı ama hiç birini beğenmedi. Eksikti bir şeyler ama anlamadı. Anlamaktan da vazgeçti bir süre sonra.</p>

  <p class="normal">Durup banyoda, kendini dinledi bir an. Olumsuz bir ses yakalayamadı. Bina kapısından giren üç çift lastik pabucun sesiydi belki duymaya çalıştığı ama beceremedi. Dışarıda çalışan arabanın motor gürültüsü ise diğer motor gürültülerine karışıyordu, hiçbir olumsuzluk veya farklılık içermiyordu.</p>

  <p class="normal">Koridora çıktı, birkaç adımda mutfağı buldu. Ocağın başına gitti. Yavaş hareketlerle bardak, kaşık, şeker, tabak... Hepsi tamamdı. Asansörün zeminde çıkardığı fren sesi buralardan duyulabiliyordu ama... İçinden, birileri gelip de ortamı bozmasa bari diye geçirdi. Hatta biraz dua gibiydi bu içinden söylenme. Çayları Nurcan’ın odasına götürmesi, üç çift lastik pabucun asansöre binip üçüncü katın düğmesine basmasına denk gelmektedir.</p>

  <p class="normal">Bardakları usta işi el hareketleriyle masaya koydu, birini Nurcan’ın önüne doğru itti. Şaşırdı Nurcan.</p>

  <p class="normal">“Ama... Ben getirseydim.” gibi bir şeyler döküldü dudaklarından.</p>

  <p class="normal">“Rica ederim Nurcan. Bir kerede ben yapayım, elime yapışmaz.”</p>

  <p class="normal">“Teşekkür ederim öyleyse, sağ olun.”</p>

  <p class="normal">“Ne demek canım... Bir bardak çay, lafı mı olur. Hem Amerikan cigarası da var istersen?”</p>

  <p class="normal">Gülümseyerek yanıt verdi Nurcan. İstiyordu demek. Yine aklına geldi Halil ama birkaç salise için. Geçti gitti, durmadı; duramadı ortamı görünce. Gömlek cebinden iki sigara çıkardı. Elini uzatmıştı ki Nurcan, ikisini de ağzına götürdü Bahattin. Çakmağı çaktı. Çakmak sesiyle aynı anda asansörde üç MP 5’in emniyetleri düşürülüp ağızlarına mermi sürüldü. Ama bu ses de duyulmadı.</p>

  <p class="normal">Yakınca sigaraları, birini uzattı Nurcan’a. Nurcan aldı, ağzına götürdü. Bir nefes çekti. Karşılıklı şeker atıp bardaklara birkaç saniye karıştırdılar. Aynı anda karıştırma faslı, bittiğinde, Bahattin kafasını kaldırdı ve Nurcan’la göz göze geldiler. Göz göze dedi içinden, gözünü sakın kaçırma.</p>

  <p class="normal">“Nurcan?”</p>

  <p class="normal">“Efendim Bahattin Bey.”</p>

  <p class="normal">Bey mi dedi içinden Bahattin, bey batsın. Ne var sanki şöyle canım desen. Benim de işim kolaylaşsa. Sıkıntı benzeri bir yağmura yakalanacaktı ki, şemsiyesini açtı hemen.</p>

  <p class="normal">“Yıllardır beraberiz. Geldiğin günden bugüne taşıdığım bir yük var. Bunu taşımak istemiyorum artık tek başıma. İstiyorum ki bölüşelim. İstiyorum ki sen de benimle ilgili bir yük yüklen. İstiyorum ki gülümsemen nezaketinden değil, bana karşı olan ilginden, sevginden, muhabbetinden olsun. Bunları sana söylemek zor ama söylemeliyim. Dürüstlük bunu gerektiriyor, zor ama sana karşı olan ilgim bana bu gücü veriyor.” dedi, gözlerinin taa içine bakarak ve kaşığı yerine koymak o an aklına geldi.</p>

  <p class="normal">Nurcan gözlerini kaçırdı birkaç saniye. Masaya doğru eğildi hafifçe. Gülümsedi, görülebiliyordu bu. Açıkça, hunharca, gülüyordu be! “Gülümsedi!” dedi içinden Bahattin. Ne demek şimdi bu? Oluyor mu yoksa? Erdoğan doğru mu dedi yoksa, gülümseme anlatabilir miydi her şeyi? Uzansam, elini tutsam bir an. El uzunluk yok ama notlarını hatırladı hemen. Bir şeyler daha demeli miyim acaba? Bu suskunluk... Can sıkıcı, umut kırıcı. Bir cevap ver Nurcan bir şey söyle... De bırak, de bırak... Bakalım ne diyecek. Bir şey demiyor işte, gülümsüyor. Gülümseme anlatıyor her şeyi. Aktı içinden bir sürü. İçinde ne yoktu ki; sidik vardı, çapak, o simidin susamı, ter, sigara dumanı, parmak uçlarına doğru kan, sabuna bulanmış su, iç sıkıntısı, yürek çarpıntısı...</p>

  <p class="normal">Akıp gidenlerle vedalaşıyordu Nurcan’ın hafifçe öne eğik o güzel esmer yüzüne bakarken. Bu dalıp gitmişlik, bu kaybolmuşluk hissi, kapı ziliyle uykulardan gece uyanmalarına, bulutlara dayalı ayakların yere basmasına, gelecekteki mutluluk hayalleri ile geçmişin kaybolmayan fosil üzüntülerinden şimdiki zamana taşıdı onları.</p>

  <p class="normal">Nurcan’a fırsat doğmuştu. Cevap verememenin bahanesi hazırdı: Kapı çalınmıştı işte. Sekreterdi; kalkıp açmalıydı. Göreviydi, değil mi ama? Sevindi doğrusu bu fırsatı yakaladığına.. Acar kalktı masadan, Bahattin’in kızın yüzünde daha önce hiç görmediği ve kanı kasıklara iten dişi bir gülümseme ile uçtu kapıya doğru. Bu gülümsemeden Bahattin de aldı nasibini bir saniye için.</p>

  <p class="normal">Kapıyı açmasıyla duvara çarpması saliselik bir olaydı. İki çift güçlü kol, kapıyı ve arkasındaki Nurcan’ı savurdu. Bir diğer çift kol asansörün kapı dilini yukarı itmiş, aşağıyı ve yukarıyı kolaçan ediyordu. Bahattin hızla ayağa kalktı. Masasındaki tabanca aklına geldi, o tarafa doğru koştu. Kendi odasına attığı ilk adım, ilk kurşunun sol böbreğine saplandığı ana denk düşmekteydi. Bu anı göremedi Nurcan, bayılmıştı.</p>

  <p class="normal">MP 5 tarakaları binayı tutmuştu. Kapıdaki ise bina içinde gelişigüzel ateş ediyordu, korku salmak, milleti sindirmek için. Bütün bina bu seslerle inlerken, sokak kendi havasındaydı. Bahattin’in ofisinin kalın çift camları, sesleri sokağa vermiyordu.</p>

  <p class="normal">Hiddetlendi, sesin şiddetine ve yoğunluğuna dikkat etmeden yine o doktordur ya da polis yahut o göbekli diye geçirip içinden dönüp sövecekti ki, dönmesiyle annesini gördü karşısında. Tekrar yüzünü döndü ışıklı karanlığa, cevap vermedi.</p>

  <p class="normal">“Nasılsın oğlum?”</p>

  <p class="normal">“Nasıl olayım ana. Öldürdüler işte gardaşımı, vatanı kurtardılar!”</p>

  <p class="normal">“Bir şeye ihtiyacın var mı?”</p>

  <p class="normal">Bir sürü küfür etmek için, bağırıp çağırmak için sertçe döndü annesine. Ağzından tükürükler saça saça senin oğlunu da senin de diyecekti ki, o yaşına kadar hiç gözünde yaş görmediği annesinin gözünden yanaklarına inen damlaları gördü. Sönüverdi öfkesi, “Çay.” diyebildi.</p>

  <p class="normal">“Çay mı?”</p>

  <p class="normal">“Evet anne, çay istiyorum.”</p>

  <p class="normal">“Tamam çocuğum, hadi gidelim evimize, çay yaparım ben sana. Bakıcıyla, kız da bendeler merak etme.”</p>

  <p class="normal">Hiç itiraz etmedi. Annesi eliyle yardım etti yavrusuna. İlk defa Erdoğan itiraz etmeden annesinin dediklerini yapıyordu. Uysaldı, şaşırtıcı şekilde. Kışkırmıyor ve kışkırtmıyordu iğneli sözlerle. Bir taksi çevirdi. Erdoğan’ın yerleşmesine yardım etti. Öbür kapıdan yanına oturdu. “Kavaklıdere yavrum.” dedi.</p>

  <p class="normal">Yol boyu hiç konuşmadılar. Taksinin camından yolları, binaları izleyen Erdoğan, ilk kez camdan yansıyan yüzünü seçti belli belirsiz. Yüzü darmadağındı. “Hayret” dedi içinden, “Bir yerim kırılmamış.” Farkında değildi ama sol gözünün altı patlamıştı, dikiş atmışlardı iki tane, hem sol kaşı da açılmıştı. Sol gözü yarı yarıya kapanmıştı morluktan ve şişlikten. Kulağı sargılıydı. Kafasının arkasına yediği copun çekilen tomografide bir zarar vermediği tespit edilmişti. Bu şişlik ise bir hafta onunla gezecekti. Burun deliklerinin içinde birer tane kocaman, artık pamuk mu sünger mi ne olduğu belli olmayan, nesneler tıkılmıştı. Üst sol köpek dişi de yoktu ama şimdilik bilmiyordu bunu, sabah öğrenecekti aynaya baktığında. Dilini ısırmıştı herhâlde ki, şişmişti ağzının içinde. Sağ dizinde, belinde, her iki omzunda ağrılar vardı. Herhâlde morarmışlardır. Ve genel olarak duyumsadığı loğlandığıydı. Sırtından başlayan bir yorgunluk hissi, bir taraftan saçlarının ucuna doğru bir taraftan da ayak parmaklarına doğru giderek yayılıyordu.</p>

  <p class="normal">Evin önüne vardılar. Erdoğan tek başına inebildi arabadan. Annesini bekledi. Annesi parayı verdikten sonra acele adımlarla girdi koluna oğlunun. Yavaş yavaş birinci kata çıktılar. Eve girdiklerinde bakıcı kadın daha ayaktaydı. Vahlar çekti, ahlar çekti. Çok üzülmüştü, hem Bahattin Bey’in öldürülmesine hem Erdoğan Bey’i soktukları hâle. Sonra Fatma Hanım’a döndü, gitmesi gerektiği söyledi. Fatma hanım biraz para verdi kadına, çekti gitti, Erdoğan’ın yanına.</p>

  <p class="normal">Erdoğan mutfağa çökmüş kalmıştı. Genişçe mutfak, rahat iskemlelere sahipti. Fatma Hanım koşturur bir hâlde su buldu, demlik buldu, çay demlemeye koyuldu. İşini bitirince Erdoğan’ın karşısına oturdu. Eliyle saçlarını okşadı Erdoğan’ın. Nasıl bir güven hissiydi ki bu kırk yaşına yakın sakalı bıyığı olan kocaman sağlıklı bir adam, bu yaşlı başlı tansiyon hastası kadına kendisini bırakıveriyordu. Erdoğan düşse yere, kaldırabilir miydi bu yaşlı kadın? Mutlaka kaldırırdı. Erdoğan’ı dövenleri dövebilir miydi? Kesin! Yaralarının tımarını yapabilir miydi? Valla ağızlarına bile sıçardı. Ama önce çay yapacaktı. Bir bardak çaya nasıl da muhtaçtı.</p>

  <p class="normal">“Çay koydun mu anne?”</p>

  <p class="normal">“Evet, canım, şimdi demlenir. İçersin sıcak sıcak.”</p>

  <p class="normal">“Sağol be anne.”</p>

  <p class="normal">“Uykun var mı Erdoğan? Yer yurt yapayım sana.”</p>

  <p class="normal">“Var ama uyumak istemiyorum anne. Çay içmek istiyorum. Hem sigara...”</p>

  <p class="normal">“Aç mısın oğlum? Bir şeyler hazırlayayım sana.”</p>

  <p class="normal">“Valla farkında bile değilim aç mıyım tok muyum ama canım bir şey istemiyor. Sadece çay.”</p>

  <p class="normal">“Tamam canım tamam, sadece çay.”</p>

  <p class="normal">Sessiz geçti bir süre daha. Ama annesi durmadı, ara sıra kalktı oturdu, her oturup kalktığında masa biraz daha doldu. Zeytin, peynir, domates çılgınlığı. Arkasından “Bal da çıkarayım mı?” sorusunun cevaplanmaması üzerine çıkarılan ve masaya getirilen bal kâsesi. Hiç birini görmüyordu Erdoğan. Varsa yoksa çaya odaklanmıştı. Nerede ise söylenecekti ki, çay geldi önüne. Sigara arandı, bulamadı. Annesinde sigara var mıydı?</p>

  <p class="normal">“Dur olacak bir paket şurada getireyim.”</p>

  <p class="normal">“İçiyorsun değil mi anne bu boku hâlâ?”</p>

  <p class="normal">“Bazen Erdoğan, çok değil günde üç beş tane.”</p>

  <p class="normal">“İyi de anne yasak etmemiş miydi doktor?”</p>

  <p class="normal">“Yasak da ne yapacaksın. Bak fena mı oldu iyi ki içiyorum, yoksa sen de sigarasız kalacaktın!” Garip bir ironiydi ama doğruydu. Bir tane de kendisine yaktı. Yine karşısına oturdu. Bu kez ayasının içine Erdoğan’ın sağlam yanağını aldı. “Yemeyecek misin evladım?”</p>

  <p class="normal">“Yok ana yemem. Canım istemiyor.”</p>

  <p class="normal">“İyi madem sen bilirsin.”</p>

  <p class="normal">“Anne.”</p>

  <p class="normal">“Efendim.”</p>

  <p class="normal">“Sana bir şey soracağım.”</p>

  <p class="normal">“Sor bakalım.”</p>

  <p class="normal">“Ama doğru cevap vereceksin. Bir kere soracağım. Ne dersen inanacağım. Sadece cevaba ihtiyacım var. Yalan bile olsa bir cevap.”</p>

  <p class="normal">“Neymiş hayrola!”</p>

  <p class="normal">O anda aklına gelmişti Erdoğan’ın. Daha önce kurgulamadığı, üstünde pek düşünmediği bir soruydu. Ama her nedense birdenbire aklına gelmişti ve dayanılmaz bir istekle sorma ve öğrenme gereği duydu. Ama suskundu. Soruyu sormak istiyor lakin kelimeleri sıraya dizemiyordu.</p>

  <p class="normal">“Eee, neymiş sorsana.”</p>

  <p class="normal">“Anne.”</p>

  <p class="normal">“Efendim Erdoğan, korkutma beni.”</p>

  <p class="normal">“Baksana. Düşünmüşümdür hep... Sen niye gittin?</p>

  <p class="normal">“Nasıl yani... Gittim?”</p>

  <p class="normal">“Yani babamı niye terk ettin?”</p>

  <p class="normal">Kadın elindeki bardağı masaya koydu. Günü gelmişti demek. Çoktandır alıştığı anne eksikliği Bahattin’in ölümüyle artık iyice gün yüzüne çıkmıştı. Anne diyordu yani, çok eksildim, sana ihtiyacım var. Ama önce cevaplar. Bir cevap ver de, rahatlayayım. Seni seviyorum anne, seni istiyorum. Sıcaklığını, dostluğu... Hem çok söylerler anneler böyledir diye, karşılıksız verebilme gücünü görmek ve tatmak istiyorum. Bakma sen öyle göründüğüme, sen eksildiğinden bu yana, herhangi bir nesne veya kimse dolduramadı o boşluğu. Farkında değilim ama aklım bana bu oyunu oynuyor. Rüyada sorgular gibi dökülüyor. Bu sorunun akılla ilgisi yok. Belki ölmeseydi Bahattin ya da yemeseydim bu dayağı, aklıma bile gelmezdi sormak sana bunu. Bu soru taaa yüreğimin içinden geliyor. Bak ağlayamıyorum bile. Gardaşımı öldürdüler, ağlayamıyorum. Bak anne, dayak yedim, dayak yediğime dair tüm işaretler yüzümde; sargı bezleri, pansumanlar, dikiş ipleri, tentürdiyot kızıllıkları, morluklar, kan akıntıları... Ama görebiliyor musun bir damla yaş gözlerimde? Senin evladın değil ama benim gardaşımdı o bebe. Rahmine dönmek istiyorum. Orası öyle sıcak, güvenli, huzurlu ve her şeyden uzaktı ki. Baş edemedim anne. Ne karılarla ne Bahattin’in inadıyla ne babamın hoyratlığıyla ne yüzlerini görmediğim kızlarımla, ne kendimle... Bak tüm o totemlere rağmen, o Beşiktaş denen illet üç puan arkadan gelip şampiyon oldu mesela. Az acı mı bu benim için! Sen hiç yoktun anne. Niye yoktun anne?! Cevap ver!..</p>

  <p class="normal">“Babanı terk etmedim.” deyiverdi.</p>

  <p class="normal">“Nasıl yani terk etmedin? Çektin gittin işte.”</p>

  <p class="normal">Ben gitmedim, daha doğrusu gitmek istemedim. Baban uzaklaştırdı beni evden.”</p>

  <p class="normal">“Sebep... Niçin uzaklaştırsın seni?”</p>

  <p class="normal">“Kızmıştı bana. Hem de çok kızmıştı.”</p>

  <p class="normal">“Kızmış mıydı?”</p>

  <p class="normal">“Kızmıştı.”</p>

  <p class="normal">“Anne deli etme adamı, tamam babamın manyaklıkları vardı ama...”</p>

  <p class="normal">“Erdoğan.”</p>

  <p class="normal">“?”... Uzun bir sessizlik hiç bitmeyecek gibi oldu.</p>

  <p class="normal">“Bunları bir annenin evladıyla konuşması biraz zor ama bir cevap bekliyorsun ve bence hak ediyorsun. Sana dürüstçe söylemeliyim. Söylediğimde belki seni hepten kaybedeceğim ama söylemeliyim.”</p>

  <p class="normal">“Eee, söyle artık ama ne oldu anne? Deli etme adamı.”</p>

  <p class="normal">“Erdoğan sen de bilirsin ki, baban gider gelmezdi günlerce. Üç gün beş gün eve uğramadığı olurdu, hatırlarsan.”</p>

  <p class="normal">“Evet hatırlarım.”</p>

  <p class="normal">“Eve geldiğinde ise genellikle sarhoştu. Kavga çıkarırdı.”</p>

  <p class="normal">“O kavga çıkarmazdı anne. Sen çıkarırdın. Bir sürü laf eder, çıldırtırdın adamı.”</p>

  <p class="normal">“Ama o da bir cevap vermezdi. Be adam yalan da olsa bir cevap ver, değil mi ama? Öyle susar ya da azarlar... Yok sana ne, yok boş ver, ne bileyim işte başka zaman konuşuruz gibi geçiştirirdi. Hem kadın kokardı. Başka başka parfüm kokuları alırdım. Emindim beni aldattığından ama ispat edemiyordum. İspat edemedikçe ikrara zorluyordum kendimce. Konuşmak, tartışmak istiyordum ama baban ısrarla kaçıyordu. Sıkıştıkça üstüme yürüyordu. Bana vurmuyordu fakat çok korkutuyordu.</p>

  <p class="normal">“Eeee?”</p>

  <p class="normal">“Ee’si şu ki oğlum, artık yaşadıklarım çok sıkıntı vermeye başlamıştı bana. Neye, niçin katlandığımı çözmeye çalışıyordum. Düşündükçe babanı asla değiştiremeyeceğimi anladım.”</p>

  <p class="normal">“Doğrudur anne. Benimde insan ilişkilerinde anladığım bu; insanlar değişmezler. Fakat ilginçtir, gelişebiliyorlar.”</p>

  <p class="normal">“Ne dediğini pek anlamıyorum ama anlamlı geliyor ilk duyduğumda bile. Her neyse, baban anladım ki değişmeyecek. Bunu anlamış olmam, iyice dayanılmaz kılıyordu yaşamımı. Kaçmak, kurtulmak istiyordum. Ama değişik ve belki de biraz ruhu bozuk bir adamdı. Ara sıra gizli gizli telefonda konuşurdu, mesela. Bir işlere bulaşırdı; çözemezdim. Anlatmazdı, konuşmazdı. Bu hâlleri korkuturdu beni. Gitmeye cesaret edemiyordum. Hele seni alıp gitmek, hiç cesaret edemeyeceğim bir şeydi.</p>

  <p class="normal">“Sen de terk ettin, öyle mi?”</p>

  <p class="normal">“Yok, öyle değil pek. Hakkı’yı terk etmeye esaret edemeyince o beni kovsun diye başladım onu zorlamaya. Ettiğimiz kavgaların bu kadar yüksek sese yükselmesi, birbirimize savurduğumuz o tehditler... Evet! Ben zorluyordum Hakkı’yı. Haklıydım da. Ama kabul ediyorum, yöntem yanlıştı. Daha cesur davranabilirdim. Çıkıp karşısına haykırabilirdim istediklerimi. Yapmıyor mu, alırdım evladımı çeker giderdim. Yapamadım. Korktum.”</p>

  <p class="normal">“Peki, madem değişmeyecek neden evlendin o zaman babamla?</p>

  <p class="normal">“Bir kere değişip değişmeme hakkındaki düşüncem o tarihlerde böyle değildi. Değişir umuyordum. Sevdiğim tarafları ile sevmediğim tarafları karşılaştırıyordum aklımda. Sevdiğim tarafları daha fazlaydı. Sevmediğim taraflarını zaman içinde değiştiririm diye umuyordum. Yanılmışım. Zaman geçtikçe değiştirememenin verdiği sıkıntı, sevmediğim yönlerin daha da batmasına yol açtı. Boğulur gibi hissediyordum.”</p>

  <p class="normal">“Sevmediklerini anladım sayılır ve ben de katılırım aslında bu dediklerine. Zor adamdı babam. Peki, neyini seviyordun babamın?”</p>

  <p class="normal">Ne bileyim Erdoğan. Sevdiklerini çok tanımlama ihtiyacı duymuyorsun. Yaşıyorsun. Sevmediklerinle meşgulsün daha fazla. Onları düşünüyorsun ve aklında daha çok kalıyor. Bir nevi kendini telkin gibi bir şey... Neye odaklanıyor ve aklında döndürüyorsan, o kalıyor aklında.”</p>

  <p class="normal">“Yok mu yani aklında kalan bir şeyler?”</p>

  <p class="normal">“Var canım olmaz mı? Bir kere baban çok yakışıklıydı, alkolden önce ama... Kendine bakan, kötü kokmayan, dişleri, tıraşı, üstü başı düzgündü. Güçlü, kuvvetliydi hem. Ama neye yarar güzellik işte geçiyor. Ben de güzeldim gençken ama geçti işte kalmadı bir şey.”</p>

  <p class="normal">“Bir bakıma sen babamın karakteri ile uğraşmadın anne, yanılıyor muyum? Yakışıklılığı ve bakımlı olması ilgini çekti senin. Bunların bir ömür yetmeyeceğini anladığında ise iş işten geçmişti. Öyle mi?”</p>

  <p class="normal">“Aslında o kadar değil. İdealist bir adamdı. Ülkesini çok severdi mesela; rijit yaklaşımlar, hatta şoven yaklaşımlar sergilese de, öyleydi. Bak mesela, Aleviyim diye beni istemeyen babasına rest çekmişti. Küs öldü biliyorsun deden babana. Yani böyle hâlleri vardı.”</p>

  <p class="normal">“Yani diyorsun ki, iyi yanları kötü yanlarına göre daha azdı.”</p>

  <p class="normal">“Tam öyle değil canım. Bence bir hesap meselesi değil bu.”</p>

  <p class="normal">“Açsana biraz.”</p>

  <p class="normal">“Şöyle, diyelim ki bir insan var ve bu insan yüz özellikten oluşuyor ve sen bunları izliyor, yaşıyorsun. Bu özellikleri seni de ilgilendiriyor.”</p>

  <p class="normal">“Evet.”</p>

  <p class="normal">“İşte bu yüz özellikten diyelim ki altmışını seviyor, diğer kırkını sevmiyorsun. Ama bu altmış özelliği sevmen diğer kırkını çekeceksin anlamına gelmiyor.”</p>

  <p class="normal">“Niçin gelmesin? İşte daha fazla değil mi?”</p>

  <p class="normal">“Fazla da, örneğin bu oran doksan dokuza bir de olabilir ama yine çekilmeyebilir.”</p>

  <p class="normal">“Nasıl olacak o?”</p>

  <p class="normal">Yani adamın yahut kadının öyle bir özelliği vardır ki, bu özellik tüm o güzel şeylere rağmen ilişkiyi çekilemez hâle getirebiliyor. Örneğin adam diş temizliğine dikkat etmiyor diyelim ve senin için eğer bu katlanılamaz bir şeyse, tepki gösteriyorsun. Adam umursamıyor ya da umursuyor ama arkası gelmiyor. Sen bu sefer düşünüyorsun yahu ne var senden bir şey istedim, sen bunu yapmıyorsun. Bu kadar mı değersizim, sorusu giderek hınca dönüşüyor ve saldırmaya başlıyorsun.”</p>

  <p class="normal">“O zaman babam değersiz hissettirdi sana yaptıklarıyla veya yapmadıklarıyla.”</p>

  <p class="normal">“Doğru, değersiz hissettirdi.”</p>

  <p class="normal">“Ama babamla mı değerlenecektin? Yani anlamıyorum, o olmazsa kendini hiç mi sevmeyecek, hiç mi güven duymayacaktın?”</p>

  <p class="normal">“Bir bakıma evet! O hâle gelmiştim. Yahut o hâldeydim babanı o sıra tanıdım. Çok sevilmeye ihtiyacım vardı. Gün yirmi dört saat benimle ilgilenilsin istiyordum. Şımarmak istiyordum. Genç ve güzel bir kadın olarak üstelik o devirlerde pek de olmayan mesleğe sahip bir kadın olarak yakışıklı, bakımlı bir erkek tarafından şımartılmak istiyordum.”</p>

  <p class="normal">“Ne güzel kendi ağzınla söyledin, Çorum gibi yerden o devirde fakir bir ailenin çocuğu olarak okuyup avukat çıkıyorsun, Ankara gibi bir yerde var olabiliyorsun. Yetmiyor mu sana kendini değerli hissetmek için?”</p>

  <p class="normal">“O devirler bu devirler gibi değildi oğlum. Sokakta sigara içemezdik. Değil avukat, ağır ceza reisi olsan ne fayda... Evet, avukat olarak var oldum ama sen gel bana sor nasıl var oldum. Kadın olarak var olamadım örneğin. Erkekleştim git gide. Konuşmalarım, tavırlarım değişti zamanla. Kadınsı masumiyetimi kaybetmek üzereydim babanla tanıştığımda.”</p>

  <p class="normal">“O da sana, ben sana geri verebilirim izlenimi mi yarattı?”</p>

  <p class="normal">“Önceleri yarattı hem de istediğimden de fazla. Ne desem yapıyordu Erdoğan, hem de büyük bir zevkle. Hepsini yapamasa da gayret ediyordu. Onun o gayretkeşliği inanılmazdı. Tam bir salon adamı gibi davranıyordu bana. Cesur tavırları, boş ver kızım bunları iç sigaranı, deyişleri filan çok hoşuma gidiyordu.”</p>

  <p class="normal">“İlginç. Bak bu dediğin tanıdık geliyor bana. Sonra ne oldu peki?”</p>

  <p class="normal">“Zamanla değişti Erdoğan. Daha nişanlıyken değişmeye başlamıştı. Evlenince değişimi hızlandı.”</p>

  <p class="normal">“Bence değişmedi anne. O hep aynı adamdı ama sen göremedin.”</p>

  <p class="normal">“Ya da o gizledi ne mikrop olduğunu!”</p>

  <p class="normal">“Babam gizlemez anne. Ortaya bir adamdı o. Bildiği gibi yaşardı. Bak mesela sen gittin, bir kere yalvardı mı sana dön diye?”</p>

  <p class="normal">“Doğru yalvarmadı ama o kovdu beni sonuçta. Ne diyebilirdi ki bana?”</p>

  <p class="normal">“Ama sen dedin ki, ben kovdurtmaya çalışıyordum kendimi farkında olmadan.”</p>

  <p class="normal">“Evet, bu da var tabii ama... O da hiç özür dilemedi.”</p>

  <p class="normal">“Dilemez benim babam. Huyu öyledir. Belki de senin gitmek istediğini anlamış, suçu kabullenmiştir. Yani yine bir salon adamı gibi davranmış, kadının şartlarını zorlamamıştır.”</p>

  <p class="normal">“Sanmam yapmaz öyle. Belki ben zorladım kabul ama o da devam etsin diye uğraşmadı. Demek ki onun da aklında aynı şey vardı. O da benden vazgeçmişti. Yani herkese bir bahane gerekti. O da gerçekleşti bir gece vakti. Bir erkek olarak biraz daha uğraşmalıydı bence.”</p>

  <p class="normal">“Nasıl yapacaktı anne bunu? Adamı zorluyorsun değiş değiş diye. Değişemiyor işte! Hem değişmek zorunda mı? Yani naz mıydı yaptıkların?”</p>

  <p class="normal">“Ne var yani birazcık değişseydi, ne olurdu? Ayrıca naz da değildi yaptıklarım. Bugün bile aynı düşüncedeyim.”</p>

  <p class="normal">“Keşke dediğin gibi olsaydı. Ama insanlar değişmiyorlar. Eminim babam da değişmek için kendini zorlamış, değişemeyince kendine de, sana da kızmıştır.”</p>

  <p class="normal">“Bana niye kızacak ki?”</p>

  <p class="normal">“Onu zorladın diye.”</p>

  <p class="normal">“Evet zorladım.”</p>

  <p class="normal">“Keşke zorlamasaydın, idare etmeye çalışsaydın.”</p>

  <p class="normal">“Çalışamazdım idare etmeye Erdoğan. Dedim ya adamın bir huyu vardır kötü ve o senin için katlanılmazdır.”</p>

  <p class="normal">“Peki, son aşamada ne oldu da gittin, yok seni kovmak zorunda kaldı falan?”</p>

  <p class="normal">“Kötü söz söyledim babana.”</p>

  <p class="normal">“Ne gibi?”</p>

  <p class="normal">Dört beş gece gelmemişti eve. Geldiğinde de sarhoştu. Sen Aydın’daydın dedenlerde. Erkekliğine sövdüm kavganın bir aşamasında, o da tokat attı bana ve beni evden kovdu.”</p>

  <p class="normal">“Erkeliğine mi sövdün, ne dedin peki?”</p>

  <p class="normal">“Ya nasıl denir bilmem ki... Sen de erkek misin, beceremiyorsun bile o işi gibi bir şeyler işte!”</p>

  <p class="normal">“Hadi ya.”</p>

  <p class="normal">“Vallahi dedim. Bunu onu üzmek için dedim. Bilinçliydim yani. Hani sinirle dedim, ağzımdan kaçtı dersem yalan olur. İşte geç gelirdi eve, genellikle külçe gibi yığılır kalır uyurdu. O sarhoş kafayla hiç bir şey de yaşanmazdı zaten aramızda. Sıkılırdı bu mesele açıldığında. Kendini biraz mahcup hissederdi. Ama aslına bakarsan genel olarak memnundum babanla hayatımızdan. Ama dedim ya onu üzmek için, bu işi bitirmek için söyledim bunu.”</p>

  <p class="normal">“O da seni dövdü ve evden kovdu öyle mi?”</p>

  <p class="normal">“Dövdü sayılmaz. Önce ağladı birkaç dakika. Tam benim yüreğim yumuşayacak özür dileyecektim ki, yataktan kalkıp bir tokat attı bana ve ‘Siktir ol git bu evden, Erdoğan’ı da alamayacaksın. Seni boşamayacağım da.’ dedi bana.”</p>

  <p class="normal">“Sonra?”</p>

  <p class="normal">“İşime geldi bu durum. İstediğim sonucu almıştım, sadece ‘Erdoğan’ı alamayacaksın’. sözleri dönüyordu kafamda. Başka derdim yoktu o an için. İyi dedim içimden, nasıl olsa dava açar alırım elinden diye bu konuyu uzatmadan hatta hiç üstünde dahi durmadan aynı gece birkaç parça eşyayla evden ayrıldım. Birkaç gün otelde kalayım dedim. Zorlandım. Tek başına bir kadının otellerde kalamayacağı bir dönemdi hâlâ. Bir bekâr arkadaşa sığındım. Sonraları bu eve yerleştim. Sonra bu evi satın aldım ve olaylar gelişti. Bu arada boşanma davası açtım tabii. Beni boşamadı. Davalar, duruşmalar uzadı gitti. O zaman Medeni Kanun şimdiki gibi değil tabi erkekten yana. Dört beş sene devam etti dava. Avukat olarak baban da ben de bütün hünerlerimizi sergiledik. Son aşamada evi ben terk ettiğim için velayeti kaybedeceğimi anlamıştım. Bunu o da anlayınca seni alıp Aydın’a yerleşmekle ve seni bir daha göstermemekle tehdit etti beni. Yemedim yemesine de bu blöfü yine de göze alamadım. Hem hayat devam ediyordu Erdoğan. Hırs yüzünden her şey tepetaklak olabilirdi. Peşini bıraktım davaların, kendiliğinden düştü. İş, güç yıllar geçti. Hem seni görmeme de engel olmuyordu. Görünüşte karşı çıkıyordu ama fiiliyatta görüştüğümüzü biliyor seslenmiyordu.”</p>

  <p class="normal">“Evet, hatırlayabiliyorum bunu.”</p>

  <p class="normal">“Sonra boşandık. Sen bayağı büyümüştün. Bu kez davayı o açtı. Ben o zamanlar kadın haklarının yılmaz savunucularından biriydim. Ama kocasından boşanamayan bir nefer! Gitti kendiliğinden dava açtı baban. İtiraz etmedim hiçbir şeye. Sanırım sen de büyüktün, üniversiteye filan gidiyordun. Bir iki celsede boşandık. Ben yılmaz neferliğime geri döndüm. Ancak kozum azalmıştı. Her yerde boşanamayan, bu zulmü çeken kadın havasındayken bir anda bunların hepsini kaybettim. Komik değil mi?”</p>

  <p class="normal">“Evet, bence de komik. Hayatın belli dönemindeki sıkıntı, belli olmuyor işte sonra koz hâline geliyor. Şartlar değişiyor. Hayat akıyor anne. Zaman ve dünya her şeyi değiştiriyor.”</p>

  <p class="normal">“Öyle Erdoğan, değiştiriyor. Mesela beni al ele. Neydim gençliğimde, orta yaşlılığımda; heyt be! Kadın haklarının yılmaz savunucusu... Erkek gibi kadın... Avukat Fatma... Adım da Fatma ya, erkek Fatma diyen çok olmuştur bana. İzinli izinsiz gösteriler, Medeni Kanun’un değişmesi için türlü talepler, eylemler, şunlar, bunlar...</p>

  <p class="normal">“Eee, ne oldu yoruldun mu?”</p>

  <p class="normal">“Yoook yorgunluk değil. Tartıyorum, bıkkınlık da değil. Sanki sanki hata yaptım duygusu. Bir şeyleri kaçırdım, nasıl yakalarımın yarattığı bir parça panik havası.”</p>

  <p class="normal">“Hata mı yaptın? Neyi yanlış yaptın ki?”</p>

  <p class="normal">“Al işte Medeni Kanun Erdoğan; bu uygulanış hâliyle hâkime geniş bir takdir hakkı tanıyor, hiçbir vesikayla ispata gerek kalmadan hâkim erkek aleyhine kararlar verebiliyor. Eski hâliyle kötü niyetli kocayı yahut erkeği diyelim koruyan yasa şimdiki hâliyle de kötü niyetli kadını koruyor. Sanırım kaçırdığım nokta tam da buydu benim; kötü niyet. Yani erkekten ve kadından bağımsız bir şey bu... İnsan olmakla alakalı. Şimdi ise hâkimler, birçok baskı altında kalıyorlar, davaların çokluğu, nasılsa yapmıştır bu herif mantığı, basının zorlaması, dernekler, eylemler, yaşanan kötü örnekler... Bir olup hâkimi zorluyor, o da adamın sırtında patlatıyor kırbacı. Bir bakıma Medeni Kanun’un aile hükümleri, bir hukuk davası olmasına rağmen, erkek açısından bir ceza davası gibi kullanılıyor. Madden ve manen cezalandırılıyor. Haa hâlâ karısına eziyet eden adam yok mu, var elbette. Ama hukuk kişilerden yola çıkarak genele ulaşmada, kadın erkek ilişkilerinde çok belirleyici bir role sahip subjektif değerleri ele alamıyor ki ama alması gerekir. Böyle bir mekanizma yok. Yani boşanmak bir hak ama kötüye kullanılmaması gerekiyor. Evliliğin getirdiği ve tanıdığı hakları kötüye kullanan erkekleri dizginleyelim derken boşanma hakkını kötüye kullanan kadını yüceltir olduk. Düşünüyorum da varolmak, kişilik edinmek, para kazanmak için önce babamla, sonra kocamla girdiğim mücadeleyi, sanki çoğu zaman bu çabaların hiç birine katlanmayan, tembel, umursamaz, bir koca bulayım da onun etinden sütünden kılından istifade edeyim, rahat edeyim diyen kadınlara, adamları mahkûm eder hâle geldik. Yasa tepkisel amaçlarla kullanılır hâle geldi sonuçta. Erkekler evlenmeyecekler artık kadınlarla. Hele kötü tecrübesi olanlar asla. Eğer aile dağılırsa ne koyarız yerine, orası meçhul.”</p>

  <p class="normal">“Aynen anne! Bravo! Sonunda doğru noktaya geldin işte. Ben hep derim zaten şeytan Havva’yı kandırmadı; ortaktılar!”</p>

  <p class="normal">“Şımarma hemen! Kadınlara saldırma. Dediğim gibi, bu bir cinsiyet meselesi değil bir insanlık meselesiymiş. Bunları da görünce başka bir takım olaylar da eklendi üzerine ve bugün büroyu kapatma kararı aldım. Kapatacağım. Büroday-ken olanları izledim televizyondan, akşam saat sekiz dokuz filandı. Düşün bütün gün bunlar yaşanıyor ve ben adliyedeki işler, bürodaki işler yüzünden oğlumun başına gelenleri ancak o saatte ve o da televizyondan öğreniyorum. Çıldırdım. Ne yapacağımı şaşırdım. Seni aradım, hastane hastane gezip. Takside gelirken karar verdim kapatmaya. Yeter artık. Emekliye ayırdım kendimi. Sen varsın, torunum var... yeter de artar bile bana. Toparlamalıyım çocuklarımı, kar tanesi gibi savrulacaklar. Aklım başıma geldi yani.”</p>

  <p class="normal">“Anne” diye inledi Erdoğan, yerinden kalkarak annesine yaklaştı. Önünde çöktü, mutfağın taşlarına ellerini dayayarak güç aldı ve kafasını annesinin dizlerine dayadı. Ağlamaya başladı.</p>

  <p class="normal">Fatma Hanım, hiç sesini çıkarmadı. Ağlama da demedi oğluna. Ağlasın, ağlasın da açılsın. Saçlarını okşadı. Göz-yaşlarını sildi bir iki. Sonra tekrar saçlarını okşadı. Bir sürü sövdü, saydı Hakkı’ya içinden. Duyurmadı oğluna. Bu hâllere gelmelerinin nedeni olarak onu görüyordu. Pis sarhoş, zevk düşkünü, düşkün, alçak, bütün hayatlarını param parça etmişti. Ne bok yediğini biliyor muydu acaba şerefsiz! Kendi hâline de kızdı. Hakkı öleli kaç sene geçmişti. Niye sahip çıkmamıştı ki oğluna? Sebep neydi? Kariyer miydi? Batsın kariyer, al işte bir anda vazgeçiliyordu. Neydi ki sebep? Neden korkuyordu hâlâ? Bir anne, bebesinden güç alırdı. Yoksa annelik ne içindi. Annelerin analık gücü, anne oldukları, yani bebe sahibi oldukları için vardı. Annelik gücü fedakârlıktı ve fedakârlık sadece bir şeylerden evlat uğruna vazgeçmek değil, vazgeçtiğinle barışık olmayı da gerektiriyordu. Annelik gücünü kim verebilirdi ona? Onu seven ve ona güvenen oğlundan başka. Haaa bir de o sıpacık vardı Erdoğan’ın tabiriyle ve hiç görmediği diğer torunları. Erdoğan o salya sümük içinde Bahattin’in gerçekten babasının diğer bir oğlu olup olmadığını düşünürken, annesinin nice sonra aklına geldi birden:</p>

  <p class="normal">“Erdoğan sen tatile gidecektin değil mi kızlarla?”</p>

  <p class="normal">Kafasının kaldırdı annesinin dizlerinin üstünden, gözyaşlarını sildi elleriyle, uyanır gibi, daha mutlu bir yüzle;</p>

  <p class="normal">“Evet.” dedi. “Gideceğim.”</p>

  <p class="normal">“O zaman bana da yer hazırla bir tane, ben de geleceğim.”</p>

  <p class="normal">Mutlu duyumsadı kendini Erdoğan. Biraz da sorumluluk kalkacaktı üstünden Allah var ya! Nasıl baş edecekti gerçekten kızlarla? Annesinin varlığı rahatlatacaktı günlerini ve kızlarla olan ilişkilerini. Gerçekten ya! Tam bir cümbüş yaşanacaktı. O kadar kızın kadının içinde bir kendisi. Bakalım ne olacaktı.</p>

  <p class="normal">Bu düşüncelerle nispeten mutlu girdi yatağa. Uzanırken bir an önce uyumayı düşünüyordu. Ayaklarını uzatması, yatağa yerleşmesi ise tam bir işkence olmuştu. Vücudunun ağrımayan yeri yoktu. Zorlukla da olsa yerleşince yatağa, yine aklına düştü Bahattin. Anlaşılan zamanlı zamansız gelip gidecekti böyle, teklifsiz. Her aklına geldiğinde canını acıtacak, belki acıları giderek azalacaktı.</p>

  <p class="normal">Dolunay şavkı belli belirsiz gölgeleri arındırmıştı Erdoğan’ın odasından. Görebiliyordu net olarak masasını, kitaplığını, artık içinde ne olduğunu bilmediği dolabını... Duvarlarda asılı birkaç resmi... Hayret 1988 şampiyonluğuna ait poster dahi asılıydı ve hatta çerçevelenmişti.</p>

  <p class="normal">Evet! Buraya odası diyebiliyordu. Küçüklüğünde gençliğinde, ara sıra annesine geldiğinde kaldığı odasıydı burası. Her şey yerli yerindeydi. Annesi eşyasına dokunmamış, odayı her an kullanılır hâlde tutmuştu. Temizdi yatağı, yorganı, çarşafları... Güven duydu. Burada Bahattin ölmez, ölse de yokluğu acıtmazdı o kadar, yediği dayağa ait acılar ötelenebiliyordu.</p>

  <p class="normal">Çocuk olmak bu muydu? Güven duyabilmek... Yoksa güven duydukça çocuklaşıyor muyduk? Ya da güven duymak istediğimizde çocuk olduğumuz, olabildiğimiz yerlere ve çocuğu olduğumuz insanlara mı sığınıyorduk?</p>

  <p class="normal">Bahattin’in tarifiyle binayı kolayca buldu. Daha saatin 24.00 olmasına yarım saat kadar vardı. Vakit geçirmekte zorlanacağını anladı. Kimsecikler yoktu sokaklarda. Gidip bir yerlere otursa dikkat çekebilirdi. En iyisi yürümek diye düşündü. Aynı tempoda on beş dakika geldiği yöne doğru yürümeyi, sonra on beş dakika geri gelmeyi koydu kafasına, dediği gibi de yaptı.</p>

  <p class="normal">Dönüşte biraz ağır takılmıştı herhâlde, eve girmesi bir beş dakika kadar gecikti. Bir yandan da düşündü ne acayip bir plan, ne kadar çok ayrıntı ile dolu. Acaba Bahattin bir tuzağa mı çekiyordu onu? Kapıyı açtı, yavaşça kapattı. Bahattin öyle dese de 14’lüsünü çıkardı, karanlıkta evi dinledi. Hiçbir ses duyamadı. Birkaç adım daha attı, bir daha dinledi. Yine ses yoktu. Oda kapılarını hızlı açıp kapadı, ani hareketler yaptı. Hiçbir tepki olmadı. Güvendi nice sonra evdeki ortama. Salonun ışığını yaktı. Sarı bir can sıkıntısı yayıldı içeriye. Küflü kokular yaladı geçti burnunu. Serindi içerisi hatta soğuk...</p>

  <p class="normal">Pencereler bazı yerlerinde perdelerle, bazı yerlerinde gazetelerle örtülmüştü. Çok sade döşenmişti. Yerde büyükçe bir halı soğuklara meydan okuyordu. Halının üstünde hiç halının heybetine yakışmayan bir kanepe sağ tarafta, bir diğeri sol tarafta duvarları tutmuşlardı. Bir köşede zigon bir sehpa takımı istiflenmişti üst üste. Yatak, battaniye, yorgan yığını uyku çağrıştırıyordu. Televizyon, radyo filan yoktu yok olmasına da pencereye yakın masanın üstü kitap doluydu... Bahattin’in dediği gibi kitapla vakit geçirecekti anlaşılan.</p>

  <p class="normal">Oradan mutfağa yöneldi. Buzdolabını açtı. Birkaç tencerede yemek vardı. Yağ, kahvaltılık, birkaç yumurta... Dolaplarda birkaç tabak, çanak... Ama en önemlisi çaydanlık ve çay bulması gerekiyordu. Bahattin’in müthiş planı gereği tam 24 saat sürecekti çilesi. Çaysız, çorbasız geçmezdi. Çaydanlık? Tamam. Çay? O da tamam!</p>

  <p class="normal">Hemen küçük tüpün altını yakıp bir çay koydu ocağın üzerine ve salona geçti. Daha oturmamıştı ki, ne saçmalık diye geçirip içinden tüpü ve çaydanlığı kaptığı gibi salona getirdi. Kültablası, bardak, şeker, bardak altlığı eşlik ettiler... Bir yarım saat sonra, ki bu arada yatağı yorganı yapılmıştı, çay demlenmişti.</p>

  <p class="normal">Koyu, hani böyle uyku kaçıran cinsten bir bardak çay koydu. Bolca şeker attı içine. Karıştırıyordu erisin diye. Çaydan çıkan buhar odayı kuşatmış, sigara dumanı ile yaptığı dans garip, anlatması zor ama hissetmesi kolay bir yorgunluk çöktürmüştü omuzlarına. Zift misali çay dahi uykusunu kaçıramıyordu. Her bir yudumda içi ürperiyor, soğuk, nemli, güvensiz bir dağ havası duyumsuyor ve hatta özlüyordu. Sırtına aldığı yorgan soğuğu, içtiği sigara nemi defediyor, sırtını duvara yaslamasına rağmen, sırtı bir kayayı istiyordu. Nedense duvar dağda kayanın verdiği güveni veremiyordu. Herhâlde odaların yarattığı sıkışıklık duyumunu ve doyumunu azaltıyordu. Bassalar kaçacak yer yoktu! Korktu belli belirsiz. Uzakta kalan tabancasını yanına aldı, çayına ve sigarasına devam etti.</p>

  <p class="normal">Üniversiteye girdiği yıldı. Bahattin’le yeni tanışmışlardı. O da Kürt’tü ama bunlar gibi düşünmüyordu. Silahlı mücadeleye karşıydı Bahattin. Ona göre tamamı Amerikan tezgâhıydı. Olmaz ya hadi oldu diyelim, bir devlet kursalar bile, Amerikan uşağı olmaları bir tarafa, düşman belledikleri Türkiye Cumhuriyeti’ne de muhtaç olacaklardı! Amaç proletarya diktatörlüğü ise, Türk ve Kürt kimlikleri erimeli, millet temelli olmayan bir karışım elde edilerek mücadele sürdürülmeliydi. Tersine devlet ve toprak talebi kendilerini de faşist kılıyordu.</p>

  <p class="normal">Doğru muydu dedikleri? Değildi tabii. “Goşist pezevenk” diye söylendi içinden! Ama ona ihtiyaç duyuyordu şimdi. O goşist pezevengin itibarı, silahlı dağ kanadına mensup Halil’den daha fazlaydı. Dağ kadrosunda olmuş olması yediği bokları temizlemiyordu. Dürüsttü Bahattin. Kendisi değildi. En büyük özeleştirisi buydu ve nefret ediyordu dürüst kalabilenlerden. Dürüstlük babadan oğla kanla geçen bir erdem değildi, her gün mücadele etmek gerekiyordu. Dürüst olmak önemli değildi, dürüst kalabilmek önemliydi. Erdem, dürüst kalabilmektir! Kendisi kalamamıştı. İlk fırsatta erdemi tepmişti. Anlamıştı anlamasına da aradan belki yirmi sene geçmişti.</p>

  <p class="normal">Bahattin ile yapılan tartışmalar sıkmıştı artık canını. Haklı ölüyor, öldürüyor; kendisi burada, bu rahat ortamda, o çok sövdüğü T.C.’nin verdiği bursla okuyordu! Dürüstçe değildi bu. Dağ kadrosuna dâhil olmalıydı. Yavaş yavaş niyetini açtı tanıdıklarına. Bir gün kapısı çalındı. Gerekli ayarlamalar yapıldı. Önce deniz yoluyla Yunanistan’a, yine deniz yolunu takiben Güney Kıbrıs’a ve oradan da Suriye’ye geçti. Suriye’de aldığı teorik eğitimin içinde bir yerlerde Halil’in keskin gözünü ve titremeyen ellerini keşfettiler. Oradan Kuzey Irak’a geçti. Keskin nişancı olmuştu bedavadan. Elleri titremiyordu işte, bir de kalbine söz geçirebilse titrememe konusunda...</p>

  <p class="normal">“Vay be!” diyordu içinden. “Ne çok düşmanı varmış T.C.’nin.” Yunanistan ve Güney Kıbrıs’ı zaten biliyordu. Ama Suriye’lilere ne demeli, hem Ermeniler de vardı. Bu da anlaşılabilirdi. Belçikalı eski paralı komandolar, ara sıra gelip giden Amerikalılar. Iraklılar. Hatta İranlılar. Tüm ülkelerde yaşayan Kürtler birleşmişlerdi bir ülkü uğruna ve çok destek görüyorlardı. 1990’lı yılların başında eylemlilikleri artmış, garnizon, tugay basar hâle gelmişlerdi. Millet bilmiyordu daha ama T.C.’den toprak parçası bile kurtarabilmişlerdi! Onların çöktüğü dağlara T.C. askerleri giremiyordu! Bahattin konuşsun dursun, avukat olacakmış. Siktiğimin avukatı! Ama... Ama yıllar nasıl döndürdü tersine olguları, gerçekler nasıl dönüştü. Para ve ihanet her yerde ve her zaman aynı sonucu doğuruyordu: Güvensizlik!</p>

  <p class="normal">Ve nasıl da güzeldi o kız. Uzaktan uzağa baktığı ama hiç görünemediği, yaklaşıp da konuşmaya cesaret edemediği o kız. Gerçek adını dahi bilmiyordu. Yaptığı küçük çaplı araştırmalar da sonuçsuz çıkmıştı. Bir kere fazla kurcalayamazdı, lider kadrosuna yakındı. Rütbe olarak ondan fazlaydı. Sert bir kızdı. Yüzü gülmez. Kimseyle içli dışlı olmaz, burnundan kıl aldırmazdı. İkincisi, yasaktı. Hani sarksa ve ters bir cevap alsa canıyla ödeyebilirdi. Bir ela gözleri, kısa kesilmiş saçları, sert bakışının ardında gizli kalan tebessümü... Fakat ne o kızın hâlleri ve rütbesi ne de örgütsel davranışın gerekleri düşlerine gem vuruyordu; kısrağına çöküyordu düşlerinde. Bildiği tek şey kod adıydı: Hazan!</p>

  <p class="normal">Gittiği ilk yılın dolmasına yakın, bir temmuz sıcağı dağları da esir ettiğinde görevlendirildiğini öğrendi. Bir küçük grup olarak yola çıkacaklardı. Görevin içeriği söylenmemişti. Sadece zamanı geldiğinde hazır olmaları emredilmişti. Dedikleri saatte dedikleri yere gittiğinde ilk önce gözleri Hazan’ı gördü. Her zamanki soğuk ifadesiyle bir taşa oturmuş, elinde keleşi bekleşiyordu. Çok yakınına gitmedi. Birkaç metre uzaktan selamladı. Selamı alındı. Kendi kanası omzunda asılıydı. Bir sigara yaktı. Sabahın erken vakitleriydi. Serindi daha ortalık. Bir kişi daha geldi. Genç bir erkekti bu gelen. Kendi arkadaş grubundan değildi. Uzaktan tanırdı. Pek de sevmediği bir tipti. Bir on dakika sonra da ekip lideri geldi yanlarına. Bu herifi tanıyordu işte. Eğitimlerine gelen, kendisine tüfek kullanmayı öğreten liderlerden biriydi. Kısa selamlaşmaların ardından yola koyuldular. Sınıra kadar bir arada yürüseler de konuşmadılar. Sadece Halil’in insanca bir çabası vardı; Hazan’ın gözlerine bakabilmek... Baksa ne olacaktı ki, hiç işte, bir umut belki. Hâlâ insan olduğuna dair bir umut sürüyordu. Bu şekil bir eylemliliğe yakışmasa da seviyordu Hazan’ı ya da adı her neyse.</p>

  <p class="normal">Sınıra yaklaştıklarında grup üyeleri aralarına mesafe koymaya başladılar. Şimdi yaklaşık kırkar metre arayla yürüyorlardı. Akşama yakın durdular. Gün batmak üzereydi. Irak’ta mı yoksa Türkiye’de mi olduklarını bilmiyordu. Çevrede hiç köy görmemişti. Ne de bir asker. Geceyi o vadide geçirdiler. Nöbet tuttular sırayla. Sigara içmek yasaktı. Ama dinlemedi Halil. Nöbeti sırasında bir iki tane yuvarladı, alevini gizleyip çantasının içinde.</p>

  <p class="normal">Sabah olduğunda akşama kadar gizlendiler. Hazırlıklarını, silahlarını gözden geçirdiler. Yakında bir zuladan fişek, biraz yiyecek, birkaç malzeme daha aldılar. Karanlık çöktüğünde ise yola koyuldular. Akşam ilerlediklerine göre herhâlde Türkiye’ye girmişlerdi. Dağları, böcekleri, dereleri dinleyerek, tüm o sesler içinde postal sesi ayıklamaya çalışarak bütün gece devam ettiler. Nereye gittikleri hakkında hiçbir bilgisi olmayan Halil, hâlâ Hazan’a yoğunlaşıyor, daha şimdiye kadar bir kadın koynuna girmediğine hayıflanıyordu. Ya ölseydi ne olacaktı? Daha bir kadınla yatmamıştı bile! Bu düşünce hızlı ve zifti yoğun bir korku saldı içine; ölmemeliydi, bir kadınla yatmadan asla ölmemeliydi! Hele Hazan olacaksa bu, tümden mermilerden gizlenmeliydi. Liderle, şu sevmediği herife sıksaydı birer tane, sonra da Hazan’a çökseydi ya! Hemen defetti kafasından bu düşünceyi. Düşmanı bir değil iki olurda bu sefer.</p>

  <p class="normal">Sabaha doğru liderin talimatıyla durdular. Oldukları yerde gizlenip birkaç saat uyudular. Uyandıklarında lider yoktu. Hazan’a sordu liderin nerede olduğunu. Belki yaklaşmak için bir fırsat olabilirdi bu. Yoksa umurunda değildi nerede olduğu. Ters ve kızgın bir bakış attı Hazan buna. Sorgulamasına kızdı. Ela gözleri ıslak bir öfke içeriyordu. Sanki ağlayacak ama ağlamaya dair başka mimik yok. Gerisin geriye yerine geçti, oturdu hiç yorum yapmadan ve cevap vermeden. Kız hâlâ bunu izliyordu. İzlendiğini duyumsuyordu yürürken. Ters dönüp otururken Hazan’la bir daha göz göze geldiler. Gülümsüyordu bu kez Halil’e. Anlamlandıramadı. Anlam-landırmaya çalışırken gülücüğe karşılık veremedi. Karşılık görmeyen gülümseme ise söndü bir anda. Pişman oldu. Niçin anlamlandırmaya çalışmıştı ki sanki. Gülmek anlamlı olmak zorunda mıydı? Sen de gülseydin keşke. Anlamlı olan bu olabilirdi; karşılıklı gülümsemek. Ama tüm bu yaşananlar umudunu köreltmedi, aksine güçlendirdi. Belki dedi, kısmetse... Yok eğer kısmet değilse...</p>

  <p class="normal">Bu düşüncelere dalmış giderken bir sigara dumanı gibi hafifleyip gökyüzüne karışırken, birkaç kez daha yakaladı bakışlarını kızın, birkaç kez de kendi yakalandı. Neden sonra lider geldi. Yalnız değildi. Yanında ellisine merdiven dayamış bir surata ve pis bir ak sakal ile saçlara sahip bir adam vardı. Yaşına oranla diriydi ama. Zayıf güçlü bir bedeni vardı. Omzunda tüfeği asılıydı. Ayaklarına sağlam asker botları giymişti. Pantolonu kuşakla tutunuyordu beline. Üstüne arazi rengine uyumlu yeşilimsi bir gömlek ve yelek geçirmişti. Gözü tutmamıştı bu ihtiyarı, kıyamet habercisiydi sanki.</p>

  <p class="normal">Tim lideri yaşlı adamla birden çıkıp gelmişti. Adam giyiniş itibariyle örgütten değildi. Elli yaşlarında olan bu adamın adı... Adı değil de, Reşo diye tanıtmıştı ekibine... Bütün gün vakit öldürdüler. Reşo, liderle konuştu çoklukla. Hazan’la bir iki lafın dişini kırdı. Akşama doğru hazırlıklarını yaptılar, ağırlıkları geride bırakıp yola koyuldular.</p>

  <p class="normal">Nereye gittiklerinden hiçbir haberi yoktu. En önde liderle bu adam, arkalarında biraz sola doğru Hazan, onun arka sağ çaprazında o genç çocuk ve tam liderle adamın arkasında yaklaşık yüz metre geride Halil yürüdüler. Sabah saat ikiye doğru durdular. Pozisyon aldılar. Bir iki saat dinlendiler. Eğer çatışma çıkarsa bu dinlenme şarttı. Nefes nefese ne nişan alabilirlerdi ne de kaçabilirlerdi.</p>

  <p class="normal">İki saatlik dinlenmenin sonunda uzak dağların üstündeki gökyüzünün rengi siyahtan maviye doğru koşar adım giderken, liderle o adam, adamın elinde büyük bir spor çantası olduğu hâlde geldiler. Hiç farkına varmamıştı ne zaman gittiler, ne zaman ortadan kayboldular, ne yaptılar? O, o sırada Hazan’a yoğundu. Onu düşlüyordu. Gece karanlığında onu dikizliyordu. O da ona bakıyor muydu? Belirsiz...</p>

  <p class="normal">Toplan işareti geldi. Nöbetteydi Halil. Çok oralı olmadı o toplan işaretine, kimsenin gördüğünü de sanmıyordu. Hemen seğirtti. Genç çocuğu kaldırdı. Oradan koşar adım gidip Hazan’ı dürtüp uyandırdı. Hazan’ın niye kalçasına yakın dürtme ihtiyacı duymuştu acaba? Ucuz çapkınlık başka ne olacak! Hayatının en güzel nöbetiydi. Sadece Hazan’ı düşlemişti. Onunla sevişmelerini, o çıplak kıçının bir parça görüntüsünü aklından uzaklaştıramıyordu. Artık her nöbette gece seslerinin içinden postal seslerini ayıklamayı bırakmıştı.</p>

  <p class="normal">O genç çocuğun adı neydi? Adı yoktu. Kod adını dahi bilmiyordu. Liderin kod adını biliyordu. Onu söyledi. Hazan kod adını söyledi. Onun da gerçek adını bilmiyordu. Kendi kod adını da ihmal etmedi tabii.</p>

  <p class="normal">Bütün gün gizlendikten sonra, gece tekrar yola koyuldular. Adam da yanlarında geliyor, ilk buluştukları yere yaklaşıyorlardı. Adam elinden çantayı hiç bırakmıyor, hacete giderken bile yanında taşıyordu. Çok yorulmuşlardı. Gece ilerleyen saatlerde mola verdiler. İlk nöbeti de Halil’e. Gruptan biraz uzakta yüksekçe bir yere çıktı. Dolunay ara sıra bulutlara gizlense de çoklukla gökyüzündeydi. Ortalık oldukça aydınlıktı. Hiç de güvenilir bir ortam değildi aslında, gözü dört açmak gerekiyordu ama nafile; sadece odaklanmış, ilerde bir yirmi metre kadar ötede Hazan’ı dikizliyordu.</p>

  <p class="normal">Bir ara gözü kapanır gibi oldu. Uyandığında hemen Hazan’ı aradı ama Hazan yerinde yoktu. Uykusu bir anda dağılmıştı. Hemen doğruldu, gözleriyle o ay ışığında Hazan’ı bulmaya çalıştı ama görünmüyordu. Yattığı yer boştu. Lidere haber verecekti ki, uzakta yaşlı adamı gördü elinde çanta ile uzaklaşıyordu. Bu sefer kesin lidere ulaşmak zorundaydı. Haberdar etmeliydi. Kendi de yapabilirdi ama ses çıkarmaktan ürküyordu. Hem bilmediği bir şey de olabilirdi. Belki vakit o vakitti ve adamın gitmesi gerekiyordu. Liderin yattığı yere ulaştığında onu da bulamadı. Hacete gitmiştir diye düşünerek biraz aşağıda bulunan pınara doğru indi. Pınar bir kayanın dibinden kaynıyordu. Küçük bir suydu ve birkaç metre daha gittikten sonra yaklaşık yirmi yirmi beş metreden aşağıda doğru düşüyor ve düşerken de oldukça dağılıyordu. Yeniden toparlanması vadinin dibinde birkaç on metre daha alıyordu.</p>

  <p class="normal">İndiğinde sesler duydu. Duyduğu sesler kesik kesik geliyordu. İlk gençliğinde izlediği filmlerde kadınların çıkardıkları seslerdendi bunlar. Ama çok kısık bir şekilde, onlar gibi bağıra çağıra değil. Vay be dedi içinden, normal zaman olsa uyudum diye sorguya çekerlerdi. Meğer kaçacakları varmış, meğer sevişecekleri... O yüzden beni nöbetçi koymuşlar. Kendine çok kızdı önce; tam bir aptaldı.</p>

  <p class="normal">Sevişenlere doğru daha da yaklaştı. Ay ışığı altında Hazan’ın terli vücudunu gördü. Arkasından bakıyordu ona. Bir adamın üstüne oturmuş, kalçasını öne arkaya doğru sallıyordu. Salladıkça saçları dağılıyor, kafasını bir öne bir arkaya sallıyor, her salladığında kesik kesik sesler çıkarıyordu. Hiç sesini çıkarmadan onları izledi. Daha sonra adam geçti kadının üstüne. Ama adam kadın kadar yumuşak değildi partnerine karşı, daha sert hareketleri vardı. İki bacağının arasında hızla gidip geliyordu, kara kıçı ne de iğrençti! Sonra beraber hareketsizleştiler. Adam üstte kadın altta bir süre daha yattılar.</p>

  <p class="normal">Erkekliği sertleşmişti. Nicedir içinde tuttuğu içinden fırlamak üzereydi. Yasaktı ama onlar çok güzel işlerini görmüşlerdi. Bunlar iş görürken ve ben uyurken o herif de torbayı alıp kaçmıştı. Ya da vakti gelmişti de gitmişti. Ne yapacaktı şimdi? Gidip söylese miydi? Bekleyip öyle mi söyleseydi? Herhâlde adamın gittiğini görmediği için canına okuyacaklardı. Ya adamın zamanı o zaman ise ne olacaktı? Evet, bu da ihtimaldi ama zayıf bir ihtimal... Güçlü olan ihtimal ise, uykuda uyuduğunu doğrulamaktaydı. O zaman da seviştiklerini söylerdi bu ikisinin. Söylerdi de kim inanırdı? Hem inansalar bile bu ilişkiye, ikisi de liderdi. Sözleri bundan daha fazla geçerdi. Eee, ne yapacaktı o zaman?</p>

  <p class="normal">Bu parlak fikir işte o anda aklına geldi. Birden yerinden fırladı. Birkaç büyük adımda yanlarında bitiverdi. Lider giyinmiş arkası Halil’e dönüktü. Kadın ise daha çırılçıplak yatıyordu. Lider gelen sesler üzerine henüz arkasını dönmüştü ki, alnının tam ortasına dipçiği yedi. Bir parça hâlinde, herhâlde daha dipçiği yer yemez ölmüştü, sırtının üstüne düştü. Lider daha düşmeden darbenin etkisiyle uykudan birden uyanır gibi yerinden fırlayan Hazan da bir dipçik darbesiyle yattığı yere tekrar uzandı.</p>

  <p class="normal">Halil çok hızlı bir şekilde liderin şah damarını yokladı. Emin olamadı öldüğüne, ay şavkında kafası parçalanıncaya dek dipçikle birkaç defa vurdu. En sonunda öldüğüne kanaat getirince Hazan’a döndü. Hazan’ı yokladı ölmemişti ama kafasından kan süzülüyordu. Büyük ihtimalle ölecek diye düşündü.</p>

  <p class="normal">Kızın iki bacağının arasında dizlerinin üstüne çömelmiş bir hâlde kızın yaşayıp yaşamadığını anlamaya çalışırken kızın çıplak olduğu aklına geldi ve iki bacağının arasındaydı şimdi üstelik kız ölmek üzereydi. Aklı karmakarışık olmuştu. Ne yapacağını düşünemez bir hâldeydi. Lideri öldürmüştü, bir diğer örgüt üyesini öldürmek üzereydi, biri daha vardı ötelerinde, ya o bunu ya bu onu öldürmek zorundaydı ve tüm bu hesaplamalar içinde erkekliğinin yine sertleştiğini, dayanılmaz bir biçimde kıza girmek istediğini duyumsuyordu.</p>

  <p class="normal">Hemen alt tarafını soydu. Kızın içine girdi. Hiç de düşlemediği bir şekilde Hazan’la birleşmişti. Birkaç zaman içinde belki bir dakika bile dolmadan boşaldı. Kızda hiç ses yoktu. Yaptığı nasıl bir alçaklıktı şimdi? Sevgililerden birini öldürmüş, diğerine tecavüz etmiş, ne ahlak, ne örgüt, ne dava, ne dürüstlük koymuştu! Kendisinden iğrendiğini hissetti bir an. Sonra hemen toparlandı. Yapılması gereken önce o oğlanı da öldürmekti! Sonra hepsini gömer kaçardı. Yok gömmek zaman alırdı, en iyisi biraz gizlesin cesetleri, yeterdi. Gerisini de sonra düşünürdü. Hem o yaşlı herif de vardı. O ne olacaktı? Elindeki çantada ne vardı? O pezevenk gidip bir sürü şey anlatabilirdi.</p>

  <p class="normal">Giyindikten sonra hemen Hazan’ın da elbiselerini giydirdi. Yaşıyor muydu acaba? Yaşasa ne olacaktı ki, bu sefer bunu öldüreceklerdi. Öldüğüne emin olmak için bıçağını kalbine soktu. Kız tiz bir ses çıkarıp göğsünü dışarı çıkardı sonra birden tekrar olduğu yere sırtı geldi. Demek ölmemişti hâlâ. Bu yaptığından da iğrendi bir an. Cesetleri ayaklarından sürüyerek suyun döküldüğü vadiye yuvarladı. Yüksekten yere çarptıklarında çıkan boğuk et sesi ve kırılan kemik sesleri içini parçaladı.</p>

  <p class="normal">Sonra tepeye doğru yaklaştı. Oğlanı uyandıracaktı, nöbet saati yaklaşıyordu. Bundan yararlanıp onu öldürebilirdi ama bu sefer istediği kadar ses çıkarabilirdi. Ya da uyuduğu yerde uzaktan vurabilirdi tüfeğiyle. Tepeye henüz varmıştı ki, kalın bir erkek sesi vadiyi inletti. Teslim ol!</p>

  <p class="normal">Genç oğlan çoktan uyanmıştı. Belki de her şeyden haberi vardı. Ancak kuşatılmışlardı. Oğlan hemen silahına sarıldı ve peşpeşe kurşunları yağdırmaya başladı. Askerler de silahlarını ateşlemişlerdi. Kendi olduğu tarafa hiç mermi gelmiyordu ki, vızıldama işitmiyordu. Olduğu yere çöküp kafasını ellerinin arasına aldı. Sadece sesleri duyuyor, bir an önce bitsin diye dua ediyordu. Birkaç dakika sonra oğlanın çığlığını duydu. Öldürmüşler miydi? Sesler kesildi. Kafasını çıkarıp baktığında oğlanın yarısı yok olmuş kafasını gördü. Kusacaktı. Tuttu kendini. Hâlâ kıpırdamıyordu. Birkaç dakika sonra askerler de gizlendikleri yerlerden çıkmaya başladılar.</p>

  <p class="normal">Derin bir pişmanlık içini kapladı. Bir insan birkaç saatte ancak bu kadar ölümcül hata yapabilir ve bu kadar şanslı olabilirdi. Uyuyakalmış, pusu kuran askeri fark etmemişti. Adam kaçmıştı. Kuvvetle muhtemel o satmıştı askere bunları. O çantada bir şey vardı, hem de önemli bir şey. Para veya ot olabilirdi. Hazan’ı ve lideri öldürmüştü. O kod adını dahi bilmediği genç adam da kendi yüzünden ölmüştü. Bütün suç kendisindeydi ama kendisine kızamadığı için askere kızdı. Büyük bir öfke kapladı içini. Kanasını doğrultup en öndeki askere nişan aldı. Gökler mavileşmekteyse de vadidekiler hâlâ siyahtı. En öndeki karartıya ve hatta karartının başına tek mermi sıktı... Davası boyunca, o sıktığı tek mermi bir teğmenin canını almıştı!</p>

  <p class="normal">Askerler bir an donup kalmıştı. Tim komutanı düşmüştü. Üç beş saniye sonra akıl edip mevzilendiler ve silah sesinin geldiği yöne doğru mermi kusmaya başladılar. Askerler mermi yakmaya başladıklarında Halil pınarı geçmişti, seri hareketlerle vadinin dibini bulmak üzereydi. Hazan’ın cesedine takılıp düştü. Doğruldu. Hazan’ı gördü. Yüzü yeni yeni seçiliyordu. Bakamadı yüzüne başını çevirdi. Arkasına bakmadan kaçtı.</p>

  <p class="normal">Yarım gün kadar sonra son olarak mola verdikleri yere döndü. Sivil elbiseler vardı. Onları giydi. Zuladaki bütün parayı ve yiyeceği de alarak yola koyuldu. İki gün kadar yol kat ettikten sonra kasaba bozması bir yere vardı. Yıkanma, temizlenme ihtiyacı duyuyordu. Hem tıraş olup tipini biraz adama benzetse iyi olurdu. Bir berber gördü, oraya doğru yürüdü. Berbere yaklaştığında o yaşlı adamı gördü. Berberle dükkânın önünde bir şeyler içip laflıyorlardı. Hemen yolunu değiştirip yandaki küçük dar bir sokağa saptı. Sokağın başında durup berber dükkânının önünü izlemeye başladı. Yaşlı adamın oturduğu kürsünün yanında o spor çantası duruyordu. Halil o çantayı almalıydı. Çanta da her ne varsa onu bu beladan kurtarabilirdi.</p>

  <p class="normal">Akşam da oluyordu yavaş yavaş. Sonra adam neşeli hareketlerle doğruldu, berberle vedalaştı. Berber dükkânının biraz ötesindeki sokaktan sağa kıvrılıp gözden kayboldu. Halil seri bir şekilde, berberi de kollayarak adamın saptığı sokağa girdi. Sokak boştu. Ama biraz ötede sola dönen başka bir yol gördü, hemen yola doğru atıldı. Atıldığında oldukça dar olan sokağın bir tarafında bina duvarlarının, bir tarafında ise bir bahçe duvarı ve duvar üstündeki tahta çitlerinin uzayıp gittiğini gördü. Sokağın sonunda tahta bir kapı vardı. Buradan daha iyi bir yer bulamam diye geçirdi aklından. Bıçağını çekip adamın arkasından koşmaya başladı. Birkaç saniyede yetişti adama ve bıçağını bütün gücüyle adamın ciğerine sapladı. Çıkarıp sapladığı yere yakın bir yere daha sapladı. Sol eliyle de ağzını kapatmıştı. Adam düşmeye başladı. Son darbeyi de önden yine göğsüne doğru yaptı. Yere yıkıldığında canı çıkmıştı. Adamın kazıklaşmış ellerinden çantanın sapını söker gibi kurtardı. Tahta kapıyı açıp yola karıştı. İnsanlar gelip gidiyorlardı. Bir taksi çevirdi. Taksici nereye gideceklerini sordu. Hele sür dedi. Nerede olduğunu kendi de bilmiyordu. Şehrin dışına doğru gittiler. Yolda giderken şehrin çıkışında Şırnak levhası gördü. Şırnak dedi. Şırnak’a gidelim.</p>

  <p class="normal">Çantanın içine Şırnak’a gittiğinde baktı. İçi para doluydu...</p>

  <p class="normal">Parayı ancak Hopa’da sayacaktı. 215 bin dolar vardı içinde. 35 binini yedirip içirdiğine göre demek 250 bin dolardı hepsi.</p>
</body>
</html>
