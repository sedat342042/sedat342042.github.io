<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erdogan yiğit Kısmetse</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">BÖLÜM III</h1>

  <p class="normal">Yine İstanbul. Bu kez başkaları için değil, kendi için buradadır. Beyoğlu’na bir cuma kalabalığı çökmüştü. Bu kalabalıkta, ağzına mermi sürülmüş, horozu kalkık, emniyeti düşük insanlar birer altıpatlar, birer ondörtlü edasıyla, bazen sedef kakmalı, bazen kromaj yapılmış ama çoklukla soğuk, yağ kokan, toz tutmuş edalarla sıkmaya hazırlanıyorlardı. Hatta iddia edilebilir ki, birçoğunun da şarjörleri boştur. Nefretlerini, aşklarını, özeleştirilerini, herhangi bir faninin bir başka faniye attığı kazığı, bir kızın saçını, başını, kıçını, bir adamın vefasızlığını, “Ayy saçın çok güzel olmuş kız”ı, “Naber gardaş”ı, memleketi nasıl kurtaracağını kusacaktı birazdan, hele akşam olsun, karşısındakinin suratına... Öldürmese de yaralayacaktı. Sıkılan tüm fişekler, sidik olup akacaktı, Şişhane’den büyük olasılıkla Haliç’e doğru ve dökülecekti engine. Suyun, fişeğin hızını kestiği kesindi. Yoksa çoktan harp çıkması gerekiyordu İstanbul’da.</p>

  <p class="normal">Biraz şaşkın ve alabildiğine aptal bir hâlde, bahçe kapısı İstiklal Caddesi’ne bağlanan bir sokağa bakan özel bir okulun bahçesinde bir kızı bekliyordu. Bu kızın adı Cansu Nermin’dir; en büyük kızı... Cebinden kızın fotoğrafını çıkarıp baktı, çok küçüktü bu resimde, asla tanıyamazdı. Bir an aklına düştü, “Ne bekliyorsun lan salak” gibi.. “Git bir yetkili bul, sana yardımcı olsun.”</p>

  <p class="normal">Okula girdi, kapıdaki güvenlik görevlisine Cansu Nermin adlı öğrencinin velisi olduğunu söyledi, sonra düzeltip babası olduğunu ifade etti. Doğru ya, baba demek herhâlde veli demek değildi! Tarif ettiler. Oldukça sade döşenmiş, küçükçe bir odayı işaret ettiler. Kapıyı çalıp içeri girdiğinde yaşı geçkince ama hâlâ bakımlı bir kadınla karşı karşıya kaldı. Müdür yardımcısıymış bu hanımefendi. Cansu Nermin Yiğit’in babasıymış bu gelen de...</p>

  <p class="normal">“Evet Erdoğan Bey! Melike Hanım aramıştı. Sizin gelerek kızı alacağınızı söylemişti. Sanırım tatile gideceksiniz.” dedi. Aferin falcı gibi karı, benim bildiğim her şeyi biliyor!</p>

  <p class="normal">Gelecek? Ne diyecekti kıza, kız ne diyecekti? Ya bir silah gibi kulaklarının dibinde patlarsa sözleri... Yavaş, sakin ol Erdoğan, korkuya mahal yok. Yol gide gide... Hem unutma; sevgi, emektir. Emek harcayacaksın ki, kız seni sevecek. Bok sevecek! Ne emeği, ne sevgisi... Meşhur romancı olmaya gör, millet her dediğine inanmaya hazır. Taşaklı bir laf bul, tuz alıp düşerler peşine. Kestirip atmamak gerekiyor ama böyle... Belki... Bakıp göreceğiz.</p>

  <p class="normal">“Evet hoca Hanım. Yıllar sonra ilk kez bir tatil yapacağız kızımla.”</p>

  <p class="normal">“Neyse beyefendi. Biraz oturun dinlenin. Yatılı kalıyor çocuk, ders ziline de yarım saat var daha. İşte dersten çıktı, eşyasını topladı... Biraz zaman alır. Çay içer miydiniz?”</p>

  <p class="normal">Oysa ki Erdoğan o an bambaşka dünyalara çoktan dalmıştır.</p>

  <p class="normal">“Sıfır üç yüz elli iki... Harikadır benim gardaşım. Bir sözümle hepsinin iş telefonunu, cep telefonunu, iş adresini, internet adresini buldu vallahi. Aslanım benim.”</p>

  <p class="normal">“Alo, buyurun.”</p>

  <p class="normal">Uzun bir psikolojik harp başlamak üzeredir.</p>

  <p class="normal">İyi günler, adım Erdoğan Yiğit. Melike Hanım’la görüşebilir miyim?</p>

  <p class="normal">Ayrılmayın. Birinci sekreter.</p>

  <p class="normal">Alo, merhaba Melike Hanım’la görüşecektim.</p>

  <p class="normal">Adınız neydi efendim? İkinci sekreter.</p>

  <p class="normal">Erdoğan Yiğit.</p>

  <p class="normal">Bir saniye. Birkaç saniye sonra;</p>

  <p class="normal">Efendim, toplantıdaymış. Telefon bırakırsanız size dönecekmiş.</p>

  <p class="normal">Bırakayım, sıfır...</p>

  <p class="normal">Melike Hanım ancak yarım gün sonra cevap verdi kendisine, o da ikinci telefon ettiğinde... Kendi aramadı Erdoğan’ı. Soğuktu sesi. Azarlar gibi konuşuyordu. Hiç birinin üstünde durmadı Erdoğan, konuşmasını sürdürdü. Alttan aldı. Amaç Melike değildi ki. Amaç Cansu’ydu. Tatile gitmek istiyormuş kızıyla. Onunla birlikte olmak, onu tanımak, kendini tanıtmak istiyormuş. Bir baba olarak bunca yaptığı yanlışı telafi etmek mümkün değilmiş ama ucundan da başlamak gerekiyormuş. Şu suçlu bu suçlu meselesi değilmiş. Hem hakkı da varmış. Verilen mahkeme kararında deniliyormuş ki... Canım, haklıymış da bunca senedir mahkeme kararı tanımamış, bundan sonra farklı olmasını istiyormuş artık her şeyin, heves değilmiş, kardeşiyle de tanıştıracakmış tabii, onlar kardeşmiş, ya annesinin kim olduğunun ne önemi varmış, bir başına kalmış zavallıcık... Tabii o kaldı yetim gibi seneler önce, sonuçta annesi varmış onun, bunun annesi de yokmuş, önce deniz kenarına gitmek istiyormuş, sonra da Aydın’a gitseler iyi olurmuş, sonuçta baba toprağıymış, tanıması gerekiyormuş, bir gün ona kalacakmış bu topraklar... Canım ne ilgisi varmış parayla pulla, tabii zenginmiş ihtiyacı yokmuş ama o da onunmuş, paraya ihtiyaçla ilgili değilmiş ki... Bu konuyu bir de Nermin’le konuşması gerektiğini söyledi en son. Sonra arayacakmış.</p>

  <p class="normal">“Tamam ona da bir sor bakalım, sonuçta koca kız değil mi?”</p>

  <p class="normal">“Yaşı kaç Erdoğan?”</p>

  <p class="normal">“18’i sayıyor.”</p>

  <p class="normal">“Bak sen, biliyorsun demek!”</p>

  <p class="normal">“Neyse, Melike. Bunları geçelim istersen. Telefonunu bekleyeceğim.”</p>

  <p class="normal">Kör jilet gibiydi karı. Üstelik terse tıraş ediyordu. Bu konuşma sonucunda Allah bilir kaç saç teli ağarmıştı.</p>

  <p class="normal">Ancak Melike aramadı. Yine Erdoğan aradı. Ve yine kanırtıcı konuşmalar diz boyu sürdü... Konuşmuş Nermin’le; eee ne dedi Cansu, Nermin dedi ki olabilirmiş, babasını o da tanımak istiyormuş. Çok sevinmiş Erdoğan. Nerede İstanbul, yatılı... Kız lisesi mi, adresi? Ne zaman? Okullar kapandığında, tamam anladım. Eşyasını sen aldıracaksın. Tamam, canım ne demek mağazayı dökerim ayaklarına. İstediği kıyafeti alırım. Anladım, anladım. Çok sağol bu arada. Anlayışlı davranmış Melike.</p>

  <p class="normal">Telefonu kapattı. “Senin gelmişi geçmişini Melike... mikrop karı, Allah belanı versin, dominant orospu!” diye de geçirdi aklından.</p>

  <p class="normal">Bu konuşmaların yapılmasından işte bir on beş gün sonra İstanbul’dadır. Sıpacık otelde bakıcısıyla ablalarını beklemektedir. Daha karşıya geçecek, bilmem ne hastanesini bulacak, orada Gökçe Naz ile buluşacaklar. Ondan sonra kızları otele bırakacak yahut isterlerse onunla gelecekler ve havaalanından Asya Lena’yı karşılayacaklar. Bir gece konaklayacak ve yarın Antalya’ya uçacaklar. On günlüğüne bir otelde tatil yapacaklar, Kemer tarafında. Sonrasında karayolu ile Aydın’a geçecekler. Birkaç hafta çiftlik hayatı sürecekler. Sonra yine İstanbul, biri İstanbul’da anasına bırakılacak, diğer ikisi uçakla analarına gönderilecek, son kalan sıpacıkla Ankara’ya dönülecektir. İnşallah bir sorun çıkmayacak. Çıkmasına izin vermeyeceğim. Alttan almaya çalışacağım. Sünnetinden bu yana böyle korku yaşamamıştır!</p>

  <p class="normal">“Erdoğan Bey bir şey sorabilir miyim?” diye atıldı müdire hanım.</p>

  <p class="normal">Erdoğan’ın daldığı bok çukurundan çıkma zamanı gelmişti. Sersem bir ifadeyle cevap verdi.</p>

  <p class="normal">“Buyurun hoca hanım, ne demek.”</p>

  <p class="normal">“Bir de, bir kız öğrenci daha var. Soyadı Yiğit olan!.. İlgimi çekti de bir an, baktım bilgisayar kayıtlarına, onun da baba adı Erdoğan Yiğit olarak yazılı. Anne adı ve velisi ise Sibel Hanım!”</p>

  <p class="normal">“Gökçe Naz mı yoksa?”</p>

  <p class="normal">“Evet Gökçe Naz. Kardeşler mi bunlar? İnanamıyorum! Biri liseyi bitiriyor seneye, diğeri ilkokulu ve kardeş olduklarını bilmiyorlar! İkisini de yakından tanıyorum. Tanışıyor olduklarını, görüştüklerini hiç görmedim. Yalnız Cansu yatılı kalıyor, Gökçe ise hafta sonlarını evinde geçiriyor, Anadolu yakasında.”</p>

  <p class="normal">Devamında kötü bakışlar savurdu Erdoğan’a bu savrukluk nedir diye, öğretmen edasıyla. Öğrencilik günlerine döndü Erdoğan, mahcup oldu bir an. Sonra vazgeçti bu mahcubiyetten, diklendi.</p>

  <p class="normal">“Efendim görün işte. Ne yapayım, güç yetmiyor analarına! İki kız, iki kız kardeş... aynı okulda. İkisi de atmış kızları başlarından! Hadi biri Kayseri’de, öbürüne ne oluyor, İstan-bul’da?”</p>

  <p class="normal">“Ama Anadolu yakasına her gün gidip gelmek zordur Erdoğan Bey İstanbul’da.”</p>

  <p class="normal">“Ben bilmem hoca hanım. Anadolu yakasında okul yok mu?”</p>

  <p class="normal">“Vardır mutlaka. Demek ki en iyisi bizimki de anneleri bizi tercih etmiş, değil mi ya?”</p>

  <p class="normal">“Neyse hocam. Bunlar ailevi meseleler. Kusura bakmayın artık.”</p>

  <p class="normal">“Başka çocuğunuz var mı Erdoğan Bey?!”</p>

  <p class="normal">Yok diyecekti ama vazgeçip kadına istediğini verdi.</p>

  <p class="normal">“Var efendim. İki kızım daha var. Biri Çek Cumhuriyeti’nde, diğeri benimle yaşıyor!”</p>

  <p class="normal">“Anneleri?”</p>

  <p class="normal">“Anneleri ayrıdır efendim. Dört kızın da anneleri ayrıdır.”</p>

  <p class="normal">“Haaa” dedi kadın. “Anladım.” diye ekledi.</p>

  <p class="normal">Neyi anladın be moruk? Kokana, sana ne, kaç kızım var, anneleri kim? Küçük dilini mi yuttun? Konuşsana. Aptal oldu karı!</p>

  <p class="normal">Gerçekten de aptal oldu bir süre. Derken toparlandı, Erdoğan’a boka konmuş bir sineğe bakar gibi baktı! Az da olsa takdir vardı içinde bu boku nasıl yiyorsun diye ama çoklukla iğrenti gezindi bakışlarında. Kafasını eğip işine koyuldu. Sonra izin istedi. Bayrak töreni varmış. İştirak edip Cansu’yla gelecekmiş. Eşyasını da sonradan Kayseri’ye göndereceklermiş, merak etmesinmiş.</p>

  <p class="normal">Niye edeyim, anası düşsün peşine!</p>

  <p class="normal">Çıkınca kadın dışarı alelacele Sibel’e ulaşmaya çalıştı, ulaşınca durumu anlattı. Kabul etti teklifini Sibel, çocuğu alıp gidebilirdi. O söyleyecekmiş kıza durumu. Eşyasını sonra gelir toparlarmış. Pek sevindi bu duruma Erdoğan. Trafikle uğraşmayacaktı. Karşıya geçme derdi ile karşı karşıya değildi artık.</p>

  <p class="normal">Ama öncesi de vardı...</p>

  <p class="normal">Sibel’e ulaşamamıştı. Kaç kez telefon ettiyse de Erdoğan’a dönmedi veya telefonuna çıkmadı. Büyük ihtimalle bela çıkaracak diye korkuyordur, dedi Erdoğan, İstanbul’a gitmek gerek. Hemen o akşam İstanbul’a... İstanbul’a gittiğinde kaldığı otelin yakınında bir özel hastanenin sahibesiydi Sibel. Şimdiki kocasıyla açmışlardı bu hastaneyi. Kapıdan içeri girdi. Her taraf zevkle döşenmiş, bir sürü güzel kız sağda solda koşuşturuyordu. Yanaştı görevliye, Sibel Hanım’ın yerini sordu. Daha gelmemişti Sibel Hanım, biraz sonra gelirmiş. Tamam, dedi. Çıktı. Bir sigara yaktı, sokak kapısının dışında, beklemeye koyuldu.</p>

  <p class="normal">Bir on dakika kadar sonra siyah bir araba yaklaştı giriş kapısına. Şoförü tanıdı. Sibel’in boşanma aşamasında yattığı herifti bu, şimdiki kocası; büyük dahiliye profesörü! Hızlı adımlarla yaklaştı arabanın yanına; Sibel, ön koltuktan indiğinde Erdoğan’la burun buruna geldiler. Çok şaşırdı önce. Birkaç saniye içinde cesaretlenip dik dik bakmaya başladı.</p>

  <p class="normal">“Konuşmamız lazım Sibel.”</p>

  <p class="normal">“Git başımdan Erdoğan, rezillik çıkarma.”</p>

  <p class="normal">“Çıksın be Sibel, bir kere korkma rezillikten, dövdür beni güvenlikçiklere!”</p>

  <p class="normal">“Saçmalıyorsun!” diyordu ki, büyük profesör hızlı adımlarla döndü arabanın önünden, bunlara doğru yaklaştı. Durumu gören kapıdaki güvenlik görevlisi ile içerideki güvenlikçi koşar adımlarla yaklaşmaya başladılar. Sibel bir şey olmadığını, korkulacak bir durum olmadığını söyleyerek gelenleri savuşturdu. Kocasına da engel oldu. İçerde konuşabilirlermiş neyse konuşmak istediği, ama çabuk olması gerekiyormuş, daha poliklinik muayeneleri varmış. Çok sürmezmiş, beş dakika sadece.</p>

  <p class="normal">“Yalnız konuşsaydık.”</p>

  <p class="normal">“Gerek yok. Ondan gizleyeceğim bir şey yok Erdoğan, ne söyleyeceksen eşimin yanında söyle.”</p>

  <p class="normal">“Peki. Sen öyle diyorsan... Sibel, ben kızımla görüşmek istiyorum. Onun için ulaşmaya çalışıyordum sana.”</p>

  <p class="normal">“Kızınla görüşmek istiyorsun, öyle mi?”</p>

  <p class="normal">“Evet. Biraz geç kaldım ama...”</p>

  <p class="normal">“Geç kaldın evet. Seni baba bile saymıyor, seni tanımıyor, onun bir babası var.”</p>

  <p class="normal">Erdoğan, Sibel’in yeni kocasına bir baktı, sonra döndü Sibel’e baktı, “Bu mu babası?” diye. Sibel de, “Ne olmuş yani?” diye baktı. Erdoğan üzerinde durmadı.</p>

  <p class="normal">“Onun babası benim. Benim soyadımı taşıyor ve beni bilmesi gerek.”</p>

  <p class="normal">“Erdoğan yıllar önceden gelip kızın bütün dengelerini bozmana izin veremem.”</p>

  <p class="normal">“Vermek zorundasın Sibel. Kızımı görmek istiyorum. Yoksa mahkemeye veririm seni. Hem tüp bebek uygulamalarında cinsiyet tercihi yaptırıyormuşsunuz diye duydum, bunu yayarım! Gazeteci tanıdıklarım var, bilirsin yaparım.” dedi ve Sibel’in kocası ile göz göze geldiğini gördü. Bir kez daha tehditle Sibel’den istediğini almak üzereydi, ama çok kolay olmamalıydı.</p>

  <p class="normal">“Sen ne saçmalıyorsun be? Böyle bir şey yok. Nasıl ispat edeceksin?”</p>

  <p class="normal">“İspat etmeme gerek yok ki. Dedikodusu yeter bence. Cemaatin büyük adamı kocan nasıl anlatacak bunu arkadaşlarına, düşünsene bir. Bakıyorum da müşterilerin hepsi, yoksa hasta mı desem, cemaatten... Hepsinin de erkek çocukları oluyor. Nasıl oluyor bu? Bari internete koymayın çocukların resimlerini. Şaşırtıcı!”</p>

  <p class="normal">Sibel afallamıştı.</p>

  <p class="normal">“Bunu yani... Kız meselesini eşimle de konuşmam lazım. Bize izin ver, dışarıda bekle beş dakika.”</p>

  <p class="normal">“Tamam.” dedi çıktı. O güzel kızlardan birinin getirdiği çayı yudumladı. Kızla lafladı. Kızdan telefon numarası aldı. Bütün bu olup biteni Sibel güvenlik kamerasından izledi. Erdoğan gittikten sonra o kızı işten kovdu! Erdoğan ise o kızı Sarp’ın yanında işe soktu. İkinci çay da bitmişti ki, Sibel çağırdı Erdoğan’ı. Sorunları medenice konuşmak gerekiyormuş, böyle tehditle olmazmış, bu tehdit meselesini unutmuş, hem zaten yanılıyormuş, böyle bir operasyon yapmıyorlarmış sipariş usulü, ancak diğer taraftan mantıklı düşündüğünde Erdoğan’ın bir baba olarak, daha doğrusu genetik olarak kızını görme hakkını da teslim ediyormuş... mış miş muş...</p>

  <p class="normal">Sonuç: Kızını görebilirmiş!</p>

  <p class="normal">Sadece görmek değil Sibel, bu yazın çoğunu onunla ve diğer kızlarımla geçirmek istiyorum. Önce tatile götüreceğim onları, sonra da Aydın’a çiftliğe...</p>

  <p class="normal">Önce patlayacaktı, bağırıp çağıracaktı ancak o sıra kocası ile göz göze geldiler; kocası başıyla onay verdi. Sibel de kabul etti Erdoğan’ın dediklerini. Okulların kapandığı gün gelsin buradan alsınmış çocuğu...</p>

  <p class="normal">“Ha şöyle.” dedi içinden, “Yola gel bakalım.” Bok yemekten korkmayan ama görülmesinden korkan bir kadın bu Sibel... Karaktersiz orospu! Şu yattığı herife bir bak. Buna da şişeden verdin mi Sibel?! Burada da sinir hücreleri fazla Erdoğan, bir deneyelim bakalım, ne olacak?! Deneyelim. Aklına geldi bir an. Sibel’e baktı, gözlerinde bu işi yaptıkları gece vardı, hem onu izleyen geceler. Sibel gözleriyle “Sus” dedi, “Sakın kimseye söyleme.”</p>

  <p class="normal">Müdür yardımcısı süslü yaşlıca kadın, yanında ondan çok daha genç, 17-18 yaşlarında uzun saçlı ve saçıyla orantılı boya sahip bir kızla içeri girdi.</p>

  <p class="normal">İşte kızınız Erdoğan Bey diye Erdoğan’ı kızla cismen değil fakat ruhen yalnız bıraktı. Masasına oturmak için yöneldi. Erdoğan kıza bakmadan daha müdür yardımcısına birkaç saniye yalvardı ama müdür yardımcısı hiç yüzüne bile bakmıyordu. Baksa bu bakışları görecek, belki etkilenecek, öğretmenlere özgü yaklaşımlarla baba kızın arasını yapacaktı. Ama oralı değildi kadın, masasının başına geçip bilgisayara gömüldü. Erdoğan’ın bir kaşını kaldırması cenaze namazı edasındaydı, gömünce kadının bakışlarını kızına doğru çevirdi. Kız ayakta duruyordu. Ellerini önünde birleştirmiş, başı dik, hani dokunsan öfke patlaması yaşayacak bir doluluğa sahipti ve ne kadar da çok Erdoğan’a benziyordu. Erdoğan’a benzemesi, öfke dolu olduğuna dair izlenimleri silebiliyordu.</p>

  <p class="normal">Karışık korkular barındıran bir merhaba döküldü dudaklarından. Karşılığında merhaba babacığım gibi bir boyna atlama bekliyordu ama karışık korkulardan uzak dik ve sade bir merhaba ile cevap verdi genç kız. Üstünde temiz, temiz olduğu kadar da harpten çıkmış havası verilmiş beyaz bir gömlek, altında bir hayli bele doğru kıvrılmış yahut çekilmiş ekose desenli bir etek, en altta dizlere kadar uzanan çoraplar ve gösterişten uzak potinlerle bir liseli havası içinde türlü kurşunkalem, silgi, kâğıt kokuları da barındırdığı hâlde geziniyordu ortalıkta. Omzuna henüz değmiş hani değiverse bir sarı boya sarışınlığa döndürecek bir tonda açık kumral saçları mavi gözler tamamlıyordu.</p>

  <p class="normal">Tıpkı yıllar önceki, kendi hikâyesi gibi...</p>

  <p class="normal">Okulların kapanmasına yakın sıcak günlerdendi, o lisenin bahçesinde bir kızı beklediği gün. Yakıcı bir güneş, üç beş saat sonra yerini alacak tufandan habersiz caka satmaktaydı bu öğlen vakti. Güneş olanca hızıyla okulun asfalt bahçesine çarpıyor ve ivme kazanarak Erdoğan’ın gözlerine giriyordu. Çalan zil sınıflardan başlayarak asfaltta sona eren ve içinde yüzlerce ayağın çabasını barındıran belli belirsiz bir yarışa dönüşüyordu. Sıcak altında, o kalabalıkta ve birbirine benzeyen beyaz gömlek, üstüne lacivert elbise, beyaz çorap ve sade potin kalabalığında ne kadar zor olacaktı onu seçmek, daha yaklaşıp konuşmak düşünülmemişti bile.</p>

  <p class="normal">Birden aklına geldi, gözlerinin seçmesi gereken urba değil, sarı bir kafa ve mavi bir çift gözdü. Hadi bu güneşte ve bu mesafeden göz rengi seçmek olanaklı değilse de sarı bir kafa yakalamak çok zor olmasa gerekti, bu esmer yığınının içinde.</p>

  <p class="normal">Nitekim açık tenliler bir biri ardına elendi. Kalabalık içinde bir kişiye odaklanıldı. Takip edilmeye koyuldu o bir kişi. Yanında kendi cemaatini topladığı hâlde yürüyordu okul bahçesinde. Bahar havalarına bulaşıp okulların kapanmasına doğru yoğunlaşan bir haytalık belirtileri taşıyordu bu grup. Birazdan kuduracaklar gibi edalar, sesler ve hareketler barındırıyorlardı. Ancak korkulan olmuyordu. Asayiş berkemal! Kapı önünde büyük bir yığın koptu bu gruptan; ivedi vedalaşmaları takiben sarışın mavi gözlü, kendisi ile kıyaslanamayacak derecede sade bir hemcinsi ile başka bir yöne hareket etti. Erdoğan peşlerindeydi ve biliyordu ki sade olan da köşe başında ayrılacaktı kendi kaderine... Yürümeye devam etti. Mecburi bir yavaşlık köşe başından sonra kasti acelecilik kazanarak, sarışının yanında sona erdi.</p>

  <p class="normal">“Merhaba.”</p>

  <p class="normal">“Aaa merhaba Erdoğan, ne işin var burada?”</p>

  <p class="normal">“Geçiyordum, seni gördüm. Nasılsın?”</p>

  <p class="normal">“İyiyim sağol. Sen nasılsın?”</p>

  <p class="normal">“İyilik be ne olsun işte, iyiyiz. Okulu ne yaptın?”</p>

  <p class="normal">“Valla geçtim sınıfı. İyi, dersler fena değil. Sen ne yaptın?”</p>

  <p class="normal">“Benim herhâlde İngilizce zayıf gelecek. Tek ümidim üniversite, kazanırsam eğer sınıfı geçirirler herhâlde.”</p>

  <p class="normal">“Hadi bakalım. İnşallah.”</p>

  <p class="normal">“Yaa sana ne diyeceğim.”</p>

  <p class="normal">“Ne diyeceksin?”</p>

  <p class="normal">“Bir resmini verebilir misin bana?”</p>

  <p class="normal">“Ne yapacaksın ki resmimi?”</p>

  <p class="normal">“Ya işte okullar kapanıyor, kim öle kim kala, resmine bakar güzelliğinle avunurum diye düşünmüştüm! Ama istemezsen de anlarım.”</p>

  <p class="normal">“Veririm sana ama yanlış anlamanı istemem. Yanlış sinyal alma yani benden!”</p>

  <p class="normal">“Yok yok. Yanlış sinyal vermezsin. Sağa döneceksen sağa, sola döneceksen sola sinyal vereceğini biliyorum!”</p>

  <p class="normal">Tatlı fakat biraz biber bulaşmış bir tebessümün ardından çantasına sarıldı, açtı cüzdanını ve Erdoğan’a bir vesikalık fotoğraf uzattı. Hayret, insan vesikalık fotoğrafla gezer miydi? Demek gezerdi. Ama birkaç tane daha vardı. Herhâlde yeni çektirmişti bunları, henüz eve bırakacak vakti olmamış, yani öyledir sanırım. Aldı Erdoğan fotoğrafı, birkaç saniye baktı, ceketinin içe cebine bir şey çalar gibi soktu. Geri istenmesinden korkmuş olabilir.</p>

  <p class="normal">“Ne kadar da güzel çıkmışsın. Çok güzel poz veriyorsun.”</p>

  <p class="normal">“Estağfurullah!”</p>

  <p class="normal">Gerçeklere, yaşadığı zamana dönme vakti gelmişti.</p>

  <p class="normal">Bir kız çocuğu babasına bu kadar benzer miydi acaba? Benziyormuş meğer. Hayat nelere kadirdi.</p>

  <p class="normal">O sırada kapı vuruldu. Güçlü tınlamalar içermiyordu. Hatta duyulması bile bir mucizeydi. “Gir!” dedi müdür yardımcısı kokana hanım. İçeri saçları arkadan bağlanmış bir kız çocuğu kafasını uzattı.</p>

  <p class="normal">“Beni istemişsiniz öğretmenim.”</p>

  <p class="normal">“Haaa, gel kızım gel içeri.”</p>

  <p class="normal">Kızın bu talimat üzerine tümü kapıdan içeri girdi. Ancak kapıdan fazla uzaklaşmadı. Bir adım kadar sadece. O da ürkek bir adım. Her an kaçmaya gerilmiş, ceylan bacakları... zayıf, çelimsiz. Bacakların üstünde çelimsizliğine uygun ne yese kilo almaz gibi duran bir anatomik yapı. Gömlek yerine ayni hırpani görüntüyü taşımaya ant içmiş beyaz bir tişört, fakat bu kez diz boyu kabul edilebilir seviyede aynı cins bir etek, yine siyah çorap ve sade potin dizgesi... Cansu olmalıydı bu kızcağız. Ne kadar da cansız bir hâli vardı hâlbuki... Kim Cansu’yu tanıyabilirdi ki bu hâliyle ve eğer Cansu ise bu zavallıcık, gerçekten ama gerçekten Sibel’in burnundan mı düşmüştü. Demek Sibel bunu, doktor ya yavrum, bilmem neresinden değil, burnundan düşürmüştü, torpil yapıp kendisine!</p>

  <p class="normal">“Cansu nasılsın evladım?”</p>

  <p class="normal">Bu evladın içinde canın yanacak ekosu o kadar barizdir ki, odadaki herkes bunu duyabilmektedir.</p>

  <p class="normal">“İyiyim öğretmenim. Teşekkür ederim. Siz nasılsınız?”</p>

  <p class="normal">“İyiyim canım eksik olma. Cansucuğum, şeyyy, bu beyefendi senin baban kızım, Erdoğan Bey!”</p>

  <p class="normal">Cansu dönerek babasına baktı. Çocuk bakışlarının insanı hayrete düşürecek kadar korku kaldırma kapasitesinin olduğunu bu bakışlarla anlayacaktı Erdoğan. Korku vardı bakışlarda, hem sorular da içeriyordu ama başka dilden bu sorular. Herhâlde okulun Fransızca eğitim vermesinden ileri geliyordu. İngilizce olsa çat pat anlardı.</p>

  <p class="normal">“Nasılsın canım?”</p>

  <p class="normal">“İyiyim efendim. Sizler nasılsınız?!”</p>

  <p class="normal">Kızın kurduğu cümlelere yansıyan mimikleri çelimsiz vücuduyla uyum hâlinde bir incelik taşıyordu. Geçemiyordu insan bu ince yolun üzerinden, taşıyamazdı bir yana, ayakları sığmazdı insanın.</p>

  <p class="normal">“Annem söyledi az önce, beni buradan alacakmışsınız. Memnun oldum sizle tanıştığıma.”</p>

  <p class="normal">“Ben de canım ben de.”</p>

  <p class="normal">Kurduğu cümleyi çok hafif bir kekelemeye dönüştüren bir şaşkınlığı taşıyan bu sözlerin geri planında net bir hoppala vardı. Gel de konuş şimdi bu kızla. Ne kadar da ince, narin, zayıf, başka ne kelime vardı Türkçede bu anlama gelen...</p>

  <p class="normal">Sonra müdür yardımcısı aldı sazı eline.</p>

  <p class="normal">“Şeyy” diye üşenip, “Bu da ablan Gökçe!” diye acele etti. Hemen arkasından seri bir hâlde ve usta işi bir şekilde, “Gökçe, bu da kız kardeşin Cansu!..” diye sıkıştırıverdi araya.</p>

  <p class="normal">Kızlar şaşırdılar. Sima olarak birbirlerine aşina iseler de bu mevcudu küçük okulda, daha önce hiç konuşmamışlardı, tanışmıyorlardı. Önce birbirlerine şaşkın ifadelerle sonra babalarına anlamsız ifadelerle ve en son müdür yardımcısına kopya ver ifadeleriyle baktılar.</p>

  <p class="normal">“Tesadüfün bu kadarı.” diye inledi Erdoğan. Yalvarıyordu. “Ne yapalım işte. Kimin aklına gelir koca İstanbul’da... Yer yokmuş gibi. Sen kalk gel Kayseri’den, sen taa öbür yakadan... Ne bileyim çocuklar. İnanın bir bilgim yok bu konuda. Olsa daha önce söylerdim hem annelerinize hem de size...” diye devam etti. Oturduğu yerde sol eliyle sol kaşını kaşıdı. Başka bir şey söyleyemedi. Kızlara bakamıyordu korkusundan, hatta utancından. Baksa Gökçe’nin ona kızdığını, Cansu’nun ise hâlâ şaşkın olduğunu görecekti.</p>

  <p class="normal">“Gidelim mi?” diyebildi en sonunda. Hâlâ kızlara bakamıyordu.</p>

  <p class="normal">“Gidelim.” dedi büyüğü.</p>

  <p class="normal">“Nasıl isterseniz.” diye takip etti küçüğü ama baba yoktu ortalıklarda ve kurulan cümlelerin içinde.</p>

  <p class="normal">Kapıdan çıkarken yol verdi kızlarına Erdoğan. Bu arada müdür yardımcısı kokonaya da veda ettiler. Okulun bahçesine çıktılar. Kızların arkadaşları ile konuşmaları gerekiyormuş. Erdoğan kızların sırt çantalarını aldı ellerinden. Arkasına pek de bakmadan okulun dış kapısına kadar ağır adımlarla yürüdü. Bu arada yaşları 17-18 ve 14-15 olan ve kızlardan müteşekkil iki gurubun kendi arkasından baktıkları, grup ve aynı zamanda Yiğit ailesi mensubu bu iki kıza grupların diğer üyelerinin kendi hakkında dile getirdikleri iltifatları ise duyma şansı hiç olmayacaktır.</p>

  <p class="normal">Okul kapısına geldiğinde dışarı çıkmadan önce dönüp geriye baktığında, kendine doğru yaklaşan küçük Erdoğan ile küçük Sibel’i gördü. Arkalarından grubun ürettiği ses dalgaları ise gökyüzünde ondan çok daha hızla yol alıyordu.</p>

  <p class="normal">Kızlar yaklaştığında kendisine, arabanın olduğu yeri söyledi kızlara, arabaya doğru yan yana üçlü bir patern oluşturarak sokağı kapladılar, yürüdüler bir süre, konuşmadılar. Arabaya geldiklerinde Erdoğan kapılarını açtı kızlarına. Öne büyüğü, arkaya küçüğü buyur etti. Bagaja kızların sırt çantalarını yerleştirdi. Kadın tavlamada şaşmaz bir silah olarak kullandığı nezaket gösterilerine başlamıştı, fazla yalakalık yapmadan! Sonuçta onlar da kadın değil miydi?! Nezaketten etkilenmeleri gerekmekteydi. Nezaket, boku çıkmamış bir nezaket, etkili bir yumruktu kadın gardını düşürmede!</p>

  <p class="normal">Araba hareket edip de, biraz da büyük kızın tarifiyle Tophane’ye inildiğinde Erdoğan söze girdi.</p>

  <p class="normal">“Kızlar, Antalya’da güzel bir otelde yer ayırttım. Oraya gideceğiz. Annelerinizle görüştüm, biliyorsunuz siz de, izin verdiler. Oradan da Aydın’a çiftliğe götürmek istiyorum sizi. Sanırım bir sorun yoktur.”</p>

  <p class="normal">Bir sorun yokmuş, anneleri açıklamışlar her şeyi. Sadece giyecekleri elbiseleri yokmuş... gibi zoraki lakırtılar ve...</p>

  <p class="normal">“Tamam, istediğiniz elbise olsun, nereye gidiyoruz elbise almaya?”</p>

  <p class="normal">Bu soruyu sorduğuna sonraları pişman olacaktır Erdoğan; Nişantaşı’nda, Cevahir’de ve Kanyon’da geçirmek zorunda kaldığı saatlerden ve hatta üç numaraya geç kalma ihtimali doğduğunda. Harcanan para, yaşanan sıkıntının yanında hiçbir şeydir. Son aşamada bu kadar çul çaputun nereye konulacağı endişesi ile Osmanbey’de uğranılan bir çanta bavul satıcısından sonra havaalanı yoluna düşülmüştür. Kızlar fazla istekli olmasalar da gelmeye, onları otele bırakıp havaalanına gidecek vaktin kalmadığını öğrendiklerinde, mecbur kalmışlardır gelmeye. Erdoğan şaşırmıştır, elbise giyim kuşam faaliyetinin birbirini hiç tanımayan kadınları kızları birbirine yakınlaştırma gücüne... Deneyip vazgeçmeler, birbirlerinin urbaları hakkında fikir yürütmeler, karşılıklı anlayış gösterileri, gülücüklerle bezeli mimikler... Bu arada Erdoğan’ın müdahale gücünün az olduğunun farkına varan iki zıpır zekânın mini etek, bikini alma hoyratlığı... Erdoğan istediği, bulmayı ümit ettiği bir frekans yakalanmıştı iki kızın arasında ve bunu hiç planlamamıştı, bunu beceren alışverişin kendisiydi. Gücüne hayran kaldı Erdoğan. Saygı duydu. Devam etmesi için acaba yine olukla para harcayıp sıkım sıkım sıkılması mı gerekecekti? Zaman... her şeyi o gösterecekti.</p>

  <p class="normal">Yol boyu fazla konuşmadılar. Kızlar daha çok konuştular kendi aralarında. Çoğu urbaları ile ilgiliydi. Bir de küçük kızın bir CD’si varmış, yeni almışmış ama daha dinleyememiş doğru dürüst, onu dinleyebilirler miymiş?</p>

  <p class="normal">“Tabii kızım dinleriz.”</p>

  <p class="normal">Bu da başka bir pişmanlık olacaktır Erdoğan için. Kulağının ırzına geçilmişti ve şikâyet edecek yeri yoktu! Yalnız duyumsadı bir an kendini.</p>

  <p class="normal">Sekizde alana inen Prag uçağından inenleri karşılamak üzere, sekizi beş geçe dış hatların önündeydi. Küçük buna takılmış gelmiş, büyük arabada bekleyeceğini söylemişti. Erdoğan’ın tahminine göre ya sevgili ile konuşacaktı ya bu olaya karşıydı ya da sigara içecekti. Başka bir ihtimal kalmış mıydı ki?!</p>

  <p class="normal">Öylece bekliyordu. Bekliyordu da kimi nasıl tanıyacaktı. Küçük kız sordu. “Nasıl tanıyacağız?” Doğal olarak bu sorunun cevabı “Bilmem.” di. Hemen kızın verdiği akılla bir kâğıt rica edildi, o güzeller güzeli kızdan, ama ne kızdı be! Üstüne yine kızın verdiği kalın uçlu bir kalemle Asya Lena yazıldı ve yeniden kapı önünde beklenilmeye koyulmuştu ki, şaşkın bakan ve yanında, güzeller güzelinden güzel bir hostes yavrunun bulunduğu bir kız çocuğu levhayı hemen gördü, eliyle işaret etti, hostesciğim ile birlikte yanaştılar bunlara doğru. Hosteslere özgü bir gülümseme ile “Erdoğan Bey mi?” sorusuna “Evet” cevabı alınmasıyla, çocuğun Erdoğan’a teslim edilmesiyle merasim sona erdi.</p>

  <p class="normal">Elini sıktı çocuğun Erdoğan. Herhâlde yaptığı en aptalca harekettir bu hayatta. Kız kendisinden beklenmeyecek bir şekilde Türkçe “Merhaba” dedi.</p>

  <p class="normal">“Merhaba” dedi belli belirsiz Erdoğan. Demek Türkçe biliyordu. Şöyle böyle bildiğini ise birkaç dakika içinde öğrenecekti.</p>

  <p class="normal">“Baba” dedi. Bu baba’da ancak tınlamayla algılanabilen bir soru takısı vardı.</p>

  <p class="normal">“Evet” dedi yine, aptaldı aslında Erdoğan.</p>

  <p class="normal">“Kardeş” diye devam etti. Aynı tınlama yine vardı. Arkasından bir düzeltme geldi. “Abla!”</p>

  <p class="normal">“Evet.” diyen Erdoğan aptal bir görünümü hâlâ barındırıyordu.</p>

  <p class="normal">Ablasıyla da tokalaştı Asya. Gülümsüyordu. Cana yakındı sanki. Turistlere özgü bir meraka iyi niyet eşlik ediyordu. Belki ürkeklik de barındırıyordu ama çok az.</p>

  <p class="normal">Eşyasını aldı kızın elinden Erdoğan, pek büyük sayılmayacak bir bavuldu bu. Ayrıca bir el çantası vardı kızın yanından ayırmadığı. Arabaya doğru seğirttiler. Bir oh çekti Erdoğan. Düşüncesine göre bu kız için en azından alışveriş yapılmayacaktı. Ama Antalya yolunda bu düşüncesinde yanıldığını anlayacaktı.</p>

  <p class="normal">Otoparka vardıklarında Gökçe’yi gördüler uzaktan, ağzında sigara vardı, kulağında da telefon! Yaklaştıklarını görünce hiç de acele etmeden sigarasını atıp söndürdü, telefonda vedalaşıp kapattı. Asya ile selamlaştılar. Biraz daha anaç bir görüntü çizdi bu aşamada. Belki bir dakika öncesine kadar Cansu’ya gösterdiği abla tavrı hoşuna gitmişti. Bunca yıl kardeş olmadan yaşamak ve bir gün içinde üç kardeşe sahip olmak nasıl bir duyguydu? Korkutur muydu, endişeye mi sevk ederdi, sorumluluk mu aşılardı, bir günde büyütür müydü, kaç yaş büyütürdü?.. Sanki büyümüştü, birkaç saatte sekiz on yaş kadar.</p>

  <p class="normal">Asya Lena 8-9 yaşlarında, daha uzun ve yapılı olması beklenirken, bir sürprize imza atarak kısa ve hatta tombul bir vaziyette şaşırtmıştı Erdoğan’ı ve belki diğer kızları. Erdoğan’ı andırıyordu yüz hatları ancak mimikleri, gülümsemesi annesiydi. Annesi kadar sarı değildi ama saçlarını boyatıp kızıl da olamıyordu daha annesi gibi. Babasından bulaşan bir damla karalık rengini biraz esmerleştirmişti.</p>

  <p class="normal">Erdoğan’ın tam karşısında üç kız, büyükten küçüğe doğru sıralanmışlardı. En sağ başta büyük kız, ortada ortanca, sol başta en küçük. Küçük deyince en küçüğü hatırladı Erdoğan. Bu fasıl bitse de gitseler iyi olacaktı.</p>

  <p class="normal">“Acıktınız mı?”</p>

  <p class="normal">Sessizlik acıktıklarına işaret etmekteydi. Vahşi hayvanlarda görülebilecek bir saldırganlığın kudurmuş atılganlığı gezindi aralarında, hepsinin ruhuna işledi.</p>

  <p class="normal">“Tamam. O zaman otelimize gidelim. Hem küçük kardeşinizle de tanışırsınız. Yemeğimizi yeriz. Sabah yolculuk var.”</p>

  <p class="normal">Viktoriya ile iletişim kurması diğerlerinden daha zor olmuştu Erdoğan’ın. Bahattin’e söyleyerek ve onun bir yarım saat sonra dışişlerinde iyi arkadaşları varmış şeklinde, “Nerde buldun lan?” sorusuna verdiği cevaba ekli elektronik posta adresi ile ve kendisi ile kontak kurabilmişti. Ne yazmalı şimdi bu karıya? Neden ve nasıl başlamalı? Siktir et! Dosdoğru anlat işte ne olacak sanki? Türkçesi iyidir anlar o yazdıklarımı... gibi uzayan laflamalar ve düşünceler...</p>

  <p class="normal">Sevgili Viktoriya,</p>

  <p class="normal">Yıllar sonra bu yazdıklarım için bana kızabilirsin ancak kızımla tanışmak, onunla ve diğer kardeşleriyle bir tatil yapmak istiyorum. Eğer onunla beraber olmama izin verirsen sevinirim, gibi bir şeydi yazdıkları. Altına da kendi adresini yazmıştı.</p>

  <p class="normal">Bir gün sonra cevap gelmişti. Viktoriya genel olarak Erdoğan’ın bu düşüncesinden memnun olduğunu ama yine de şaşırdığını, kendisinin şu anda Prag’da Rus elçiliğinde görevli olduğunu, kızı ancak hazirana ayında okullar kapandığında gönderebileceğini, ancak bunun için planlamalar yapması gerektiğini, hallettiğinde kendisine döneceğini yazıyordu.</p>

  <p class="normal">Hayret! Kabul etme anlamında hiç sorun çıkarmamıştı. Gavur karılar faklı oluyordu! Tam da ona yakışan bir tavırdı aslında sergiledikleri. Çok da şaşmamak gerekiyordu. Koruyucu yönü ağır basan anneler gibi baba kavramına karşı çıkmıyor ama titizleniyordu. Nitekim sonradan haklı bombardıman başladı.</p>

  <p class="normal">Birkaç yazışma daha geçti aralarında. Kadın ince ince döktürdü, hatta bıktırdı. Hangi otele gideceklerdi, kaç gün kalacaklardı, oda numarası ne olacak, odada kaç kişi kalacaklar, otelin imkânları, Aydın’da kalacakları adres, Aydın’daki evin durumu, iklimsel koşullar, çiftliğin ne kadar vahşi yaşam barındırdığı?!.. Patlamamak için oldukça çaba sarf etti Erdoğan, kendisinden hiç beklenmeyecek bir şekilde hem de. Üşenmedi, karşı çıkmadı, faydasını hiç tartışmadı, sorduğu her soruya uygun cevaplar buldu, bulamadıkları için oteli, çiftliği aradı, oradan aldığı cevapları Viktoriya’ya iletti. Eğer cevap yoksa veya Viktoriya’nın kabul etmeyeceği türden cevaplarsa cevapları değiştirdi, kendi taahhütlerini katarak yeni cevaplar üretti. Sonuçta kızın geleceği tarih belli oldu. Diğer kızlarla buluşacağı güne denk düşüyordu. Kısmet dedi Erdoğan içinden, kısmetse olur.</p>

  <p class="normal">Yol boyu Asya’nın az Türkçe bilmesi ilgi uyandırdı bir süre. Sonra laf arasında geçen ve Erdoğan’ın anlamadığı bir Fransızca söz yüzünden kızlar ortak bir dil buldular ve insafsızca Fransızca konuşmaya başladılar. Belki de küfür ediyorlardı Erdoğan’a! Bunu düşünerek içinden hepsinin annelerine küfür etti. İntikamını almıştı. Şimdilik Fransızca, hayırsız bir baba ve belki alışveriş tek ortak noktalarıydı ve geceyi kurtarmaya yetiyordu.</p>

  <p class="normal">Otele vardıklarında Erdoğan hemen bakıcı kadına telefon etti. Uyumuştu Zeynep. Olsun bir görmek istemişti büyük kız. Diğerleri de onu desteklediler. Topluca odaya çıktılar. Uyuyan kıza bir baktılar, ayak uçları titizliği ve sessizliğiyle. Sonra aşağı indiler, yemek yediler. Üç kız yine kendi aralarında Fransızca, alışverişce takıldılar. Erdoğan sıkıldı biraz. Canı rakı istedi, içemedi. İç geçirdi. Daldı. Ne vardı sanki sen olaydın, sen olaydın da bunları sen doğuraydın. Sonra olmamanın sadece ölümle mümkün olabileceğini sezinleyip, onun olmamasını kabul edemedi. Vardı, orada yaşıyor, o işi yapıyordu. Gerçekten olmayanlar ise vardı. “Ahh ulan Bahattin ne vardı şimdi olaydın.” diye inledi içinden. Büyük kızın farkına varıp da bir anlam veremediği bir damla yaşı gözlerinin ucunda yakalayıp sildi, hunharca bonfilesine döndü.</p>

  <p class="normal">Büyük kız, bebek ve bakıcı kadınla yatmayı tercih etti. Ortancalar bir aradaydı. Erdoğan ise yalnız çekildi odasına uyumadan önce fotoğraflarını çıkardı bavulundan. Yatağın üzerine yan yana dizdi. Sağ baştan itibaren sarışın, Gökçe, Cansu, Asya ve Zeynep sıralanıyorlardı. Beşi bir yerde diye bir gülümseme çıktı geldi kapıya, içeri girdi biraz soluklandı. Keşke bunlar senden doğsalardı be gülüm, dedi. Yahut sen olaydın bunların hiç biri olmayacaktı, bunlar yaşanmayacaktı gülüm de diyebilirdi. Kızlara kıyamadı, demedi bu son sözü. Kızların resimleri hep bebekliklerini gösteriyordu. Bolca fotoğraf çekmeli diye düşündü. Arşivini güncellemeyi ve zenginleştirmeyi koydu kafasına, her şeyden önce bir makine satın almalıydı. Yolda alırdı. Keşke bugün alsaydı. O kadar da yere girmiş çıkmışlardı. Unutmamak için tekrarladı içinden birkaç kere, fotoğraf makinesi, fotoğraf makinesi... Uyudu karıştı âlemlere. Kokana müdür yardımcısı, üstüne hiç de yakışmayan bir hostes kıyafetiyle gel diyordu, bir kız yapalım! İki isimli olsun, birini sen koy Türkçe olsun. Olsun tamam hatta şey olsun şeyyy, neydi sarışının adı? Gelmiyordu aklına ama dilinin ucunda sallanıyordu. Hatırlamasına imkân tanımadı kokona, Michelle koyacam ben diğer adını deyiverdi. Fransızca olacak bir ismi... Sen de hatırladığında söylersin. Erdoğan dudaklarına yapışmıştı kokonanın, bir yandan da çocuğa isim düşünüyordu. Belki diyordu anamın adını koyarım, Fatma. Evet! Fatma en iyisiydi, tam karar vermişti ki telefonun alarmına uyandı. Ne kadar da çabuk sabah oluyordu ya!</p>

  <p class="normal">Tüm aile üyeleriyle yapılan ilk kahvaltı. Neşeli hem de umulmayacak kadar neşeli. En küçüğün üstünde yoğunlaşan komiklikler. Komik suratlar, canımlar, cicimler. Erdoğan’da daha önce hiç duyumsamadığı bir azamet duygusu... Dolu kursakla iştirak edilen espriler. Her şeye rağmen içi kaplayan, sırlayan bir yalnızlık... Neden acaba?</p>

  <p class="normal">Kahvaltı sonrası ise bir terhis ivecenliği; toplanan valizler, kızların anneleriyle ve resepsiyonla yürütülen bir telefon trafiği, ödenen fatura, gelen araba yanında bekleyen bir kadın kız kalabalığı karşıdan. İlk defa görüyordu hepsini karşıdan bu şekilde; sağ başta en büyük kollarını kavuşturmuş, sağ ayağında sıkılmış bir tempo... Devamında sakız çiğneyen ve sağı solu aptal bir kuş kafası gibi dikizleyen sıska Cansu.... Solunda elden geldiğince sarı bir tombulluğun şişirdiği hafif göbeğin üstünde güzel bir yarı Sibiryalı yarı Anadolulu bir Asya kafası; doğrudan Erdoğan’a bakıyor ve boy sırasına göre devam eden ve azalan bir grafik çizgisi gibi sıralanan kızların en sonunda Asya’nın elini tutan ve belli belirsiz yürüyen, ağzında emziğiyle sıpacık Zeynep. Dadı kadın ise arabayı yerleştirmeye uğraşıyor.</p>

  <p class="normal">Erdoğan’ın deve adımlarıyla kızlara doğru yaklaştığı o an hepsinin bir anda babalarına baktıkları andı ve hepsi, daha bir on beş gün kadar önce yediği dayağın bıraktığı belli belirsiz izlere rağmen giyindikleriyle oldukça şık döşenmiş bir seksen civarında boya sahip, boya daha da bir heybet katan geniş omuzları üzerinde, belli belirsiz favori kırlıkları sağında solunda, birkaç gündür tıraş olmamanın yarattığı pis sakalın favorileri ile birleştirdiği yüze yakışan ve derinde kalmış ela gözlü yakışıklı babalarına doya doya baktılar. Demek ki annelerinin elinden bir şey gelmemişti; hayır demek ne kadar da zordu. Naçardılar. Hiç de kırkına merdiven dayamamıştı bu adam. Genç gösteriyordu. Kız babalarına yakışan biraz göbek de vardı. Daha ne istiyorlardı. Baba demek zorunda kalmayacakları, biraz nazdan sonra baba demek isteyecekleri bir babaları olduğu için sevindiler. Baba da seçilir miydi? Mümkünse neden olmasın!</p>

  <p class="normal">Belki biraz Zeynep bu düşüncelerin uzağındaydı. O sadece göbeğe odaklanmıştı. Bu hafif göbek, uyumak için ideal bir yastık izlenimi yaratıyordu. Annesinin, Erdoğan’ın ömrü hayatı boyunca hiç unutmayacağı göğüslerini hatırladı! Arabaya binselerdi ve uyusaydı ne iyi olacaktı.</p>

  <p class="normal">Bu kızlar Erdoğan’ın bilmem neresi ile Melike’nin saçı ve gözü, Sibel’in bacakları, Viktoriya’nın yüzü ve endamı ile Şule’nin göğüs ve kıçının bir harmanıydı! Ne güzeldiler. Aferin dedi, kendi kendine övündü.</p>

  <p class="normal">Ne yapacağım bunlarla, nasıl davranacağım, nasıl iletişim kurup, anlaşacağım? Her biri ayrı telden çalıyor. Hepsi ile anladığı dilden konuşur anlaşırım da, hepsi bir aradayken bunu yapamam. Hem yapsam bile annelerine de aynısını yaptım, bunlardan da bıkarsam... Olmaz! En iyisi ben ortaya davranayım. İsteyen istediğini alsın. Geri kalan bana kalsın. Olursa, kısmetse... Kendim olmam daha hayırlı. Ya beni beğenmezlerse? Beğenmezlerse beğenmesinler. Bugüne kadar bu eşekler yoktu zaten hayatımda, gene olmazlar. Kendim gibi olmalıyım. Evet, en uygunu bu! Önce şu bikinilerden başlayayım öyleyse. Hele bir varalım Antalya’ya, zor giyersiniz o bokları!</p>

  <p class="normal">“Heyt be! Bahattinime de bak be!” diyerek keyifleniyordu telefonunun pilinin bitmesine rağmen. Kaldırdı attı telefonu yan koltuğa. Ne güzel bir gündü; dün yaşananlar bir yana, Bahattin sonunda Nurcan’ı sevdiğini kabul etmiş; iki tartışma konusu, iki akıl kurcalayan konu bir günde bitmişti. Yeni tartışmalar yeni heyecanlar yaratacaktı, özellikle Bahattin’in durumu. Dili şişmişti Erdoğan’ın; bir an önce Ankara’ya varmalı, Bahattin’i alıp gitmeli, içmeli, konuşmalıydı. Ne olmuştu, Nurcan ne demişti? Nurcan’a nasıl açılmıştı? İlk tepkisi neydi? Ama önce Ankara’ya varmalı, duş almalı, şu yedek pili telefona takmalı ve Bahattin’in bürosuna gitmeliydi. Daha da bastı gaza, araba Polatlı’yı geride bırakıyordu şimdi.</p>

  <p class="normal">Sonra Bahattin’in aşk hayatı düştü aklına. Kendi sevdiği kızı elinden almasının dışında birkaç da orospu muhabbetini biliyordu. Bir de ilk mezun olduklarında bir kız olmuştu hayatında Baha’nın. Bunların dışında bir şey varsa da, o bilmiyordu. Neydi o kızın adı ya?</p>

  <p class="normal">Hele dün yaşananlar... Ne kutlu bir gündü arkadaş. Bütün resimleri toplayabiliyordu artık. Hepsinin ayağı yere basacaktı bir şekilde. Mayıs sonlarına, haziran başlarına özgü bir sıcak dört beş saattir tepesini yemiş, ara sıra açılan klima sigara kokusunu daha da ağırlaştırdığından, sonunda vazgeçilmişti klima işinden. Neden sonra; öğleden sonra akşama doğru hava kapanmaya başlamıştı. Deli bir yağmuru barındıran bahtı kara bulutlar Ankara tarafından bu tarafa doğru yaklaşmaktaydı. Ağlama nöbetleriydi bunlar. Duygu dolu bulutlar bir an geliyor, boşaltıyordu içini. Üzülüyordu herhâlde aşağıda olanlara. Ölenler vardı demek, kalanlar acınacak hâldeydi!</p>

  <p class="normal">Dün yaşadıkları, yediği nane ve bugün Baha’nın aşkını ilan edecek olması, bir ton yük yüklüyordu diline. Bunların hepsini Bahattin’e yüklemeliydi. Dün yaşananları bir bir anlatmalıydı. Bugüne dair bir sürü soru sormalıydı.</p>

  <p class="normal">Yok, canım, hayatında bir kez olsun dinle adamı. Bırak önce o anlatsın, sen hele sus...</p>

  <p class="normal">Bir büyük içerir miydi hikâyenin toplamı, kesin! Bir büyük, üstüne birkaç kadeh daha...</p>

  <p class="normal">Ankara’ya yaklaştığında otoyola yakın polis çevirme yapıyordu. Ankara’dan çıkan arabalar didik didik aranıyordu. Bu taraf ise daha rahattı. Ağır aksak sıra ona da geldi, kimliğini gösterdi, polis eliyle geç yaptı. Yavaş yavaş geride bıraktı durdurma noktasını, önü daha da açıktı, iyice bastı gaza. Bir yandan anlam veremedi bu kalabalığa, ne olmuştu ki Ankara’da?</p>

  <p class="normal">Dediği gibi yaptı. Alelacele evine geldi. Hemen bir duşa girdi, dişlerini fırçaladı. Üstünü başını giydi. Telefonun yedek pilini taktı. Ama açmadı telefonu. Sonra salona geldi. Bakıcı kadına bir göz gezdirdi. Uyuyordu kız. Odasına yöneldi.</p>

  <p class="normal">Uyuyordu dediği gibi. Ne düşler görüyordu acaba? Annesini görüyor muydu? Aklı o kadarına yeter miydi? İlk defa o an büyüyünce kıza ne diyeceğini düşündü ama işin işinden çıkamadı. Sonra eğildi hafifçe, gürültü çıkarmamaya dikkat ederek yanağına bir öpücük kondurdu. Tombulca yanakları vardı. Yüzüstü sağ yanağının üstünde ağzı hafif açıktı. Elleri başının yanında uzanıyordu. Yaşıyordu, nefes alıyordu. Sıcacık bir havası vardı. Nasıl da yanına uzanıp yatmak, yatarken yanaklarını okşamak, ellerinin içine ellerini almak isteği duydu. Saçlarını okşadı sonra. Yanağına elinin dışıyla dokundu. Kucağına almak istiyordu ama uyanacaktı bunu yapınca, işine gelmedi bu durum. Odanın kapısına doğru yöneldi. İçine sinmedi, döndü tekrar yatağın ucuna kadar geldi. Eğildi bir kez daha öptü yanaktan. Sonra kafasından, sonra yine yanaktan... Birkaç kez üst üste... Bir kez daha okşadı saçlarını. Doymasa da öpmeye ve okşamaya yeter bu kadar deyip dış kapıya yöneldi.</p>

  <p class="normal">Koşar gibi evden çıktı. Aklı hâlâ kızdaydı. Bebek sevmek ne de güzelmiş be! Hele sevmek ve altını değiştirmemek, karnını doyurmamak, nasıl da bencilce bir keyif veriyordu ona. Arınmıştı terden, boktan, şundan bundan... ve acıkmıştı.. ve canı, susamış gibi rakı istiyordu.</p>

  <p class="normal">Yürüyerek gidebilirdi nasıl olsa Bahattin’e. Bürosu yakındı evine. Yolda yürürken açtı telefonu. Birkaç dakika sonra arayanların mesajları geldi. Arayanlardan biri Bahattin idi. Nasıl olsa oraya gidiyordu, niye arasın ki. Ama yok, kızı tavladı bu şerefsiz; kesin onunla takılacak bu akşam. Randevuyu iptal için aramıştır eşek. Sattı bizi. Başka dalga bulmalı bu akşam, anlaşıldı. Dur bir arayayım da boğazına dizip biraz utandırayım. Bastı yeşil tuşa... Bir çalmada açıldı telefon.</p>

  <p class="normal">“Ula Bahattin, napıyon? Kaptın mı lan kızı?!” Karşıdan cevap gelmedi. Bu kez sesini ciddileştirip, “Alo alo” diye birkaç kez tekrarladı.</p>

  <p class="normal">“Şeyy, ben polis memuruyum, kiminle görüşüyorum!”</p>

  <p class="normal">“Sen de kimsin kardeşim? Bahattin’in telefonu ne arıyor sende?”</p>

  <p class="normal">“Dedim ya polis memuruyum. Telefon avukat Bahattin Bey’in. Siz kimsiniz?”</p>

  <p class="normal">“Arkadaşıyım adım Erdoğan. İyi de sende ne arıyor telefon. Versene Bahattin’i. Bir şey mi oldu?!”</p>

  <p class="normal">Bu son cümlede bağırmıştı ister istemez. Aklına Bahattin’i polislerin aldığı, gözaltına alındığı gibi şeyler geliyordu. Kaç kez uyarmıştı, “Bulaşma şu örgüt işlerine.” diye. En sonunda işte...</p>

  <p class="normal">“Evet. Şeyy nasıl söylemeli. Başınız sağolsun, Bahattin Bey’i kaybettik!”</p>

  <p class="normal">Bu cümle mermi gibi girmişti kulağından beynine. İndirdi kulağından telefonu, “Alo alo!” diye bağıran polise aldırmadan. Sert bir şekilde kapattı. Birkaç saniye boş boş baktı, öylece duruyordu apartmanın sokak kapısında. Sonra elinde telefon olduğu hâlde koşmaya başladı. Bir yandan da tekrarlıyordu:</p>

  <p class="normal">“Şakadır... Bok, şakadır! Bahattin böyle şakalar yapmaz. Öldürdüler lan, bebeyi. Bu polisler öldürdüler. Bir de başın sağ olsun demezler mi... Ama dedim, yapma dedim. Bir gün öldürecekler seni dedim. Dinlemedi. Geberdi. Bahattin Allah’ını seversen ölme lan! Geliyorum, dayan... Geliyorum gardaşım!”</p>

  <p class="normal">Koşarak geçti mahallenin piçlerinin basketbol oynayıp kafasını şişirdikleri sahanın yanından, parkın içinden hızla caddeyi buldu. Eskiden pazar şimdilerde AVM olan yerin önünden Maltepe Camisi’ne geldi. Kalabalık ve sesler artıyordu. Ana bulvar trafiğe kapatılmasa da trafik zor ilerliyordu. Birkaç tane ambulans vardı. Mahşer günüydü ve toplananların neredeyse tamamı polisti. Halktan bakanlar birkaç dakika “Toplanmayın kardeşim!” uyarısıyla dağılmıyorlarsa da, sıkılıp gidiyorlardı.</p>

  <p class="normal">“Ne olmuş?”</p>

  <p class="normal">“Bir avukatı öldürmüşler!”</p>

  <p class="normal">“Niye ki?”</p>

  <p class="normal">“Bilmem.”</p>

  <p class="normal">Hiç birine dikkat etmedi. Koşarak ilerliyordu. Dikkat çekti koşması, birkaç güçlü kol girdi kollarına, durdurdular bunu, tam binanın önüne geldiğinde. Binanın önünde Nurcan’ı gördü. Ambulans içinde kafasına bakıyorlardı. Ağlıyordu. Kafasını kaldırınca Erdoğan’ı gördü. Çevik bir hareketle kurtuldu sağlıkçıların elinden, ambulanstan atlayıp Erdoğan’a doğru koştu. “Öldürdüler!” diye inledi. Boynuna sarıldı. Erdoğan hiçbir şey yapamıyordu.</p>

  <p class="normal">Ağlayamıyordu. Donuklaşmıştı. Sonradan bu anları hiç hatırlamadığını söyleyecekti. Aklında ağlamak değil, vurup parçalamak vardı. Hınçla izliyordu kalabalığı. Tiyatro oynanıyordu. Hele o polisler; hele onlar. Önce vurup öldürüp sonra yalandan katil arıyorlardı! Öyle zannediyordu o an ama... Polisler bir taraftan delil topluyorlardı. Kazıklanmış, sabitlenmişti. Vurgun çivilemişti ayaklarını, ellerini, düşüncelerini...</p>

  <p class="normal">Sarılan Nurcan’a cevap vermiyordu. Sarılmıyordu kıza. Polisler bıraktılar bir süre sonra kollarını, elleri yanda, öylece ayakta dikiliyordu.</p>

  <p class="normal">Bu arada savcı gelmiş, deliller toplanmış, ceset torbaya konulmuş, aşağıya indirilmekteydi. Erdoğan öylece ayakta dikilirken, boynuna sarılmış olan Nurcan’a aldırmadan, sedye ile önünden geçen bir şeye dikkat kesildi. Sedye üzerinde içi dolu bir ceset torbası ilerliyordu. Birden atıldı. Fermuarını açtı. Bahattin’in yüzüyle karşı karşıya kaldı. Daha birkaç saat önce “Aşığım ağa” diyen kara kaşlı, kara gözlü yiğit gardaşının, yağız gardaşının yüzü tümden kandı. Ayalarının arasına aldı kanlı yüzü, belki ağlayacaktı ki, biri onu sertçe çekti. Çeken, bir elinde telsiz olan bir polisti.</p>

  <p class="normal">Erdoğan cesedin başından doğrulup arkaya döndüğünde polisle burun buruna geldi. Adam belli belirsiz bir şeyler söylüyordu bağırarak ama Erdoğan duymuyordu. Adam sertçe bağırıyordu, bağırıyordu ama suyun içinden geliyordu ses, boğuk boğuk. Erdoğan’ın gözleri bir an açılabildiği kadar açıldı, kan çanağı olmuştu. Adam irkildi bir an ama kendini kurtaramadı. Erdoğan polise vurabildiği kadar sert bir kafa attı.</p>

  <p class="normal">O anda da ortalık karıştı. Bir sürü el Erdoğan’a hücum etti. Alaşağı ettiler. Vuruyorlardı. Erdoğan da vuruyordu. Babayiğittir Erdoğan; öyle kolay kolay dayak yemez. Kollarını tutan polislerin birini savurdu duvara. Yetişen bir diğeri bir yumruk attı buna. Sendelerken bir tekme çıkardı yumruk atan polise; tekme tam karnına denk geldi. İki büklüm oldu adam. Nereden geldiği belli olamayan bir yumruk daha hissetti. Kimin vurduğunu anlamayınca önüne ilk çıkana boşta kalan eliyle bir yumruk patlattı. Kan sıçradı yüzüne, herhâlde burnuna geldi yumruk adamın! Attığı her yumrukla daha fazla adam başına toplanıyordu.</p>

  <p class="normal">Bir süre sonra vurulan darbelere karşılık veremez hâle gelmişti. Elleriyle ayaklarıyla, linç edeceklerdi neredeyse. Her yumruk yediğinde ya da tekme attığında ağza alınmayacak küfürlerle sövüyordu; polise, askere! Gardaşını öldürmüşlerdi. Linç etmişlerdi. Kara giysili, kara maskeli, MP 5’li devlet katilleri... Kaç kurşun sıkmışlardı gardaşına. O sıktığınız kurşunlar kadar ananızı ulan, bacınızı ulan! Hâlâ onların vurduğunu zannediyor, hıncını bir türlü alamıyordu. Bir süre sonra küfür de edemez hâle soktular ağzını burnunu.</p>

  <p class="normal">Nice sonra anlaşılmıştır ki, bu seneler gibi geçen zaman aslında 30-40 saniyeden fazla değildir, attığı dayak ve yediği dayak kendine getirdi onu. Bu arada araya giren birkaç kişi polisleri Erdoğan’ın sırtından, boğazından aldılar. Erdoğan yerde eli yüzü kan bir şekilde kıçının üstünde aynı hareketsizlikle oturuyordu. Tertemizdi daha bir dakika öncesine kadar, şimdi tere batmıştı sıcakta, kana batmıştı.</p>

  <p class="normal">Birkaç kol girdi koltuklarının altına, neredeyse sürükleyerek ambulansa koydular bunu. İki tane adam daha vardı ambulansta, biri hafif göbekli, öbürü gençten. Çok kalabalıktı ambulansın içi. Sağlıkçılar, göbekli adam, gençten biri ve bir de burnunu kırdığı polis. Hep beraber Numune’nin yolunu tutmuşlardı.</p>

  <p class="normal">Uyuma hissi geldi bir anda, karşı konulamayacak kadar kuvvetliydi. Hatta güven verici. Güvendi verilen ilaca, uykuya bıraktı kendini. Uyandığında ışık yoktu. Pencereden sızan bir lamba ışığı dikkatini çekti. Belinden, ağzından, burnundan, kafasının arkasından gelen ağrıları hissetmek üzereydi ki Bahattin geldi aklına. Kamçı yemiş aygır gözü gibi büyüdü gözleri. Bir anda kendine geldi ve tüm acılar ötelendi, kalbinden gelen sızıyla. “Bahattin! Gardaşımmm!” diye inledi. Herhâlde güçlü bir şekilde inlemişti ki, kapıya yüklenildiğini duydu. Gelenler vardı anlaşılan. Demek kendine gelmişti. Kalkmaya yeltendi. Bir sürü acı çöktü omzuna, gerisin geriye yatağa çivilediler Erdoğan’ı.</p>

  <p class="normal">Odaya dolanlar, ışığı da yaktılar saniyesinde. Kocaman ışık yansımaları gözlerini doldurdu. Acılarını derinleştirdi. Kimdi acaba gelenler? Üniformalı adamlar vardı. Hem o göbekli herifle, genç irisi adam... Birkaç da beyaz gömlekli... Herhâlde doktor, hemşireydi bunlar.</p>

  <p class="normal">Belli belirsiz konuşuyorlardı aralarında. Tahlil, dediler. Bu gece kalsın, dediler. İfade verebilir engel bir hâli yok, dediler. Tokalaştılar göbekliyle. Çıktılar.</p>

  <p class="normal">“Erdoğan Bey! Duyabiliyor musunuz beni?”</p>

  <p class="normal">Cevap vermedi. Göz ucuyla baktı göbekliye. Sırıttı göbekli. Elini şefkatle başının üstüne koydu. Saçlarını okşadı bir süre.</p>

  <p class="normal">“Nasılsın evlat?”</p>

  <p class="normal">Cevap vermedi. Niye cevap versin tanımadığı adama! Hem bu evlat da nereden çıktı, nereden evladın oldum senin? Evladın olsam saçımı okşamakla kalmaz, yanaklarımı da öperdin. Ben öptüm mesela. O yüzden evladım diyebiliyorum ona. Nasıl da güvensizdi. Nasıl da boşluktaydı. Dört bir taraftan esiyor ve hiçbir yere sığınamıyordu. Madem evladındım da, ne bok yemeye dayak yememe izin verdin?! İyi de daha fazlasından kurtarmıştı onu en azından.</p>

  <p class="normal">“İyisin iyi. Tamamsın. Hadi geçmiş olsun. Polis arkadaşa anlattık durumu, şikâyetçi değil senden. Sen de şikâyetçi değilsen, bu olayı kapatalım istersen.”</p>

  <p class="normal">Cevap vermedi yine. Gözlerini kapatıp açmakla yetindi.</p>

  <p class="normal">“Kabul. Olur, şikâyetçi olmayayım.”</p>

  <p class="normal">Olsa ne olacaktı. Adam öldürüyorlardı güpegündüz. Şikâyetçi olacakmış. Pöh!</p>

  <p class="normal">Uykuya dalacaktı, uykusu vardı. Gitsinler istiyordu. Anladı adam ruh hâlini büyük ihtimalle ki, tamam diye üstelemedi. Sadece bir yere imza atmasını istedi Erdoğan’ın. Erdoğan elini doğrultabildiği kadarıyla doğrultup karaladı kağıdı. Güvendi nedense bu göbekliye. Babacan bir şefkati andırıyordu, evlat demesi. Adamlar çıktılar. Erdoğan yine daldı uykuya. Uyku denilmez böylesine, kuyuya düşmek daha uygun.</p>

  <p class="normal">Karmakarışık rüyalar uyutmadı. Ne yoktu ki kâbuslarında. İstemediği her şey. Korkutucu bir sürü anı. Bir kocaman endişe. Ama hatırlamıyordu hiç birini. Daha bir kendinde olarak uyandı. Acıları geldi yine buldu. Sanki uyusa hepsi dağılacaktı.</p>

  <p class="normal">Çenesi, kaval kemiği, kafasının arkası, burnu ağrıyordu. Kalkabildi ancak bu kez. Yatakta doğruldu. Başı döndü hafiften. Çıplaktı. Bir ayağını sürüyerek ışığı buldu. Yaktı. Hastane odasında yalnızdı. Yerler bütünden betondu ve soğuktu haziran olmasına rağmen. Sigara istedi canı. Elbiseleri neredeydi acaba? Bir dolabın varlığını o an hissetti. İçindedir mutlaka diye düşündü. Açtı, evet içindeydiler. Sigarasını buldu. Yaktı, bir nefes çekti ve anladı ki, içtiği en tatlı sigaradır bu. Ciğerlerine inen neydi? Duman olmadığı kesin ama. Gitmeli buradan diye düşündü. Evet, kesinlikle gitmeliydi evine. Güvenmiyordu buraya. İyi de, eve gidince ne yapacaktı?</p>

  <p class="normal">Giyindi. Giydikleri bayağı hırpalanmıştı. Kan lekeliydiler. Parası, cüzdanı yerindeydi. Sadece cep telefonu yoktu ortalıklarda. Bir ayağını sürüye süreye odada arandı bir süre. Dolaba bakındı. Ceplerini bir kez daha yokladı. Yoktu telefon. Saat kaçtı acaba? Saat! O, yerdeydi. Onu buldu. Dolabın dibine düşmüştü. Aldı baktı. Çatlamıştı camı, gece bire yakın bir zamanı işaret ediyordu. Ağzına sıçtılar milyarlık saatin!.. Gitmek istiyordu. Hani cep telefonunu da bulsa, bir dakika daha durmayacaktı.</p>

  <p class="normal">O an kapı bir kez daha açıldı. Göbekli adam girdi içeriye. Bu sefer yanında genç irisi arkadaş yoktu. Tebessümle yaklaştı Erdoğan’a, yine babacan bir hâli vardı. Hatta Erdoğan tanıyordu bu adamı. Biraz gayretle çıkarabilirdi ama üstünde durmak, kafasını bununla yormak istemedi. Gülümsemeyi takiben cep telefonunu uzattı Erdoğan’a. Uzandı aldı telefonu. Yine gülümseyerek çıktı odadan. Erdoğan da sigarası bitene kadar oturdu odada. Üç beş dakika sonra o da çıktı odadan. Yürüdü. Kimse müdahale etmedi. Halbuki, birkaç polis vardı ortalıkta. Sadece izlediler. Hastane önüne indiğinde polisler hâlâ ortalıkta geziniyordu. Kafa atıp burnunu kırdığı polis de oradaydı. Selam verdi göz ucuyla Erdoğan’a. Erdoğan oralı bile olmadı. Bir siktir çekip içinden yürüdü. Bu arada bir sigara daha yaktı.</p>

  <p class="normal">Numune Hastanesi’nin kurulu olduğu tepenin üstünden, hastane acilinin girişinin hemen önünden yani, Ankara’yı izlemeye koyuldu. Parlak ışıkları vardı artık Ankara’nın. Aşağıda lunapark açılmış; sarı, kırmızı, mavi, yeşil bir sürü rengi Ankara semalarına yayıyordu. Demek hâlâ çalışıyorlar bu saatte. Ama cuma akşamı tabii şaşmamalı. Biraz ötede lise çağlarında tüm gizlerini bildiği Denizciler Caddesi ve Ulus’a karışan labirent sokaklar, dolmuşlar... Bu kadar geç vakte rağmen sanki gündüz saatlerinde gibi. Ötesi Ulus. Belki yıllardır uğramadığı, hiç işi düşmediği Ulus. Özledi bir an gençliğinde iyi bildiği sokakları. O sokakları gezme ihtiyacı duydu. Elinden gelse, dermanı olsa bu saatlerde yürüyerek gidecekti oralara.</p>

  <p class="normal">Gençlik çağları ve Bahattin bir araya geldiğinde, sonsuz gibi büyüyen bir acı kapladı içini. Artık Bahattin yoktu. Olmayacaktı. Dayanılır bir şey değildi bu. Babası öldüğünde bile bu kadar acı duymamıştı ve... Tövbe tövbe. O da başka âlemdi, yani babası. Hem o göbekli... Tanıyordu ama nereden.</p>

  <p class="normal">Babası ölmüştü, Bahattin de. Annesi de hastaydı.</p>

  <p class="normal">Yine içinden çıkılmaz bir düşünce girdabına düştü. Annesi bırakıp gitmişti. Yaz günüydü. Aydın’daydı. Geldiğinde yoktu annesi. Bir daha olmadı. Ağlayacaktı ki, tokadı yemişti babasından, “Ağlama lan! Ağlama, sıçarım ağzına!” Yine tuttu kendini. Boğazına dizdi hıçkırıklarını ve çıkmalarına izin vermedi. Tokat yer miydi birilerinden acaba? Bu kadar açta ve açıkta nasıl ağlayabilirdi?</p>

  <p class="normal">Yalnız kaldı iki sene kadar. Babası gider gelmezdi, üç gün, beş gün, bir hafta. Sonra genelde sarhoş dönerdi eve. Sırıtırdı. Hediyeler getirirdi Erdoğan’a. Türlü oyuncak. Çikolata filan. Yoktu memlekette o zamanlar böyle süslü çikolatalar. Bakıcı elinde büyüyordu Erdoğan.</p>

  <p class="normal">Annesi bir ara görünüyor, bir ara kayboluyordu. Kaçak görüşüyorlardı. Hatırlayabiliyordu bunu. Bazen parka geliyordu annesi. Bazen pastaneye. Bakıcı kadınla ayarlıyorlardı herhâlde. Bakıcı kadın ne zaman, “Bir yerlere gidelim mi?” dese, annesi de orada bitiyordu. Okula başlayacaktı artık. O yaz neşeli geçiyordu. Babası biliyordu aslında annesi ile görüştüğünü. Görüştükleri günün akşamı, “Eee” diyordu. “Ne yaptınız bugün annenle?” Dökülüyordu o zaman Erdoğan. Şunu yaptık, bunu yaptık. Bana bak ne aldı. Tebessüm ediyordu babası, azarlamıyordu. Hayatı boyunca yediği tek tokat da zaten annesinin gittiğini öğrendiğinde üzüldüğü zamandı. Sert bir adamdı. Ama sertliğini Erdoğan’a karşı kullanmazdı. Genelde sesini çıkarmazdı Erdoğan’ın yaptıklarına. Belki biraz mahcuptu annesinden ötürü, sandığı kadarıyla. Ya da umurunda değildi Erdoğan’ın ne bok yediği!..</p>

  <p class="normal">Genelde yalnızdı Erdoğan. Bakıcı kadın ne de olsa elin kadını. Ne kadar vakit geçirebilir ki bununla? Ne kadar içselleştirebilir? Mesaisi dolunca hop kendi evine, kendi çocuklarına dönerdi. Yalnız, sıkıcı ve alabildiğine sıcak bir yaz geldi geçiyordu artık. Ağustos sonlarıydı. Geceleri soğumaya başlamıştı bile Ankara. Okula başlayacaktı. Seviniyordu. Kurtulacaktı bu yalnızlıktan. Âleme karışacaktı. Okuma yazma öğrenecekti. Ama bu son cümle diğer insanlara aittir. Kendisinin böyle bir düşü yoktu. O, daha çok haytalık yapacak ve top oynayacak adam bulacak olmanın coşkusu ile yoğundu.</p>

  <p class="normal">Eylüle doğru giderken ağustos, hatırladığı kadarıyla o Zafer Bayramı günü geç vakit Hakkı babası elini tuttuğu bir çocukla çıkageldi. Sıska, kara bir oğlandı bu. Saçları üç numaradan da kısa kesilmiş. Eli yüzü biraz pasaklı, belli ki burnu da sümüklüydü sanki ama temizlenmişti şimdilik. Pantolonu oldukça eski, tişörtü ucuz ve pırım pırım. Şaşkın gözlerle babasını süzdü.</p>

  <p class="normal">“Şaşırma lan!” dedi. “Kardeşin bu senin bundan sonra. Adı da Bahattin. Bahattin bu da senin kardeşin Erdoğan. İyi geçinin lan sıpalar!” deyip gitti yattı. Baş başa kalmışlardı. Erdoğan yer yurt gösterdi Bahattin’e. Soyundu, dökündü, yattı Bahattin o gece.</p>

  <p class="normal">Sabaha, bakıcı kadına da sürpriz oldu, onun varlığı. Hatta biraz yüzü asıldı. Yüzü asılınca Hakkı Baba işten çıkardı onu. Başka kadın buldu. Daha genç daha güzel, hem bekâr. Kaç defa yakaladı babasını, bu yeni bakıcıya sarkarken.</p>

  <p class="normal">Bir süre sonra eylül sıcakları daha etkinken, Baha ile başladılar okula, aynı sınıftaydılar. Yan yana oturuyorlardı. Akıllıydı seninki. Çabuk kaptı okumayı yazmayı, Erdoğan söktüğünde mayısı bulmuştu. Kopyalar verdi bütün ilkokul, ortaokul ve lise boyunca. Bir yandan da Erdoğan’a ders çalıştırırdı. Anlamayınca dalga geçerdi. Erdoğan çabuk kavrar ama kavramak istemezdi. Bahattin geç kavrar ama tuttuğunu bırakmazdı.</p>

  <p class="normal">Güçlüydü Erdoğan, dayak yedirmezdi gardaşına. Bulaşan olursa Erdoğan vardı nasıl olsa. Bazen bu dürterdi diğer oğlanları, Erdoya güvenip. Şımarırdı. Çoklukla Erdonun hatırına top oynardı pek de istemeye istemeye. Beceremediğinden top oynamayı, doğal ve istekli bir kaleciydi. Zıp zıp bir oğlandı zaten. Erdoğan geride kalırdı. Gol yemezlerdi. Golü zor yediklerinden hâliyle maçı kazanırlardı. Masada milleti makasa alır, okeyde kazanır, kâğıtta dümdüz ederlerdi mahallenin bebelerini.</p>

  <p class="normal">Aynı yaştaydılar, aynı boydaydılar. Birbirlerini döve döve büyüdüler. Erdoğan’ın yalnızlığı, doldu Bahattin’le; gitti bitti yalnızlık. Bahattin’in çaresizliği, geçti Erdoğan’la; uçtu tükendi çaresizlik. Daha güçlüydü artık hayata karşı. Ketumdur Bahattin, akıllıdır. Kurnaz derecesinde hatta... Çok konuşmazdı. Çocukça yaramazlıkları pek bilmezdi. Genelde Erdoğan’a uyar, daha sonra Erdoğan’ı da kurtarırdı.</p>

  <p class="normal">Garipti Bahattin. Bazen dalıp giderdi. Suskunlaşırdı. Ağlamaklı olurdu. Bir derdi vardı ama paylaşmazdı. Ne dediyse Erdoğan, soruyu ne şekilde sorarsa sorsun geçiştirmeyi becerirdi. Sadece Mardinliydi. Fakirdi. Kaçıp gelmişti Ankara’ya. Hakkı baba bulmuş onu sokakta ve adam etmişti. Hepsi bu kadardı.</p>

  <p class="normal">Sonu gelen sigaranın hâlen koruyabildiği alevini, yenisini yakmak için kullandı. Hâlâ Numune Hastanesi’nin kurulu olduğu tepeden Ankara’ya bakıyordu. Bir an dağılan ve başka şeylere giden aklı hemen toparlanıyor, her gördüğü şekil Bahattin’e çıkıyordu. Gardan gelen tren düdüğü, lunaparkın renkli ışıkları, Resim Heykel Müzesi’nin göğe doğru yükselen süslü ışıklandırması, gelip geçen arabaların çıkardıkları sesler, ara sıra giren çıkan ambulanslara ait sirenler başka başka anıları dürtmekte ise de, her anı Bahattin’e bağlanıyordu. Yaşadığı ömür parçası Bahattin’le geçtiğine göre, buna da şaşmamak gerekiyordu. Yaşadığı, yaşamak zorunda kaldığı veya yaşamak istediği her şeyin içindeydi o. Yarısını almışlardı elinden ömrünün, vücudunun, anılarının, sevgi, saygı ve güvenin... Artık ne varsa, yarısı yoktu.</p>

  <p class="normal">Neyle dolacaktı? Dolmak zorunda mıydı? Eksik kalsa ne olurdu?</p>

  <p class="normal">Mardinliymiş de, yok fakirmiş... Neymiş? Kaçmış gelmiş. Külahıma anlat onları Baha. Sen benim baba bir kardeşimdin. Kesin. Babam birinden peydahladı seni! Büyük ihtimalle anan ölünce de aldı geldi seni. Ama üstün başın niye öyleydi gardaş? Gerçekten fakir miydin? Babam bakmadı mı size? O kadar parası olan bir adam niye bakmasın oğluna? Bakmayacak olsa niye alsın gelsin ölen ananın yanından.</p>

  <p class="normal">“Erdoğan Bey”, çağrısıyla çıktı hissettiği eksiklik, yarımlık duygusundan. Doktor kılıklı bir adam yaklaştı buna. Hastaneden ayrılmaması gerektiğini, onu izlemek zorunda olduklarını, dinlenmesi gerektiğini ve daha bir sürü ezber lafı sıraladı. Erdoğan oralı bile olmadı. Kafasını döndürüp yine Ankara gecesine daldı. Sigarasından bir nefes çekti. “Bari” dedi adam, “alın şunu” diye ekleyerek eline reçetesini tutuşturup pansuman hakkında bir şeyler daha geveleyip yoluna gitti. Reçeteyi rüzgâra, pansuman bilgisini sigaranın ucuna bıraktı. İkisi de saniyede karıştılar acuna...</p>

  <p class="normal">Sonra öfkelendi Bahattin’e. “Puşt” dedi. Bu “puşt” sesliydi, yakında biri olsa duyabilirdi. Diğerleri aklından geçti. Artık beyninden akan kelimeler izinsiz ve hatta şuursuzca saçılıyordu kendiliğinden semaya... Siktirdin gittin! Ben ne yapacağım şimdi? Ben sana demedim mi gebertecekler seni. Her şeyi sen bilirsin ya, bunu da ben bildim işte. Keşke bilmez olaydım ahh gardaş, bilmez olaydım. Ama yokkk, iyi oldu geberttiler seni! Laf dinleseydin orospu çocuğu!</p>

  <p class="normal">Sonra ayakta duramadı daha fazla, çökme ihtiyacı duydu. Ayağı ağrıdı, çöktürtmedi. Sağına soluna baktı bir oturacak yer bulur muyum diye ve bir bardak çay olsaydı ne iyi olurdu. Oturacak bir yer bulamasa da kıçını dayadı yüksekçe bahçe duvarına, sigaranın sonu geliyordu ve başka da sigarası yoktu. Sigara almalı, dedi içinden ve o sırada bir el dokundu omzuna.</p>

  <p class="normal">“Erdoğan!”</p>

  <p class="normal">Annesiydi sesin sahibi.</p>

  <p class="normal">Gerçekten de Mardinliydi. En azından öyle biliyordu. Mardin’de bir köyde doğmuş olmalıydı. Çünkü hatırladığı ilk yer Mardin’di. Hem öyle demişti güvendiği insanlar ona. Merkeze yakındı; bazen hayal ettiği, çok eski bir zamanda görülmüş bir rüya gibi belli belirsiz hatırladığı bu köy. Toprak damlı, taş duvarlı evleri olan büyükçe bir köy sayılabilirdi. Bir yarım yamalak camisi, bir iki zor ve cılız akan çeşmesi olan bir köy. Sonraları bir ilkokul yapılmış, zor ve cılız akan su evlere bağlanmıştı. Toprak, çoğu kez ya çamur yahut toz kaplı sokaklar, taşların üst üste sıralanmasıyla yapılmış duvarlarla ayrılıyordu evlerden. Ağustos zamanlarında damda yatılırdı. Yıldızları iyice hatırlıyordu.</p>

  <p class="normal">İlkokula başlayacaktı. 1977 yılıydı. Dedesi yakınlarda ölmüştü. Hatırladığı anılardan biri de bu cenaze töreniydi. Tabutun üstü açıktı. Dua ediyordu, mezar başında. Babası ve iki amcası cenaze namazı kılıyordu kalabalığın önünde.</p>

  <p class="normal">Devamında birkaç gün sonra bir sıcak gecenin ilk saatlerinde babası ile babasının büyüğü amcalarından biri, dedesinden kalan üç kuruşluk tarla için tartışıyorlardı. Babası mirastan hakkı olduğunu bunu alacağını söylüyordu amcasına. Amcası da amele olan babasının yılın yarısında İstanbul’da çalıştığını, zaten yeteri kadar parası olduğunu, tarlayı onun olmadığı zamanlarda yıllarca kendisinin işleyip durduğunu, emek harcadığını, hakkın kendisinde olduğunu sıralıyordu. Lise çağlarında olan amcaoğlu da vardı babasının yanında. Amcaoğluna yaşıt abisi de kendi babasının yanında.</p>

  <p class="normal">Sonra sesler giderek yükselmeye başlamıştı. İnsanlar ısrarla aynı anlama gelen cümleler kuruyordu. Diyecek başkaca bir şey yoktu. Doğru birkaç cümleden ibarettir aslında yahut bir kaç kelimeden. Ama anlamayınca insanlar birbirinin dediklerini ya da anlamak istemediklerinde birbirlerini suçlamaya başlıyorlardı. En son bağrışmalar olmuştu aralarında, hatta küfürleşmeler. En büyükleri ile babası bir olup, amcasını ve amcaoğlunu ite kaka evden atmışlardı. Giderken amcası tehditler savuruyordu.</p>

  <p class="normal">Yatma vakti gelmişti. Kız kardeşi Fadike ve küçük abisiyle damda yatacaklardı. Sırt üstü uzanmıştı. Bütün yıldızları görebiliyordu. “Bir gün” diyordu, “saymayı öğrendiğimde hepsini sayacağım.” Okula başlayacaktı nasıl olsa bu sene ve okumayı, hesap yapmayı öğrenecekti.</p>

  <p class="normal">İzlerken ve izlerken yıldızları uyumuştu. Ne kadar uyumuştu; bilmiyordu, gözlerini fal taşı gibi açtığında güneşin olmadığı ama tepelerin ufuk çizgilerinde sarının maviyle oynaşmaya başladığı bir zamanı gördüğünü hatırlıyordu, gözlerinde ufuk çizgisi sarılığı, kulaklarında ise insanın içine korku ve öfke saçan gürültüler bulunuyordu. Düğünlerde duyduğu sesle aynı sesti bu. Keleşlerin çıkardıkları ses!</p>

  <p class="normal">Keleş sesleri insan seslerine karışıyordu. Abisi kendisini de korumaya çalışarak sanki elinin eti mermileri durdurabilirmiş gibi ellerini onun ve kız kardeşinin başları üstünde siper ederek damdan indirmeye çalışıyordu. Damdan zor bela yarı atlayarak inmişti. Abisi koltuk altlarından tutarak kız kardeşini ona atar gibi bırakmıştı aşağıya. Tutabildiği kadar tuttu Fadike’yi. Yarı düşürmüştü kızı. Sonra abisini bekledi. O anda abisi sırtına yediği kurşunla külçe misali düşüyordu damdan göğsünün üstüne. Hemen kız kardeşinin elini tuttu ve koşmaya başladı. Ne kadar da hızlı koşuyordu, rüyada gördüğünün aksine. Ara sıra düşüyordu Fadike, ağlıyordu, ayağından söz ediyordu. Dinlemiyordu onu, ite kaka, çekiştire çekiştire, sürüye sürüye kaçırmaya çalışıyordu.</p>

  <p class="normal">Ne kadar da uzun koşmak zorunda kalmışlardı. Ne sesler uzaklaşıyordu onlardan ne de korku. Sesler birden kesildiğinde, o da koşmayı durdurmuştu. Birkaç metre arkasında kalmış Fadike ayağını tutarak, bağırarak ağlıyordu. Döndü baktı Fadike’ye, soluk soluğa göğsü inip kalkıyordu. Kız kardeşine doğru eğildi. Neresinin ağrıdığını sordu. Ayağı ağrıyordu, çok ağrıyordu. Sonra eve döndürdü bakışlarını... Hayret ki sadece bir yüz metre kadar uzaklaşabilmişlerdi. Hâlbuki ne kadar çok koşmuşlardı.</p>

  <p class="normal">Eve dönme isteği duydu. Evden kaçan iki gölge görmüştü o anda. Bir an durdu, koştukları yönü belirlemeye çalıştı. Kendisine doğru gelmiyorlardı. O zaman tehlike geçmişti. Evine gidebilirdi. Kaçanlar kimdi peki? Ne yapmışlardı o evde?</p>

  <p class="normal">Bu sefer kaçmak ve kurtulmak için uzaklaşmaya çalıştığı yere bir ümit için ulaşmak amacıyla koşarak gidiyordu. Damdan atladığı yere geldi. Abisini gördü ilk. Sırtı kanıyor ve abisi belli belirsiz sesler çıkarıyordu ve sanki biraz da kıpırdanıyordu. Annesi geldi aklına, dolanarak evin kapısına geldi. Tam kapının yanında amcaoğlunu tartaklayan büyük abisi vardı. Gözleri açık, sırt üstü yatıyordu. Çok kanamıştı göğsü. Ses çıkarmıyordu, oysa ağzı açıktı. Keleşi yanındaydı. Sonra bir nefesin varlığını duyumsadı. Arkasına dönerek baktı, bahçe kapısının eve bakan kısmında ite kaka evden uzaklaştırılan amcaoğlu kapının orasına burasına tutunarak kalkmaya çalışıyordu. Korktu yeniden. Fakat elinde keleş yoktu amcaoğlunun. Ancak kapıya tutunarak kalkamıyordu, birden düştü sırtının üstüne. Onun da göğsü kanıyordu. Yere düşmesine rağmen ses çıkarmamış, hiçbir yeri ağrımamıştı. Onun da gözleri açıktı ve kendisine bakıyordu. Ne diyecekti acaba? Bir şey demeyeceğini anlayınca içeriye yöneldi.</p>

  <p class="normal">İçerde, hemen ötede ablası uyuyordu. Gözleri kapalı olduğuna göre, uyuyor olmalıydı. Ama üstüne örttüğü örtü kırmızıydı! Birkaç kere dürttü, uyandıramadı. Sonra yine annesi geldi aklına. Onların yattığı yere yöneldi. Babası ve annesi yer yatağında yatıyorlardı. Onların üstündeki örtü de kırmızıydı! Annesi uyuyordu, gözleri kapalıydı. Babası uyanmıştı. Gözleri açıktı!</p>

  <p class="normal">Ne uyuyanları uyandırabiliyor ne de gözleri açık olanlar onunla konuşuyordu. Ve hayrettir ne kadar çok kırmızı nesne vardı çevrede! Yerler kırmızıydı! İnsanların üstü başı, örtüleri kırmızıydı! Ayağını sürüyerek cesetler arasında dolandı. İlk gördüğü abisinin yanına gitti. Bir tek o hareket edip sesler çıkarıyordu. Hızlanarak yanına vardı. Artık o da hareket etmiyordu ve hatta ses de çıkarmıyordu!</p>

  <p class="normal">Diğer amcasını gördü birdenbire. Kucağında hâlâ ağlayan Fadike vardı. Telaşlıydı, terlemişti, panik bir havası vardı. Korkmuştu. Son hatırladığı, amcasının onu yoldan geçen bir arabaya bindirirken, “Bir daha gelme oğlum buralara. Şu parayı da al git. Sakın bir daha dönme. Öldürürler seni kan davası gütmeyesin diye. Sakın unutma. Git ve daha gelme.” dediğiydi.</p>

  <p class="normal">Arabaya binmişti. Nereye gideceğini bilmiyordu. Şoförü tanıyordu aslında. Hep kasabaya gidip gelen dolmuşu kullanan adamdı bu. Ama bu sefer o dolmuşu kullanmıyordu. Daha büyük bir şeydi bu. Kamyon diyordu adam bu arabaya.</p>

  <p class="normal">İstanbul lafı duymuştu şoförden ama... Babası da gider gelirdi İstanbul’a çalışmak için. Yazın gelmezdi babası eve. Kışın gelirdi. Birkaç ay kalır giderdi. Yaz olmasına ve iş çok olmasına rağmen babası, “Babamın cenazesi için geldim.” diyordu evde. Demek ki İstanbul uzaktaydı, hem de çok uzaktaydı.</p>

  <p class="normal">Emin değildi nerede indirecek kendisini. Hem indirse ne bilecekti ki neresidir orası! Ama İstanbul’da deniz vardı. Babası öyle diyordu, büyük bir suymuş bu; göl gibi ama çok daha büyük. Babasının ağzındaydı İstanbul’a yerleşmek. Keşke anası dinleseydi babasını da, gitselerdi birkaç sene evvel. Anası engel olmuştu babasına. Babası da ertelemişti göçü.</p>

  <p class="normal">Bütün gün ve gece yol aldıktan sonra ve hatta birkaç yerde yemek yedikten ve su içtikten sonra sabaha karşı gün yeni yeni ışırken, geniş bir yol kenarında indirdi çocuğu şoför.</p>

  <p class="normal">“İstanbul, burası?!”</p>

  <p class="normal">“He he burası.” deyip gülerek bastı gaza yamyam suratlı şoför. Arkasından bir süre bakakaldı şoförün. Sabahın erken saatiydi. Kimse yoktu ortalıkta. İki dağ arasında bir yerdeydi. Bir dağda, henüz gecekondu kavramını bilmediğinden, büyükçe bir köy zannettiği evlerden oluşan bir karışıklık seçiliyor, diğer dağda ağaçlar...</p>

  <p class="normal">Üşüdü biraz ağustos sabahı olmasına rağmen. Parası vardı var olmasına da, çocuktu ne yapabilirdi ki? Ne anlardı paradan! Nasıl ve nereye gidecekti? İstanbul burası mıydı? Denizi bulmalıydı. Eğer denizi bulursa, İstanbul’daydı! Yokuş aşağı yürümeye başladı. Yokuşun bittiği yerde su olmalıydı. Deniz de oradaydı demek. Yürüdükçe gün daha da ışımaya başladı. Güneşi görünce yönünü belledi. Demek doğu şurası, burası da batı o zaman... hııı. Yürümeye devam etti. İnsanlar da dökülmeye başladılar bir yandan. Sorsa mıydı acaba burası neresidir? Yok, soramazdı, güvenemezdi bu insanlara. Bu insanlar kimdi? Hiç birini tanımıyordu. Kucağında oynadığı amcası, birlikte oynadıkları amcaoğlu bunları yaptıysa, tanımadığı insanlar neler yapardı!</p>

  <p class="normal">İnsanlar mavi arabalara binip binip gidiyorlardı. Sokaklar dolmaktaydı. Dolup dolup, boşalmaktaydı. İnsanların sıraya girip bindikleri mavi arabalara baktı. Bunlar ara sıra köye uğrayan insanları getirip götüren arabalardandı. Bu insanları bir yerlere götürüyorlardı. Binebilirdi. Ama... Ne insanlara ne arabalara güvenebiliyordu. Hem nereye gidecekti, ne için gidecekti, gittiği yerde ne yapacaktı?</p>

  <p class="normal">Caddenin kenarında öylesine bakınıyordu sağına soluna. Bir yandan da yürüyordu. Sokaklar, caddeler geçti. Yollar nereye götürürse oraya gitti. Saatlerce yürüdü. Susamıştı, acıkmıştı. Gecekondular bitti, apartmanlar başladı. Yollar daha temiz, daha genişti. Çok daha fazla araba vardı sokaklarda. Ağaçlar vardı. İnsanlar ne de güzel giyinmişti. Kadınların başı açıktı. Erkekler ceketli, gömlekli... Sıcaktı. Mardin kadar değilse de, yine de yanıyordu ortalık.</p>

  <p class="normal">Vardığı yerin Kızılay olduğunu çok daha sonra öğrenecekti! Büyük binalar vardı. Çok büyük binalar. Ortalık yer, kocaman ağaçlarla kaplı bir yerdi. İçinde insanlar geziniyor, oturup sigara içiyorlardı. Gölgeydi burası. Oturup dinlendi. Açlık ve susuzluk yakıyordu onu ama su ve yemek bulamıyordu. İnsanların bir şeyler yediğini ve içtiğini görüyor, ancak cesaret edemiyordu bir şeyler istemeye.</p>

  <p class="normal">Neden sonra, köyün öğretmenine benzeyen bir amca gördü. Ceketli ve kravatlı temiz yüzlü bir amca. Yanaştı bu amcaya. Görünce çocuğu bu amca, yüzünde bir gülümseme belirdi. Akşam oluyordu artık. Korkmaya başlamıştı. Bir çare üretmeliydi. Yavaşça yaklaştı amcaya.</p>

  <p class="normal">“Amca?” diye ürkekçe bir giriş yaptı.</p>

  <p class="normal">“Söyle koçum.”</p>

  <p class="normal">“Amca, burası İstanbul?”</p>

  <p class="normal">“Yok yavrum, burası Ankara!”</p>

  <p class="normal">“Ankara mı?”</p>

  <p class="normal">“Evet koçum, Ankara.”</p>

  <p class="normal">Çok korkmuştu. İstanbul değil demek. Demek Ankara’daydı. Duyardı Ankara lafını da İstanbul kadar anlatılmamıştı Ankara ona. Başkent Ankara burası demek... Başkent ne demekti acaba? Arkasını döndü amcaya, birkaç adım atarak yürümeye çalıştı. Yaşadığı korkunç anıların, yolculuğun, ağustos sıcağı altında açlık ve susuzluğun bir çırpıda vücudunda yaptığı tahribatın farkında değildi elbet. Ayaklarının titrediğini hissetti. Yürüyemedi. Başı önde parkın taşlı yoluna bakıyordu. Gözleri karardı. Yol bir yakınlaştı, bir uzaklaştı. Bayılıyordu. Yere düşmek üzereyken, o soruları sorduğu amca arkasından yakaladı onu.</p>

  <p class="normal">Bir süre sonra uyandığında, o amca başındaydı. Has-tanedeydi. Koluna bir şeyler bağlanmıştı. Doktor, o amcayla konuşuyordu. Konuştuklarını anlamıyordu ama. Doktor gittikten sonra amca geldi yanına, gülerek yaklaştı. Biraz sonra gideceklerini, yemek yiyeceklerini söyledi. Akşam olmuştu artık. Hastaneden çıktılar bir süre sonra. Amcanın elini tutmuştu. Bilmiyordu daha oraların Denizciler Caddesi olduğunu, bir lokantaya girdiler. Kebap söyledi amca, ayran da söyledi. Tatlı da yer miydi? Yerdi. Bolca su içti. Kendine geldi.</p>

  <p class="normal">“Gidecek yerin var mı senin lan? Nerelisin? Adın ne senin? Bak benim adım Hakkı! Senin yaşında bir oğlum var benim. Aydınlıyım. Anlıyor musun?”</p>

  <p class="normal">Anlamıyordu doğal olarak. Aydın da neydi ki? Adını söyleyebildi ama. Sadece adını söyleyebilmişti, o kadar. Başkaca bir şey diyemedi Hakkı amcasına.</p>

  <p class="normal">“Gidecek yerin var mı peki senin? Annen baban nerede?”</p>

  <p class="normal">“Öldüler!” diye fısıldadı ağzının ucuyla.</p>

  <p class="normal">“Peki. Nenen filan yok mu? Deden, amcan?”</p>

  <p class="normal">Amca sözü çok keskindi; yüreğini doğradı dilim dilim ve o ana kadar sıktığı tüm duyguları boşalıverdi. Ağlıyordu. İçin için ağlıyordu. Mahcup bir ağlamaydı bu. Öyle bağıra bağıra değil; şımarmadan, acıdan kaynaklanan salya sümük yoğun bir ağlama.</p>

  <p class="normal">“Tamam koçum. Anlatma. Sonra anlatırsın. Gel bakayım şöyle.” deyip, çekti bağrına bastırdı onu.</p>

  <p class="normal">“Anlaşıldı, gidecek yerin yok senin. Bulacağız çaresini, sen korkma. Ama önce beni çok iyi dinle. Dediklerimi asla unutma. Sözümden çıkmazsan, dediklerimi yaparsan... Çok iyi geçiniriz. Dinliyor musun?”</p>

  <p class="normal">Sümüklerini çekerek dinliyordu Hakkı amcasını. Hakkı amcası avukattı. Ona bakacaktı. Ama sözünden çıkmayacaktı. “Söz ver lan!”</p>

  <p class="normal">“Söz Hakkı amca.”</p>

  <p class="normal">“Tamam Bahattin! Anladın mı, Bahattin? Bana anlattıklarını kimseye anlatmayacaksın.”</p>

  <p class="normal">Anlatmadı da kimseye.</p>

  <p class="normal">Bir amca can almıştı; diğer amca ise veriyordu, eksilen canlarını...</p>

  <p class="normal">Vakit geçirmek ne de zordu. Kitaplar uzuyordu zamanda. Kitap okuyunca zaman hızlı geçerdi de, şimdi niye geçmiyordu. Zorlanıyordu Halil, Bahattin’in dediklerini yapmaya; sadece 24 saatti geçireceği ama olmuyordu işte, geçmiyordu. Hem bu kitapların çoğunu okumuştu zaten. Okumadığı vardı da, şimdi kim uğraşacaktı onlarla. Hepsini gözden geçirdi. Orasını burasını kurcaladı. Yazarların öz geçmişlerini okudu ama... Sonra hepsini birer birer attı elinden oraya buraya. Sigarası da bitmişti. Ne ihmalkârlık ya! Böyle bir zamanda sigara almamıştı yedek olarak. Dayanamadı sigarasızlığa. Dışarı çıktı bir ara; sigara aldı ama bu sefer iki paket. Bahattin dışarı çıkma demişti ama bir şey de olmamıştı. Ne bakkal ne de eve girerken gördüğü kadın oralı olmamıştı Halil’e. “İyice abartmış ha!” diye geçirdi aklından Bahattin’in dediklerini. Sadece binanın önünde bir gri araba vardı. İçinde iki bıyıklı herif sigara içip tartışıyorlardı. O sırada aklına kaçış planı geldi. Doğrusu hiç teyit etmemişti Bahattin’in dediklerini. Gerçekten doğru mu söylüyordu acaba?</p>

  <p class="normal">O korkuyla eve girdi. Bahattin’in dediği her deliği kontrol etti. Evet, hepsi dediği gibiydi. Yerli yerinde duruyordu. Rahatladı. Akşamı beklemeye koyuldu. Kopacaktı kendisini geren sıkıntı. Bir şekilde sonuçlanacaktı. Ama ölürse. Ölsün! Artık buna katlanabilirdi. Bir sürü kadın, koynuna girmişti nasıl olsa! Görmediği, yaşamadığı, bilmediği rezalet, zevk, tat, iyilik, pislik kalmamıştı!</p>

  <p class="normal">O gece kopan kıyamet ve sabahı yaşananlar, güneşin o gün Halil için doğmasına yol açmıştı. Hemen toparlanmış, gerekli hazırlıkları tamamlayarak Karadeniz’e inmiş, Trabzon ve Artvin’den sonra Gürcü kaçakçıların sayesinde Rusya’ya kapağı atmıştı. Hatırı sayılır bir paraya mal olan bu yolculuktan sonra yine parasıyla Rus mafyasından korunma talep etmiş, bu ilişkinin bir sonucu olarak ve bir ortaklık payı da yatırarak mafyaya dâhil olmuştu. Yıllarca Ukrayna ve Rusya arasında gezindi durdu. Parasına da para kattı bu arada.</p>

  <p class="normal">Ancak ilk sermayesinden yediği parayı tamamlayınca, bu paraya hiç dokunmadı. Bir köşede sakladı onu. Yıllar sonra, o sırada bir enerji nakil hattı inşasını yapacak şirketin avukatı olarak Kiev’de bulunan Bahattin’le ayaküstü karşılaştıklarında, durumunu özetleyerek parayı Bahattin’e emanet etmeye niyetlenmişti. Yine o karşılaşma sırasında Bahattin’in aynı zamanda örgütün davalarını da üstlendiğini öğrenmişti. Bu hâl bile Bahattin’in güvenilir olma özelliğini kaldırmamıştı. Şimdi yine o güvenilire emanet etmişti kendini ve şimdiye kadar da bir olumsuzluk yaşamamıştı. Eğer ayarlayabilirse işleri, parayı örgüte iade etmeye kararlıydı. Para hazırdı ve bir kabulü yahut bir affı bekliyordu. Az buz değil, 250 bin dolardı bu para! Hem de nakit. Kâğıt!</p>

  <p class="normal">Dünyalığı ayrıydı. Kabul ederlerse, küçük mazbut bir hayat kuracaktı kendisine. Belki bir büfe açar işletirdi. Elini ayağını çekerdi bu işlerden. Hatta evlenir çoluk çocuk sahibi bile olurdu. Çoluk çocuk düşüncesi ister istemez aklına Hazan’ı getiriyordu. Hazan aklına gelince de içini bir hüzün, bir kaybolmuşluk, bir hiçlik basıyor, büyük bir pişmanlık duygusu küfür ettiriyordu.</p>

  <p class="normal">Hayrettir! Hazan gelince aklına zaman daha hızlı ilerliyordu ve farkına varmıyordu insan nasıl geçtiğini. Hazırlıksız yakalanıyordu. Gece yarısına doğru aklına gelince, o zaman kasıldı ve kapı sesine yoğunlaştı. Saniyeler nasıl da yavaştı. Kalbinin sesi tüm sesleri bastırabiliyordu. Dışarı çıkacakmış gibi zıp zıp zıplıyor, Halil’i kalkıp dolanmaya zorluyordu. Evin içinde sersem adımlarla geziniyordu. Gezinirken evi dağıttığını ve toplamadığını fark etti. Ancak toplayacak zamanı kalmamıştı. Siktir etti içinden.</p>

  <p class="normal">Tam da dediği gibi adamın, saat tam 24.00’te kapı önce üç kez vuruldu. Bekledi. İki kez daha vurulması gerekiyordu. Ama vurulmuyordu. Tabancasını eline aldı, ağzına mermi sürdü. Aynı anda dışarıda da aynı metalik sesler yükseldi. Çatışmaya girecekti. Bu belliydi. Ama neden girsin? Şimdi kaçma zamanıydı artık. Vakit geçirmeden çeyiz sandığının olduğu odaya seğirtti.</p>

  <p class="normal">Çeyiz sandığını açtı, içindeki kapağı kaldırdı. İçi boşluğa bakıyordu. Aşağıya atladı. Kapağı kapatmayı unuttu. Aklına geldiğinde, yüksek olduğunu, sıçramayla bile yetişemeyeceğini anladı. O karanlıkta kapağın yanından boşluğa sarkan ipi göremedi. Girdiği yer kapkaranlıktı. Çakmağı çaktığında tam karşısında tahta kapıyı gördü. Açtı. Kömürlüğün koridoruna çıkmıştı. Merdiven neredeydi acaba? Yatak odası soldan dışarıyı gördüğüne göre... Sağ tarafa yöneldi. Kömürlüğe inen merdiveni gördü. Merdivenin tam da dibinden adımlayarak yürüdü. Lağım kapağını ayaklarıyla dürte dürte buldu. Yuvarlak, üstünde bir inşaat demiri ile sap yapılmış beton bir kapaktı bu. Kolayca kaldırdı. Cehennemi bir karanlıkla karşılaştı. Çakmak marifetiyle aşağıya göz gezdirdiğinde, boşluğun ancak bir insan boyu kadar olduğunu, dibinde zemine doksan derece açı ile duran bir mazgal olduğunu fark etti. Hemen aşağı inerek mazgalı açtı. Dediği gibi Bahattin’in, bir tünel çıktı karşısına. Tünelin hemen girişinde bir naylona sarılı bir el feneri ve birkaç pil bulunuyordu. Pilleri el fenerine taktı; denedi; çalışıyordu. El fenerinin kıç tarafını ağzına sokarak tünel içinde ilerlemeye başladı. Sürünüyordu. Keşke biraz zayıf olsaydı. Sürünmek ne de zordu. Ne kadar süründüğünü anlaması zordu. Ancak bayağı olmuştu. Tere ve toza toprağa batmıştı. Tünelin sonunda hiç ışık yoktu.</p>

  <p class="normal">Karşısına çıkan beton engel, tünelin sonuna geldiğini anlatıyordu. Bu beton engel niye çıkmıştı ki karşısına? Su seslerini duyuyordu. Nasıl çıkacaktı şimdi? Elleriyle vurmayı denedi betona ve bir iki kez sıkıca vurup itekleyince beton parça paça koparak aşağıya düştü. El feneri ışığını karşıya tuttuğunda, demirden yapılmış basamakları gördü. Tünelden karşıya doğru yarı beline kadar sarkarak demir basamağın bir tanesini yakaladı. 2 veya 3 metre kadar yukarıda logar kapağının küçük hava deliklerinden geceye ait ışığın can çekişmeleri sızıyordu.</p>

  <p class="normal">En zoru da bu kapağı kaldırmak oldu. Birkaç düşme tehlikesi atlattı. Sonunda yerinden oynatabildi, hafifçe elleriyle itti. Sadece birkaç santim açmıştı. Tam olarak açınca ya sıksalardı kendisine. Eli tabancasına gitti. Ama düşmüştü tabancası, Allah bilir nerelerde! Herhâlde tünelin içinde kalmıştı. Dönüp alsa mıydı acaba? Korktu, dönemedi. Tünele ait sıkışmışlık duygusu, kapağı açınca sıkacaklar korkusuna egemendi. Riske girdi. Kapağı tam olarak ittiğinde hiç kimse yoktu ortalıkta. Yine de korka korka önce kafasını ve sonra gövdesini çıkardı delikten. Bahattin’in salıklarına rağmen kapatmadığı tüm kapakların yerini tutsun diye, en son açtığı logar kapağını kapattı. Kapatmak da açmak kadar zahmetliydi.</p>

  <p class="normal">Kapak küçük bir parkın hemen de yol kenarındaki köşesine yakındı. Önünde çalıya benzer bir ağaç geldiği yöne doğru kendisini gizliyordu. İlerde kendi kendini hapsettiği apartmana doğru baktı. Bakarken görünecek endişesiyle küçülebildiği kadar küçüldü. Apartmandan üç tane karartı çıktı. Koşar adımlarla bir arabaya bindiler. Araba hızla yolun üst tarafındaki meydana doğru hareket etti ve gözden kayboldu. Tüm bu saniyeler boyunca Halil gizlenmeye devam etti. Sonunda doğruldu. Aklından ne yapacağını geçirmeye çalışıyordu, hem de gelenlerin kim olduğu? Parolayı bilmediklerine göre örgütten değillerdi. Devletin adamları mıydı acaba? Bahattin kendini satmış olabilir miydi? Yok be! İhmalkârlık etmişti. Şimdi oğlana bok atmanın ne yararı vardı ki? Kesin o arabadaki iki bıyıklı adam, kesin onlardı. Gelenler de polistiler herhâlde.</p>

  <p class="normal">Üstünü başını düzeltmeye çalışıyordu bir yandan da. Kesin olan şuydu; sabah ilk iş Bahattin’e uğrayacak, bu işin bir soruşturmasını yapacaktı. O sırada iki adam kollarından yakaladılar Halil’i. Sırtında bir tabancanın namlusunu duyumsadı. Sesini çıkarmamasını istediler. Motoru çalışan ama farları yanmayan bir arabanın var olduğunu, birkaç metre ötesinden kopup önlerinde durmasıyla anladı.</p>

  <p class="normal">Arabaya bindiler. Daha doğrusu Halil’i arabaya tıktılar. Kafasına siyah bir çuvalvari ancak bir kesekağıdı büyüklüğünde bir nesne geçirdiler. Hızla yol alıyorlardı. Önce sayarak sağa ve sola dönüşleri sonra da anlamaya çalışarak gittikleri yönü bulmaya çalıştı. Ara sıra yanlarından geçen arabaların parlak far ışıkları siyah poşetten yansıyabiliyordu. Onun dışında hiçbir görüntü yoktu. Ses de yoktu. Konuşmuyordu yanındaki adamlar. O saatte Ankara’nın olmayan trafiğinde bir on beş dakika kadar gittiler. Arabadan indirdiler. Birkaç tane açılıp kapanan kapı sesinin ardından bir odanın daha açıldığını duydu. Bu son açılan kapı sesinden sonra Halil’i olanca hızlarıyla içeriye savurdular. Kapı üstüne kapandı. Kilitlendi. Elleri arkadan bağlanmıştı. Kafasına bir poşet geçirilmişti. Terlemişti. Korkuyordu.</p>

  <p class="normal">Doğruldu, şimdi ayakta duruyordu. Kafasındaki poşetten kurtulmaya çalışıyordu. Ama çıkmıyordu. Bunalmıştı. Bir boğulma hissi duymaya başladı. Gittikçe daha da panikliyordu. Bugün ne de çok boğulma yaşamıştı. Önce o evdeki boğulmuşluk, sonra tüneldeki boğulmuşluk ve en son bu poşet... Gittikçe daha da daralıyordu boğazındaki çember.</p>

  <p class="normal">Neden sonra ağzıyla poşeti yakalayabileceğini keşfetti. Birkaç hamleden sonra poşeti yakalamış dişlerinin arasına geçirmişti ki, kapının açılma sesiyle irkildi. Yine dört güçlü el koltuklarının altından kavrayıp yarı yürüyerek yarı sürüyerek çekiştire çekiştire Halil’i götürüyorlardı. İnfaza mı gidiyordu, hücresine mi? Aslında fark etmezdi. Ölmeyi tabii ki istemezdi ama şöyle ne taraftan geldiğini bilmediği bir ölüm de fena sayılmazdı. Çok yorgundu artık. Ölüm de olsa niteliği, yatmak istiyordu hem de uzun uzun!..</p>

  <p class="normal">Bayağı yol gittiler. Bir iki köşe döndüler. Küçük birkaç merdiven indiler. Tahminine göre geldikleri yerden iki kat aşağıya inmişlerdi. Yine bir kapı sesi duydu. Bu kez içeri atmadılar öyle gelişigüzel. Bir sandalyeye oturttular. İçerde gezinen ayak sesleri duyuyordu. Sırtı bir kayaya dayalı değildi. Sonra yine kapandı kapı ama bu kez ayak sesleri kesilmedi.</p>

  <p class="normal">“Kesin devletin adamı.” dedi içinden. Yüzlerini göstermediklerine göre... Yüzlerini göstermedikleri iyiydi üstelik. Demek öldürmeyi düşünmüyorlardı. Yoksa yüzlerini de gösterirlerdi. Sonra biri onunla konuşmaya başladı. Konuşması biraz garipti adamın. R harflerini sanki biraz daha vurgulayarak söylüyordu. Kıbrıslı mıydı acaba? Ondan başka biri daha vardı odada ama o hiç konuşmadı.</p>

  <p class="normal">“Halil Bahtiyar, doğru mu?”</p>

  <p class="normal">“Doğru ama siz kimsiniz?”</p>

  <p class="normal">“Kimsek kimiz. Boş ver şimdi kim olduğumuzu. Sen ne bok arıyorsun buralarda onu söyle?”</p>

  <p class="normal">“Bir bok aradığım yok. Örgütten gizlenmeye çalışıyorum!”</p>

  <p class="normal">Bu riske girmeye değerdi. Eğer devletin adamıysa bunlar, örgüt lafını duyunca kendisine kıymet verirlerdi.</p>

  <p class="normal">“Niçin gizleniyorsun ki?”</p>

  <p class="normal">“Ters düştük geçmişte, o yüzden. Yıllardır kaçmaya çalışıyorum ellerinden.”</p>

  <p class="normal">“Yalan söyleme lan it, lan şerefsiz; sen değil misin örgütün parasıyla Ukraynalarda orospu siken puşt! Haa söyle bakalım. Sen hain bir ibnesin, söylesene. Sen ne biçim bir kavatsın?! Önce devlete ihanet edip, örgüte giriyorsun, sonra örgüte ihanet edip Ukrayna’ya, Rusya’ya gidiyorsun, mafyaya giriyorsun. Onlara da ihanet ediyorsun. Sen nasıl bir adamsın lan!”</p>

  <p class="normal">Son sözlerin arkasından kafasının arkasına güçlü bir tokat gelmişti. Halil sinirlendi. Darbeyi tahmin etmemişti. Gözleri kapalı, elleri bağlıydı. Darbenin nereden geleceğini bilememek iyice panikletiyor ve sinirlendiriyordu.</p>

  <p class="normal">“Sensin lan puşt, orospu çocuğu! Küfür edince korkacağımı mı sanıyorsun? Elinden geleni ardına koyma orospunun oğlu! İstersen öldür!”</p>

  <p class="normal">“Neyini öldüreyim lan senin. Seni örgüte verelim daha iyi. Derini yüzsünler senin.”</p>

  <p class="normal">Haaa tamam, devletin adamlarıydı bunlar, kesin. Şimdi taktik değiştirilebilirdi.</p>

  <p class="normal">“Durun! Durun bir dakika. Eğer devletseniz, anlaşabiliriz!”</p>

  <p class="normal">“Ne anlaşacağız lan seninle? Ne anlatacaksın bize? Hele dökül bakalım, dökül de görelim anlaşabilir miyiz, anlaşamaz mıyız? Önce şu Bahattin denen itle başla! Ne arıyordun yanında?”</p>

  <p class="normal">“Bahattin benim üniversiteden arkadaşım. Yıllardır kaçıyorum örgütten. Örgütün parasını çaldım. Ama şimdi para emin ellerde. Paralarını iade edip, affetsinler diye Bahattin’e söyledim. O da beni gizledi. Geleceklerdi, konuşacaktık. Gelenler parolayı yanlış vurunca kaçtım. Sonra da siz yakaladınız işte.”</p>

  <p class="normal">“Bahattin ne yapacak ki lan? Kimleri tanıyor, kimlerle düşüp kalkıyor onu söyle.”</p>

  <p class="normal">“Bilmiyorum. Belki yirmi yıldır uzağım. Yirmi yıl önceydi. Bunca zamandır hep uzaktan takip ettim. İçlerini dışlarını bilmem.”</p>

  <p class="normal">“Madem bilmiyorsun içlerini dışlarını da, Bahattin’in köpeklik yaptığını nereden biliyorsun?”</p>

  <p class="normal">“Dokuz on sene evvel karşılaştık Kiev’de. Orada konuştuk.”</p>

  <p class="normal">“Parayı da o zaman mı verdin Bahattin’e.”</p>

  <p class="normal">“Şeyyy çok daha sonra. O zaman değil ama, o zaman anlaştık. Sonra kuryeyle ulaştırdım ona. O da sakladı.”</p>

  <p class="normal">“Neyse ona da kalmadı zaten para.”</p>

  <p class="normal">“Paraya ne oldu ki?”</p>

  <p class="normal">“Paraya bir şey olduğu yok, para bizde. Bahattin denen it de mezarda!”</p>

  <p class="normal">“Öldürdünüz mü lan Bahattin’i?”</p>

  <p class="normal">“Öldürdük diyelim ne olacak?”</p>

  <p class="normal">“Ne olacak, ananızı sike...”</p>

  <p class="normal">Daha sözünü tam bitirememişti. Daha da sövecekti. Suratına güçlü bir darbe yedi. Yediği darbenin etkisiyle geriye doğru savruldu. Kafası üstüne düşecekti ki yere, yakaladılar. Tekrar doğrulttular.</p>

  <p class="normal">“Daha sövecek misin, yoksa akıllı uslu dinleyip cevap verecek misin? Seni gebertmemiz an meselesi!”</p>

  <p class="normal">“Bok gebertirsiniz.” diyecekti. “Öldürecek olsanız yüzünüzü gösterip hava atardınız!”</p>

  <p class="normal">Ama demedi tabii. Sinirlendirmeye hiç gerek yoktu. Bahattin öldüğüne göre bunlara sığınabilirdi. Bahattin’e üzülmemişti sanki. Herhâlde kendi can derdinden dolayı umursamıyordu Bahattin’i!</p>

  <p class="normal">“Tamam! Tamam, vazgeçtim. Hem iyi olmuş sizin açınızdan. Bir iti halletmişsiniz!”</p>

  <p class="normal">“Ulan ne kahpe adamsın lan! Eski arkadaşın, dava arkadaşın... Öldüğüne hiç mi üzülmüyorsun!”</p>

  <p class="normal">“Üzülüyorum ama elden ne gelir. Dava çok adamı yuttu. Onu da yuttu. Ne yapayım şimdi, ağıda mı durayım?”</p>

  <p class="normal">“Yazık lan sana. Sana inanana da yazık. Seni dava adamı yapana da, yuh olsun lan.”</p>

  <p class="normal">“Siz benden fazla üzülmüşsünüz valla Bahattin’in öldüğüne.”</p>

  <p class="normal">“Neyse siktir et şimdi Bahattin’i. Sen de gebermek istemiyorsan bildiklerini anlat. Belki beğeniriz, işimize yarar. Yararsa canını bağışlar, savcılığa teslim ederiz seni.”</p>

  <p class="normal">“Beğenmezseniz ne olacak?”</p>

  <p class="normal">“Ne olacak, seni salacağız, bu arada lafı da yayacağız. Bulup gebertecekler seni.”</p>

  <p class="normal">Halil anlatmaya başladı. Bu arada hızlı gidince sözünü kesiyorlar, anlamadıkları yerlerin bir daha üstünden geçiyorlardı. Zaman, yer ve isimlere özelikle dikkat ediyorlardı. Not aldıklarına emindi.</p>

  <p class="normal">Katıldığı tek silahlı eylemi ve yaşananları anlatmaya koyuldu. Bu olayla ilgili bilgileri verdiğinde belki işlerine yarardı. Yararsa eğer bir şansı vardı. Serbest kalacaktı. Gerisi Allah kerimdi. Her şeyi anlatmayacak tabii. Tecavüzü atladı; liderle, kızı nasıl öldürdüğünü, sadece seviştiklerinden ve kendisinin izlediğinden söz etti. Asker bu ara basmıştı onları. Özellikle askere sıktığı kurşundan hiç söz etmedi!</p>

  <p class="normal">“Tamam.” dedi. R’lere basan herif, “Aldık notlarımızı hele bir araştıralım. Neymiş doğrusu bir öğrenelim.”</p>

  <p class="normal">Doğru ya! Burayı atlamıştı Halil. Bunlarda mutlaka kayıt vardır. “Allah” dedi içinden, “Tam sıçtık!”</p>

  <p class="normal">R’lere basan devam etti, “Bir siz de mi var sanıyorsun faili meçhul? Bizim askerlerin, polislerin katillerinin de çoğu meçhul. Anlattığın olayla karşılaştırmak lazım değil mi yaa?” diye de dalga geçer gibi ekledi.</p>

  <p class="normal">Bunun hiç düşünmemişti Halil anlatırken. Eğer cesetler üzerinde otopsi yapıyorlarsa ki, kesin yapıyorlardır, keskin nişancı olduğunu söylemişti. Askerin hangi tüfekle vurulduğunu hemen anlayacaklardı. Kızı becerirken kaputt da kullanmamıştı! Amannn boş ver onu şimdi. Ona mı bakacaklar! Daha ne istiyorlar işte, iki örgüt üyesini halletmişim! Keşke diyeydim onları ben öldürdüm diye.</p>

  <p class="normal">Bir üç beş saat sonra parmak izlerini aldıklarında yoğunlaşan şüpheleri, ertesi gün meni örneği istemeleriyle hat safhaya ulaştı. Erkekliğinin olmadığını söyledi. O zaman tercihini yapması istendi ya verecekti ya da uyutup kesip alacaklardı meni örneğini. Çaresiz verdi. Beklemeye koyuldu. Askeri öldürdüğü için müebbet yiyecekti. Bu kesindi. Ama diğerleri için çok da üstüne düşmezlerdi. Hem müebbet yiyecekse gerisinin ne önemi vardı ki. Asıl derdi paraydı. Paraya ulaşabilseydi hapis hayatı da kolay geçerdi. Para yedirip kaçma ihtimali vardı. Kaçamasa da o para ona bakardı.</p>

  <p class="normal">Bu arada kafasındaki poşeti çıkarıp sıkı bir bezle gözlerini örtmüşlerdi. Elleri hâlâ arkadan bağlıydı. Bazen rahat nefes alsın diye ellerini çözüyorlar ama bu sefer de masaya filan, herhâlde, bağlıyorlardı. Elleriyle yoklaya yoklaya içiyor, yiyor ve tuvalete gidiyordu. Aklında ne olacak ihtimalleri dönüp duruyordu. Bu arada zamanı tamamen yitirmişti. Hangi gündeydi, saat kaçtı? Tamamen kayıptı bu kavramlar.</p>

  <p class="normal">Ne kadar zaman geçtiğini bilmese de, iki kez uyuyup uyandığına göre herhâlde iki gün kadar sonra odaya birileri doluştu. Bu oda izleniyor olsa gerekti. Yoksa başına birilerini dikerlerdi. Elleri masadan kurtarılıp tekrar sandalyeden dolandırılarak arkadan bağlandı.</p>

  <p class="normal">“Evet! Halil efendi. Dediklerini araştırdık. Böyle bir olay gerçekten var. 1993’te yaşanmış. Dediğin gibi 20 yıl olmamış ama yakın. Tarihi 23 Temmuz 1993. Şırnak kırsalı... Bu da doğru. Ama doğru olmayan şeyler de var ağa. Sanırım bizi kandırmaya çalıştın öyle mi?”</p>

  <p class="normal">“Belki biraz.”</p>

  <p class="normal">“Ne kadar biraz lan? Bizi sikmeye kalktın üç kuruş aklınla! Bir kere o herifle kız dipçik darbesi ile öldürülmüş. Kızda ayrıca bıçak darbesi var. Ayrıca kızın üstünden geçmişler. İki ayrı meni var kızın orasında. Biri o herifin bunu o zaman anlamışlar. Ama askerlerin hepsi yargılanmış, esir ettiniz de önce becerip sonra esir ettiğinizi dipçikle öldürdünüz mü diye. Ama Allah’tan adli tabip diye bir şey var. Kızda bulunan o faili meçhul meni seninki ile uyuşuyor biliyor musun?”</p>

  <p class="normal">“Tamam kabul. Ben de becerdim kızı! Ama...”</p>

  <p class="normal">“Aması ne lan! Öldürmeden önce mi yaptın, öldürdükten sonra mı?”</p>

  <p class="normal">“Ben öldürmedim. İstedi, seviştik. O kudurmuşsa ben ne yapayım! Önce liderle sevişti, demek o doyuramadı, bir de beni denedi. Ne yapayım yani dağ başında...”</p>

  <p class="normal">“Sus lan sus! Konuşma daha fazla. Kafalarındaki dipçik izi çatışma yerinde bulunan kanas ile uyuşuyor, biliyor musun? Kanasçı sendin hani...”</p>

  <p class="normal">Halil bir şey diyememişti. Sona doğru gidiyordu. Ahh bir paraya ulaşsaydı, hapis rahat geçecekti. Belki onun sayesinde kaçabilecekti.</p>

  <p class="normal">“Haaa atlamadan, teğmenin kafasını da parçalayan mermi, kanas mermisiymiş duydun mu?!”</p>

  <p class="normal">Bunu derken kendisi ile değil, öbür adamla konuşuyordu. İlk kez o zaman sesini duydu o adamın. Genç ama kalın bir sesti.</p>

  <p class="normal">“Evet.” diye karşılık verdi.</p>

  <p class="normal">“Yani ne oluyormuş gardaşım, bu herif, bu ciğersiz, önce kendi arkadaşlarına ihanet etmiş, yetmemiş, arkadaşlarını öldürmüş, yetmemiş tecavüz etmiş, yetmemiş bir askeri şehit etmiş!”</p>

  <p class="normal">Halil de yine ses yoktu. Hiç sesini çıkarmadan dinliyordu.</p>

  <p class="normal">“Dahası da var gardaş. Ama dur, önce şunu bir sorup emin olayım. Erdoğan Yiğit’i nereden tanırsın sen?”</p>

  <p class="normal">“Üniversiteden. Bahattin’in arkadaşıydı. Hatta kardeşim derdi o burjuvaya.”</p>

  <p class="normal">“Bir ilgisi yok yani.”</p>

  <p class="normal">“Ne ilgisi olacak, yesin, içsin, gezsin, siksin!.. O pezevengin başka derdi olmaz ki.”</p>

  <p class="normal">“Biz de öyle tahmin etmiştik zaten. Ama olaylar zincirine bak ki... Ulan hayat nelere gebe be! Ne tesadüfler oluyor yaşamda.”</p>

  <p class="normal">“Ne oluyor ki?” dedi Halil.</p>

  <p class="normal">“Ne olacak Halil efendi. O şehit ettiğin teğmen kim biliyor musun?”</p>

  <p class="normal">“Bilmiyorum. Bilmem mi gerekiyor?”</p>

  <p class="normal">“Tabii ki gerekmiyor ama insan hayatları kesişiyor işte.”</p>

  <p class="normal">“Nasıl yani?”</p>

  <p class="normal">“Erdoğan Beyin ilk evlendiği kadın olan Melike var ya. Onun abisi!”</p>

  <p class="normal">“Evet büyük tesadüf.” dedi. Sesinde şaşırmışlık vardı, gizledi, alaycı bir ses tonu katmaya çalıştı. Becermişti herhâlde, karşısındaki ses küfür etmeye başladı. Avazı çıktığı kadar bağırıyordu ama darbe arkasından geldi. Kafasına bir yumruk indiğini hissetti. Çok acıdı ama sesini çıkaramadı.</p>

  <p class="normal">“Hem daha bitmedi. Tecavüz edip öldürdüğün kız kim biliyor musun?”</p>

  <p class="normal">“Kim?”</p>

  <p class="normal">Hadi bir tahmin et.</p>

  <p class="normal">“Bilmiyorum kimmiş, söylesene, o da senin bacın mı?!”</p>

  <p class="normal">“Sen dalganı geç alçak herif, kim olacak; Bahattin’in kız kardeşi! Çocukluğundan beri resmiyette kayıp olan ama bizim bildiğimiz kadarıyla 10 yaşında amcası olacak puştun örgüte sattığı Fadike!”</p>

  <p class="normal">Halil donup kalmıştı bu kez. Hiçbir şey diyemedi. Yıllardır dürüstlüğünden hiç şüphe duymadığı, canı ciğeri olmasa da hep güvendiği, Halil’e hep güven veren, parasına sahip çıkan, kendini kurtarmaya çalışan Bahattin ve onun kız kardeşi.</p>

  <p class="normal">“Üstelik gardaş,” diyerek yine arkasındaki herifle konuşuyordu sorgucu, “üstelik bu herif bir de bunları anlatıyor, kabul ediyor ve bizimle taşak geçiyor. Duyuyor musun?”</p>

  <p class="normal">“Duyuyorum.” dedi, kalın ve genç ses.</p>

  <p class="normal">Sonra Halil çok iyi tanıdığı bir metalik ses duydu. Bir kurşun, bir tabancanın ağzına verilmişti. Kıpırdamaya dahi fırsat bulamadan kafasının üst tarafından sıkılan bir el tabanca sesi, namludan fırlayan çekirdeğin yere düşme sesine ve kırılan kafatası kemiğinin sesine karıştı! Kafasının içinde yığılmış bir basınç hisseti. Bir şey üst taraftan girmiş, alt taraftan çıkmak için bütün kemiklerini ve etlerini zorluyordu. Kafasının içinde pek çok etin yarıldığını, kemiğin kırıldığını duyumsuyordu. Öylece masanın üstüne düşmüştü. Siyah bezle sarılı gözleri açıktı, ölmeden önce gözlerinin önündeki o beze rağmen, masanın yanında iki adam görebiliyordu. Daha doğrusu adamların parçalarını; yüzler ve ayaklar yoktu ama bir göbek görüyordu. Yaşlı olan buydu herhâlde. Genç ve güçlü bir sağ el silah tutuyordu. Silahın ağzından hâlâ dumanlar çıkıyordu.</p>

  <p class="normal">“Üf be! Ne sıcak. Daha haziran başı ama niçin bu kadar sıcak bu şehir. Lanet olmasın! Daha sabahın köründe tere batacağız be! Adliye nerede bu arada acaba, şu garsona bir sorsam.”</p>

  <p class="normal">Gece yarısını geçiyordu buraya geldiğinde. Yolda epeyi oyalanmıştı. Hem Ankara’dan da geç çıkmıştı. Ancak gelebildi. Denizden bayağı içeride olduğu hâlde sıcak bir şehirdi burası. Gece pek hissedilmeyen sıcak, sabahtan kepenkleri açmış, çarşı pazar eğliyordu. Erken kalkması gerekiyordu bir yandan da.</p>

  <p class="normal">Sürüne sürüne kalkmış, yaptığı banyo ancak kendine getirebilmişti onu. Kahvaltıdaydı şimdi. Canı da pek istemiyordu aslında yemeyi ama yemek yemesi iyi olacaktı. Gün boyu... Zorla tıkıntı bir şeyler. Garsona adliyenin yerini sordu.</p>

  <p class="normal">“İyi be yakınmış.”</p>

  <p class="normal">Birkaç yüz metre yürüdü. Yürürken düşünüyordu. Duruşma bu şehre alınmıştı. İki ay önce görülen duruşmada, sözleşmede öyle yazıyor diye, bu şehrin adliyesine gönderilmişti dava. Daha dün dava dosyasını inceliyordu, nerede kalacağım, ne yapacağım diye düşünüyordu. Bahattin tam da o sıra telefon etmişti.</p>

  <p class="normal">“Gardaş buldum adresini, yaşadığı yeri...”</p>

  <p class="normal">“Kimin lan!”</p>

  <p class="normal">“Geçen sordun ya işte...”</p>

  <p class="normal">“Kimi sordum?”</p>

  <p class="normal">“Senin ki!”</p>

  <p class="normal">“Haa! Gerçekten buldun gardaş? Şerefsizim, harikasın oğlum sen. Nasıl bir adamsın abi sen ya? Cehennemin dibi olsa bulursun valla!”</p>

  <p class="normal">“Eee oğlum herkesin bir beceri alanı var. Bizimkisi de bu. Hem evlenmemiş de bu zamana kadar. Yani evlense biraz zor bulurduk değil mi? Hâlâ kızlık soyadıyla yaşıyor. Belki de evlenmiş boşanmıştır.”</p>

  <p class="normal">“Bilmem, belki de. Hem bu da bir işaret sayılır bence.”</p>

  <p class="normal">“Kesin öyledir he. Yahu bırak şu safsataları, batıl itikatları; yakışıyor mu sana?”</p>

  <p class="normal">“Yahu yakışıyor, yakışmıyor ama hayat doğruluyor beni işte. Kaç kere konuştuk hep derim...”</p>

  <p class="normal">“Evet dersin, kısmetse...”</p>

  <p class="normal">“Tabi ya. Söyle bakalım adresi neresiymiş, nerede, ne iş yapıyormuş?”</p>

  <p class="normal">Bahattin nerede yaşadığını, nerede çalıştığı söyleyince, bu arada not alıyordu, Erdoğan’ın ağzı açık kalmıştı. Not almayı bırakıp, birkaç saniye kendine gelmeye çalıştı. Tam da o lafın üstüne... ne güzel bir tesadüf. Kulağında telefon, not aldığı kâğıda bakıp gülümsüyordu. Kısmetse... yok eğer değilse...</p>

  <p class="normal">“Ne oldu lan? Sustun.”</p>

  <p class="normal">“Şaşırmakla meşguldüm. Hem haklı çıkmanın keyfini sürüyordum.”</p>

  <p class="normal">“Ne oldu ki?”</p>

  <p class="normal">“Ne olacak, hani benim şu Uşak’ta devam eden davam vardı, hatırlar mısın?”</p>

  <p class="normal">“Nereden hatırlayayım?”</p>

  <p class="normal">“Neyse, o dava daha geçen duruşmada buraya alındı ağa. Ben de şu anda dava dosyasını inceliyordum. Yarın oraya gideceğim, biliyor musun? Bir de diyorsun, batıl itikat...”</p>

  <p class="normal">“Neyse lan, uzatma. Bazen açıklamak zordur. Bence tesadüf!”</p>

  <p class="normal">“Hee tesadüf. Öyledir.”</p>

  <p class="normal">“Öyle ya, nedir?”</p>

  <p class="normal">“Bozulma oğlum.”</p>

  <p class="normal">“Ne bozulacağım. Neyse hadi kapat işlerim var benim. Senin karı kız işlerin bitmez!”</p>

  <p class="normal">“Tamam gardaş. Yarın, yarın olmadı öbür gün gelirim. Görüşürüz.”</p>

  <p class="normal">“Tamam. Gelince ara.”</p>

  <p class="normal">“Telefonu yerine koyduğunda içinden, Kızılırmak kadar heyecan boşalmıştı. Bir kıpırtı dolanmıştı içinde. Dolandığı her yere çocukça bir şeyler bulaştırıyordu. Bir on dakika sonra, yirmi yıl geriye gitmişti. O zamanları düşünüyor buldu kendini. Yaşı küçüldükçe, kalbinin atışı hızlanıyor ve güçleniyordu. Elinde bir değnek, toprağı eşeliyor, bahar yağmurları ile ıslanmış, yumuşamış toprakta bir sürü solucan aklının çomağına dolanıyordu. Çocukça bir merakın dürtüklediği cesaret, bilinemezliğin yarattığı bir korku damarlarını doldurmuş; yüreğine, beynine, kasığına doluşuyordu.</p>

  <p class="normal">Adliyeye vardığında müvekkili karşıladı onu kapıda. Hâl hatır ettiler. Davayı konuştular. Bir on beş dakika sonra duruşma salonundaydı. Duruşma başlamadan daha hemencecik sıyrıldı hayallerinden. Gerçeğe dönmesi gerekiyordu ve döndü. Alışık olunduğu hâlde dava yürüdü. Olağanüstü bir gelişme olmadı. Delillerin sunulması için süre verildi. Bir dahaki duruşma tarihi belirlendi. On dakika sonra dışarıdaydı.</p>

  <p class="normal">Bahattin’in verdiği adrese gitmek için dayanılmaz bir istek duymakla beraber, gitmemek için de ayak sürüyordu. Sanki daha vakti değildi. O yüzden biraz oyalanmalıydı. Bu nedenle adamın teklifini kabul etti ve beraber şehrin hemen dışında bir yere gittiler. Yemek vakti gelmemişti, o yüzden birer kahve söylediler. Az sigara içtiğini duyumsuyordu zaten, birkaç sigara yuvarladı. Adamın anlattığı birkaç memleket meselesi hakkında saçma sapan şeyler söyledi. Kahveleri çay takip etti. Söylenenler kalıcı etkiler yaratmıyordu. Belki bir saat sonra belki iki saat sonra yaşanacak olanlar yahut yaşanma ihtimali olanlar aklının içinde tepişiyor ve bu tepişmeden kalkan toz bulutunun yarattığı muamma, söylenenlerin, o anda yaşananların, aklına sirayet etmesine izin vermiyordu.</p>

  <p class="normal">Daha ne kadar sürecekti acaba bu sıkıntı? Yok aslında sıkıntı da değil bu. Adama izin vermişti, beni kurtar bu duygudan, bana biraz neşe aşıla diye ama adam becerememişti. Söyledikleri boştu, belki de boş değildi ama kesin olan bir şey vardı ki ilgisini çekmiyordu. Şimdi de yemek teklif ediyordu. Teklifi kabul etmedi. Bir başka arkadaşı varmış ta, ona da uğrasınmış, ayıp olurmuş! Yemeği onunla yiyecekmiş. Çok eski bir arkadaşmış. Ee kimmiş diye sormaz mı! İşte bu soruya cevap vermeye hazır değildi. O sırada oralı bir başka biri geldi aklına, onun adını söyledi. Allah’tan adam çıkaramadı yoksa uzardı bu muhabbet. İzin istedi kalkmak için. Beraber şehre döndüler. Erdoğan otelin olduğu yerde indi. Otele gidip çantasını bıraktı. Bahattin’den aldığı adresi sordu resepsiyondaki çocuğa... Şehrin merkeziymiş orası. Yürüyerek uzak düşermiş. Ama yürümek istiyordu. Sıcak olmasına rağmen yürümek istiyordu. Düşünmeye, hazırlanmaya, kafa olarak hazırlanmaya ihtiyaç duyuyordu.</p>

  <p class="normal">Bu hislerle bir on beş dakika kadar yürüdü. Uzak dediği bu muydu? Tabi küçük şehir ondandır. Şehir ölçeğine göre değişirdi yürüme mesafeleri; nedense izafidir ve şehir büyüdükçe yürünebilecek mesafeler metre olarak değişmez ama düşünce olarak kısalır, uzar... Ankara’da bir kilometre yürüme mesafesi ise, bu bir kilometre nedense İstanbul’da dolmuş mesafesi olur. Hele küçük şehirlerde yürüme mesafeleri çok uzundur. Oranın adamına ‘şurası yahu’ olan uzaklık, Ankara’da ‘sekiz on duraklık bir yol’ dur! Ancak bu çocuk tam tersini yapmıştı tarifinde. Uzak bir yeri söylemişti sanki ama yakındı aslında. Bu ne saçmalıktır yaa!</p>

  <p class="normal">Yürüdü, buldu binayı kimselere sormadan. Tam da meydanı gören birkaç katlı bir yerdi burası. Dikildi, sağına, soluna bakındı. Dönüp içeriye girecekmiş gibi birkaç adım attı. Sonra birden durdu. Hoppala, ne olacak şimdi? Kimim ben? Nereden geldim, ne alaka?</p>

  <p class="normal">Yıllar öncesinden öyle pat diye gelecekti. Ama nasıl gelecekti? Saçma olacaktı. Piyangodan çıkmaya çıkmaydı, şaşırtacaktı ama her şaşırtan olay mutlu etmez ki insanı. Bazıları mutsuz eder, hatta sinirlendirir. Dünden beri hissettiği çocukça duygular, çocukça bir güvensizliğe dönüşüyordu artık yavaş yavaş. Ve anlamamıştı Erdoğan bunu, ta ki bu ana dek. Kendini nasıl tanıtacaktı, ne diyecekti, kim oluyordu, adama şunu bunu demezler miydi? Derlerdi elbet. Cesareti kırıldı, kırıldı ne demek, tam anlamıyla parçalanmıştı.</p>

  <p class="normal">O hızla otele döndü, hesabı ödedi, yukarı çıktı, eşyasını toparladı. Dur önce bir duş alayım düşüncesi ağır bastı. Duşa girdi, kafasını fayanslara dayayıp suyun üstünden akmasına izin verdi. Düşen su, derisinin üstünden düşünce baloncuklarını da alıp götürüyordu. Bir süre sonra düşünemez hâle geldi. Aklında hayrettir, hiç bir şey yoktu. Reddedilmeden içine düştüğü reddedilmişlik duygusu, önce derin bir mağlubiyete dönüşüyor, az biraz sonra da öfke yaratıyordu. Kime karşıydı bu öfke? Kendine karşı aslında ama diyemezsin öyle kendime kızdım. Ama suçlanacak kimse de yoktu ötesinde berisinde. Kimseye bir şey söyleyemezdi.</p>

  <p class="normal">Alelacele giyindi, arabasına atladığı gibi yola koyuldu. Bir yarım saat kadar kendine kızıp durdu. Bir türlü becerip kendini dövemedi ama iyi sövdü! Akılsızlığına, salaklığına... akıl noksanlığı içeren ne kadar sıfat ve küfür varsa pek yakıştırdı kendine. Neden sonra kendisine kızmaması hele kötü söz yakıştırmamasının gerekliliğini hatırladı. Sustu içindekiler. Radyoyu açtı. Radyo cızırtıları; sövgüler sonucunda ve biraz da kurcalama sayesinde net seslere dönüştü. Bir şarkıyı yarım yakalamıştı, sevdiği bir şarkıyı. Bir süre sonra bitti. Radyodaki zıpır kişilik bir başka şarkıyı anons ediyordu. Tanımadığı bir şarkı ama söyleyecek olan kızın ismi tanıdıktı. Evet! Aynı ismi taşıyorlardı. Birden heyecanlandı.</p>

  <p class="normal">Ne diyorduk Erdoğan? Kısmet hacı, kısmet... Öyleyse? Öyleyse dönülmesi gerekiyordu. Dönülebilecek ilk yerden şehre döndü. Dönüşü daha hızlıydı. Az biraz aranmayla park edecek bir yer buldu. Arabadan inip birkaç dakika yürümeyle yine binanın önüne gelmişti.</p>

  <p class="normal">Ve yine cesareti kayboluyordu, hem de...</p>

  <p class="normal">Yahu! Niye bu kadın söz konusu olunca bu hâle geliyorum acaba? Ne derdim var benim? Yine başladık...</p>

  <p class="normal">Bir yarım saat önceki Erdoğan’dan yine eser kalmamak üzereydi. Düşünmemesi, eyleme geçmesi gerekiyordu. Eylemsizliği, aklını çelecek korkuların yeşereceği meraklara dönüşüyordu.</p>

  <p class="normal">Ne yapmalı, ne yapmalı? Aaa evet!</p>

  <p class="normal">Önünde durduğu binanın sol tarafında biraz aşağıda bir çiçekçi gördü. Hemen oraya gitti. Çiçekten anlamazdı. Gözünün kestiği en taze çiçeği bulmaya çalıştı ise de pek beceremedi. Bu sefer türünü kurcaladı. Vardı bildiği birkaç tür. Beyaz olanlar güzeldi, evet, evet beyazlar olsun. Olsun işte üç beş. Not, not? Evet! Yazmalı bir not... ama ne yazmalı? Çok kısa olursa hatırlamaz, uzun olursa... hiç olmaz. Ne demeli, ne demeli?</p>

  <p class="normal">Notta kısaca kendini tanıttı. Onu nereden hatırladığını, burada şu nedenle bulunduğunu, onun burada yaşadığını bildiğini, kısa da olsa görüşmek istediğini ve telefon numarasını. Güzel oldu be! Valla helal olsun.</p>

  <p class="normal">Parasının ödeyip adamın, çıktı yola koyuldu. Birden aslında ne kadar da aç olduğunu duyumsadı. Bir şeyler yese iyi olacaktı. Hem beklemek, yerken daha katlanılabilir oluyordu. Bir hamburgerci çıktı önüne, girdi içeriye, verdi siparişini, aldı, gitti bir masaya çöktü. Hayatında belki de ilk defa bu kadar yavaş yemek yiyordu. Lokmalar uzuyordu sakız gibi, sakız gibi yutmak zorlaşıyordu. Hamburgerden ziyade kolaya yükleniyordu. Yarım yamalak yedi hamburgeri, patatesler çubuk kraker muamelesi gördü. Kısa ve seri ısırıklarla yok oluyorlar yahut biçim değiştiriyorlardı. Beklemek ne zordu, sabır, sabırla elde edilen bir meziyetti ve Erdoğan’da yoktu.</p>

  <p class="normal">Hele belirsiz bir bekleyiş... Katlanılması imkânsız... belirlemek lazım ama şu aşamada hazır değildi belirlemeye. Bir süre koymalı yarım saat, bir saat... Yok artık daha neler. Ama ne olmalı? Dur arabaları sayayım, beş yüzüncü arabada aramazsa giderim! Evet! Bu ilginç oldu Erdoğan; beş yüzüncü araba haa. Bence sakla kendinde kalsın kimseye anlatma, hele Baha’ya hiç anlatma...</p>

  <p class="normal">Peki ne yapacağım dediği an bir arabanın kornasıyla kendisine geldiği ve yolun ortasında elleri cebinde karşıya geçmek için çabaladığı bir ana denk gelmekteydi. Şaşırdı hâline. Demek insanlar bu nedenle çiğneniyorlardı! Dikkatsizlik dedikleri bu olsa gerekti. Koşar adımlarla karşıya geçti. Sürünen adımlarla ilerledi, bir binayı döndü. Belediye binasıymış. İçeri girenler çıkanlar... Belediye binasının önünde bir park uzanıyordu. İçi ağaç dolu. Kendi çapında bir yeşillik işte. Fena değil. Yaşlı başlı adamlar, bankların üstünde ölümü beklemiyorlardı elbet. Ama vakit öldürüyorlardı. Çekti iç cebinden bir sigaraya, sığındı ona.</p>

  <p class="normal">Parkı turladı. Sigara bitmişti. Bir çay mı içsem? Çay iyidir, heyecan alır. Belediye binasının sağından yukarı doğru seğirtti. Arka taraf Arnavut kaldırımı döşenmiş bir yaya yoluydu. Sağlı sollu masalar, tabureler çay satıyoruz diyordu. Sağı solu ağaçlarla örülü bir yol. Hafif rampa, şehrin geri caddelerine sokaklarına açılan... İlk bulduğu pastaneye ait masaya oturdu. Hemen yolun kenarına. Yukarıda yapılan bir temizliğe ait su, temizlik yapıldığını barındıran emarelerle ince ince sızıyordu masanın tam yanından. Ankara geldi aklına. Ankara’da yoktu bir su kenarı. Bekliyorlardı bir kanalizasyon patlasın da karıyı kızı alıp kenarında yürüsünler! Güldü düşüncesine. Ama haklıydı.</p>

  <p class="normal">Çay içermiş, koyu bir çay olsunmuş. Sigara yakıp çayı beklemeye koyuldu. Saatine baktı, saati üç buçuk etmişti ve çiçekçiden çıkalı da yarım saat kadar olmuştu. Ne zordu be bu şekil bir heyecanla vakit geçirmek. Bina önü güvensizliği bir kez daha yakaladı onu. Oturunca gelip yetişmişti herhâlde. Bir bardak çayı bir sigaraya bağlamıştı şaşmaz ustalıkla, son yudum, son nefese eşlik edebiliyordu biraz çalışmayla. Telefonla birilerini aramak istedi. Böylelikle aklı dağılacak, hem vakit geçecekti ancak telefonu meşgul etmese iyi olacaktı. Çünkü milletin telefonu, konuşurken başka birinin aradığını ikaz ederken, kendisininki ikaz etmiyordu! Çok istemişti bu ayarı yapmak yahut yaptırmak ama ihmalkârlık işte. Hadi, insanlar da nasıl olsa aradım görüp döner diye bir daha aramıyorlardı, üstelik gönül de koyuyorlardı. Telefon işinden vazgeçti. Bu arada garson yaklaştı. Boş bardağı alırken bir çay daha söyledi.</p>

  <p class="normal">İkinci bardak çay geldiğinde bir sigara daha yaktı. O dakika kararını verdi. Bu ikinci bardak çay bittiğinde aranmamış ise gidecekti. Kafası, bu karar üzerine rahatladı. Rahatlık her şeye değerdi. Bir belirleme yapabilmişti. Sonucu kötü olsun ağa, kötü ile baş edebilirim. Ama belirsizlik... işte onunla baş edemiyordu. İkinci bardak çayın sonunda aranmaması olgusu, şu yaşadığı belirsizlik kadar onu ürkütmüyor, üzmüyordu. İkinci bardak çayı biraz yavaş mı içmişti? Sigara bitmiş ama çay hâlâ yarımdı. Büyük bir...</p>

  <p class="normal">O sıra telefon çaldı. Oydu arayan, daha önceden kaydetmişti telefonu Bahattin’den aldığında.</p>

  <p class="normal">“Alo... Canımmmm!”</p>

  <p class="normal">Bu ağzıma parça parça gelen kalbim mi acaba? Kalbi yukarı doğru çıkarken ses telleri tarafından doğrandı da, ses tellerinin arasına doluşanlar bu parçalar mı? Benden ses çıkar mı? Dur bir zorlayayım.</p>

  <p class="normal">“Efendim.”</p>

  <p class="normal">Çok güzel oldu Erdoğan, “Efendim” ha. Gerizekâlı! Evet, tam bir gerizekâlıydı.</p>

  <p class="normal">“Erdoğan Bey.”</p>

  <p class="normal">Yaşasın sesinde merak var. İyiye işaret.</p>

  <p class="normal">“Benim.”</p>

  <p class="normal">“Nasılsınız?”</p>

  <p class="normal">Eh fena değil. Dur bakalım, nereye çıkacak.</p>

  <p class="normal">“İyiyim teşekkürler. Siz?”</p>

  <p class="normal">Biz? Biz kimlerden oluşuyoruz ki?! Teşekkür ederim’in ederim’i, siz nasılsınız’ın nasılsınız’ı budanmış. Daha gür çıksın diye mi yoksa üşenmemi yahut tercüme senkronizasyonu mu? Aptallık diz boyuydu; aynı saniyeler içinde hem konuşmaya çalışıp hem de kendine küfrediyordu Erdoğan!</p>

  <p class="normal">“Bizler de iyiyiz. Teşekkür ederim.”</p>

  <p class="normal">Bizler ha, illa ısıracaksın. Ya anladıysa ısırdığımı daha ilk saniyeden?</p>

  <p class="normal">“Çiçeklerinizi aldım. Çok sevindim. Notunuzu da tabii... Ancak çıkaramadım!”</p>

  <p class="normal">“Önemli değil. Nereden çıkaracaktınız? Sadece eski günlerin, tanışmışlıkların hatırına buraya gelmişken bir görüşelim istedim.”</p>

  <p class="normal">“Tabi görüşelim. Beklerseniz işim altı buçukta biter. Burada ağırlayayım diyecem ama hem iş güç hem de yavan olur. İstediğim gibi ağırlayamam sizi.”</p>

  <p class="normal">“Rica ederim. Zahmete girmeyin lütfen. Bir sıkıntı yaratacaksa...”</p>

  <p class="normal">“Yok canım ne sıkıntısı” sözü ve... Merak neler yaptırıyordu insana. Hiç tanımadığı bir insanı ağırlamaya kadar gidiyordu işte. Sadece merak mı? Sanki bu meraka yalnızlık bulaşmıştı. Güvenememenin yarattığı bir yalnızlık... Yapısal güvensizlik mi, yoksa darbelerin etkisi mi? Şimdilik bilemiyordu.</p>

  <p class="normal">Saatler çabuk geçmişti ve...</p>

  <p class="normal">Yenilen sade bir yemeğin ve üstüne içilen kahvenin ardından ayrılmaları gerekiyordu artık. Tokalaşıp yürümeye başladı Erdoğan. Birkaç saniye sonra döndü arkasına baktı. Sırtını dönmüş yürüyordu. Deri ceketi üstünde, çantası sağ omzunda asılı, kollarını önde birbirine bağlamış, sarı başı hafif öne eğik, mavi gözleri tamamen kayıp... İçimi dedi, içinden, seninle doldurdum ve gidiyorum. Ama görüyorum ki sen de yalnızsın. Her nedense kollarını öyle birbirine bağlamış başı hafif eğik yürüyüşü, Erdoğan’da öyle bir his uyandırmıştı. Darbe yememek adına örülü duvarların içinde yalnız kalmak, daha doğrusu kendi çevrene, tependeki gökyüzüne zindan örmek! Bu yalnızlığı Ondan çekip almak istedi, hem de çok istedi. Becerebilir miydi? İzin istese miydi?</p>

  <p class="normal">Yaşanan şu iki buçuk aylık dönemde ne fırtınalar gelip gitmişti. Fırtınalar, ne sel suları akıtmıştı hayatından. Gelen her sel bir şeyler almış, sürüklediği milden, çamurdan ne cevherler bulmuş çıkarmıştı. Mücevherat, karşısında duruyordu. Kızları, annesi... Bir de yüreğinde sakladığı, şimdilik, o yalnız kadın.</p>

  <p class="normal">Babasını, Hakkı Babasını özledi. Yüreği acıdı. Annesine baktı. Sıpacıkla uğraşıyordu. Nine! Ninelik yakışmıştı feminist annesine. Her kadın gibi, kucağında bir çocuğu doyurma harbi yaşıyordu keyif alarak. Göz öze geldiler, sanki Erdoğan çağırmış gibi kaldırdı kafasını ona baktı. Gülümsedi. Erdoğan karşılık verdi. Bir saniyeliğine ortak bir bakışta sabitlendiler. Annesinin onu anladığını anladı. Gözlerini yumup bir küçük öpücük gönderdi Erdoğan’a... “Üzülme” demek miydi bu?</p>

  <p class="normal">Bahattin ve Şule ebediyen yoktu. Melike, Sibel, Viktoriya... Onlar da öyle, hâlâ yaşıyor olmaları, eksilmeleri gerçeğini kaldırmıyordu. Kızlar vardı şimdi. Annesi... Bileşik kap misali arkadaş... Eksilenlerin yerini birileri alıyordu. Ya da alsın diye uğraşıyordu. Yok be! Ne uğraşması, kısmet işte.</p>

  <p class="normal">Kısmet demişken, şu arkası dönük kadın ne de alımlıydı. Kısa kesilmiş, hatta erkek saçı gibi kadar kısa kesiliş, ıslak sarı düz saçları; geriye doğru taranmış. Lezbiyen mi acaba?! Sanmam. Kolsuz bir tişört üstünde, hafif kızarmış teni... Bu bizden değildi. Yani Anadolulu değil. Gavur olma ihtimali yüksek. Fransız olmasın. Sıskaya yakın vücudu, o bol tişört ve altındaki üstünden dökülen keten pantolonla daha da zayıf görünüyordu. Yavaş hareketlerle, ara sıra beyaz şarabını yudumlayarak kendi hâlinde yemek yiyordu. Onun bu dünyadan habersizliği, daha da hayran ediyordu Erdoğan’ı.</p>

  <p class="normal">Gözlerini tekrar masaya döndürdüğünde büyük kızla karşı karşıya kaldı. Sinir vardı kızın yüzünde. Hırçın sayılabilecek hareketlerle masadan kalktı. Telefonunu çeker gibi aldı masadan ve uzaklaştı. Bu arada numarayı çeviriyordu. Gitti, biraz uzakta ki hamağa uzandı. Telefonda biriyle görüşüyordu. Kimdi ki? Annesi olacak zat-ı muhterem mi, belki erkek arkadaş? Bir dakika kadar süren bu izleme sonrası annesine baktı. Annesi boş ver gibisinden, umursama, üstüne düşme gibisinden bir bakış fırlattı. İyi oldu bu bakış, yoksa saracaktı Erdoğan kıza. Başıyla uysallaştığını işaret etti annesine. Annesi hemen arkasından “Seni gidi gidi.” diyen bir şekilde çenesini oynattı sağa sola, gülümseyerek. Demek kızın anladığını annesi de anlamıştı. Nasıl beceriyorlardı ki bunu? Mahcup oldu bir an. Utandı. Ama çabuk sıyrıldı bu düşünceden, koskoca adam, kime niye hesap verecek ki? Fakat, o kadına ihanet olmaz mı bu girişim?</p>

  <p class="normal">Canım niye olsun. Onunla yaşamayı umdukları şimdilik belirsizdi. Üstelik bu belirsizlik kendi başına aşabileceği türden de değildi. Ancak iki kişi hâlledebilirlerdi bunu. Bu nedenle üstünde çok durmaya gerek yoktu. Hem ütopya sahibi olmak pratiği engellememeliydi, değil mi canım? Sanki, Melike, Sibel, Viktoriya ve Şule varken o yok muydu? Vardı, hem de nasıl... O zaman pratiği yaşamıştı, yine yaşayabilirdi. Kimse kimseye söz vermiş de değil. Bu düşünceler vicdanını rahatlatıyor ve girişimciliğini yükseltiyordu. Girişimcilik! Bak bu da pek orijinal oldu. Bahattin olaydı şimdi, okkalı bir küfür sallardı suratıma. Gerçekten Bahattin nerelerdesin? Eksilen her kadının yerine bir kadın buldum yahut vardı ortaya çıkardım ama senin yerine kimi koyacağım ben? Sağımı solumu kadınlar kızlar doldurmaya başladı. Hayatımda gereğinden fazla kadın var. Kiminle dertleşeceğim gardaş? Karıya kıza battım!</p>

  <p class="normal">Ortancalar biraz şımardıktan sonra havuza gideceklerini söylediler ve ayrıldılar. Arkalarından bir sürü dikkatli ol yollandı ama hızlıydılar, yetişemediler kızlara, ses hızında da olsa bu sözler. Güle oynaya su kaydıraklarının başına çıkıyorlardı. Erdoğan onları izledi bir süre, bir iki kaydılar. Beceriyorlardı. Endişeye gerek yok!</p>

  <p class="normal">Sonra annesi, kızın uykusu geldiğini bahane ederek gitmeye hazırlandı. Bakıcı kadın hemen atıldı ama izin vermedi. Fatma Hanım, torunu ile ilgilenmek istiyordu. Büyütemediği Erdoğan olabilir miydi sıpacık? Neden olmasın. Masada bakıcı kadınla kaldılar. Hadi fırsattan istifade sen de denize git Nergis bacı. Bilmez kiymiş, acaba nasıl olurmuş?.. mış muş... Canım niye olmasın? Sen de tatil yap biraz. Mayo filan getirmedin mi? Getirdi elbet. Hadi o zaman denize git, havuza ya da ne istersen onu yap ama yap. Yap ki, ben de şu kadına dikkatimi verebileyim!</p>

  <p class="normal">Kadın giderken, garson istediği çayı getiriyordu. Çayı koyarken masaya, resepsiyondan misafirleri olduğu söylendi Erdoğan’a. Allah Allah kim ki bunlar?</p>

  <p class="normal">Kalktı yürüdü resepsiyona doğru. Giderken epeyce işkillenmişti. Burada olduğunu kim biliyordu ki? Necla birilerine mi söylemişti acaba? Resepsiyona yaklaşarak kendisini arayanları sordu, yan taraftaki salona almışlardı. O tarafa seğirtti. Yaklaştığında, hastanedeki göbekliyle genç adamı gördü. Sinirlendi. Çıkışacaktı ki, göbekli gülümseyerek karşıladı Erdoğan’ı; ayağa kalktı, babacan bir gülümseme ortama yayıldı. Gülümseme bulaşıcıydı. Ama direndi Erdoğan, üstten aldı. Hem bu adamı nereden tanıyordu?</p>

  <p class="normal">“Hayırdır gene, ne var, niye geldiniz?”</p>

  <p class="normal">“Erdoğan Bey sakin olun lütfen! Biraz görüşüp gideceğiz.”</p>

  <p class="normal">“Kardeşim rahatsız ediyorsunuz. Burada çocuklarımla tatildeyiz. Zaten Bahattin’i öldürdünüz! Benimle ne derdiniz var sizin?”</p>

  <p class="normal">“Erdoğan, oğlum! Tanımadın beni hâlâ değil mi?”</p>

  <p class="normal">Bu oğlum lafı duraklattı Erdoğan’ı.</p>

  <p class="normal">“Oğlum!”</p>

  <p class="normal">Neye dayanarak söylemişti bu sözü acaba? Güvencesi neydi? Anladığı, bu göbeklinin kendisiyle kolay irtibat kurabileceğini aklı kestiğiydi. Hem dayaktan da bunlar kurtarmamış mıydı kendisini. “Hele bir duralım bakalım, birkaç kelam etsinler.”</p>

  <p class="normal">“Aslında tanır gibiyim ama çıkaramıyorum. Gerçi üstünde de çok durmadım henüz. Aklım başka şeylerle meşgul...”</p>

  <p class="normal">“Tahmin edebiliyorum. Ben Tacettin Yılmazer. Hatırlaya-bildin mi?”</p>

  <p class="normal">Evet! Tacettin ismi bazı şeyleri yerli yerine oturtuyordu. Yavaşça hatırlayacağını umarken birden aklında aydınlanıverdi hatırat. Tacettin Yılmazer... Tacettin amcaydı, babasının arkadaşı! Küçükken birkaç kez büroda gördüğü, eve gelip giden, ara sıra babasıyla tartışan, Tacettin Amca... Tacettin Amca aslında Kıbrıslıydı. Ara sıra Kıbrıs ağzıyla konuşur, Erdoğan’a takılırdı. Kıbrıs’a gidip geldikçe hediyeler bile getirmişti ona.</p>

  <p class="normal">“Evet hatırladım Tacettin Bey. Babamın arkadaşı. Sizi gördüğüme memnun oldum ama Bahattin olayı, kusura bakmayın soğutuyor size karşı, sizin orada olmanız!.. Gerçekten ne işiniz vardı orada? Bu arada teşekkür etme fırsatı da bulamadım, beni siz kurtarmıştınız sanırım o hengameden.”</p>

  <p class="normal">“Rica ederim oğlum, Hakkı’nın oğlusun sen. Benim de yakınım hatta oğlum sayılırsın bu hesapla!”</p>

  <p class="normal">Ancak kanaat getiremiyordu Erdoğan, güvense miydi bu eski tanıdığa yoksa siktir edip başından atsa mıydı? Ama her hâlde bir şeyler konuşup deşmeliydi Bahattin olayını. Anlamalıydı, bu adam bu bilgileri verebilirdi.</p>

  <p class="normal">“Tacettin Bey...”</p>

  <p class="normal">“Tacettin Bey değil oğlum, eskisi gibi amca!”</p>

  <p class="normal">“Peki, Tacettin amca. Birkaç cevaba ihtiyacım var aslında, açık olmak istiyorum.”</p>

  <p class="normal">“Ne demek. Buyur bakalım.”</p>

  <p class="normal">“Bir kere, ne işin vardı orada senin, yani Bahattin öldürüldüğünde, büronun olduğu yerde?”</p>

  <p class="normal">“Görevliydim, o yüzden!”</p>

  <p class="normal">“Görevli miydin?”</p>

  <p class="normal">“Bak şimdi açık olacağım diyorsun, aktif dinleme yapıyorsun!”</p>

  <p class="normal">“O nedir ki?”</p>

  <p class="normal">“Neyse Erdoğan boş ver şimdi bunu. Görevliydim demek, yani...”</p>

  <p class="normal">Bu sırada döndü, genç adama baktı. Birbirleriyle bakıştılar. Bir sır verecekmiş gibi tekrar Erdoğan’a döndü.</p>

  <p class="normal">“Yani, görevim bu şekildeki olayları incelemek!”</p>

  <p class="normal">“Polis misin yani, adli tıptan filan?”</p>

  <p class="normal">“Tam olarak öyle değil, biraz daha karmaşık ya da anlayışa göre çok daha basit.”</p>

  <p class="normal">“Anladım... Devlettensin.. Devletin Adamı!”</p>

  <p class="normal">“Öyle dedin, öyle olsun. Kimliğimi açıklamamakla yükümlüyüm!”</p>

  <p class="normal">“Peki, Bahattin olayı ne anlama geliyor? Yani polislerin hâli yok onu öldürecek, yaptıysanız yine siz yaptınız. Hem yapıp hem de sonucu görmeye mi geldiniz?!”</p>

  <p class="normal">Bu söz üzerine yaşlı göbekli adam yine genç adama baktı, bu arada o nemrut hiç konuşmuyordu, fakat hayrettir Tacettin’le her göz temasında birbirlerine bir sürü şey anlatabiliyorlardı. Dikkati çekildi Erdoğan’ın, bu adam da kim diye. Bunu anlayınca Tacettin, daha neşeli bir hâl takınmaya çalıştı.</p>

  <p class="normal">“Tanıştırmayı unuttum. Bu arkadaş, bir bakıma yardımcım, çokça ortağım sayabileceğim meslektaşım Hüseyin Bey. Bu arada Kerbela mı oğlum burası, yok mu senin çayın çorban?!”</p>

  <p class="normal">“Ya tabi ya! Özür dilerim. Garsonu çağırdı, birer soda söylediler, garson gitti.”</p>

  <p class="normal">“Tacettin amca.”</p>

  <p class="normal">“Efendim.”</p>

  <p class="normal">“Lafı lafa katıyorsun. Soruma cevap vermiyorsun. Bahattin’i soruyorum. Kardeşimdi Bahattin. Yani kan kardeşi değil ama gerçi o konuda da emin değilim ancak yine de kardeşimdi. Çok acıyor içim. Bir bakıma net aslında ama... yine de işte... Karıştığı, uğraştığı olaylar yüzünden Devlet öldürdü kardeşimi! Bir bakıma da flu, hiçbir şey anlayamıyorum. Garip bir duygu bu, soru sormamı bile sağlayacak kadar bilgim yok!”</p>

  <p class="normal">“Ne bilmek istiyorsun peki?”</p>

  <p class="normal">“Kim öldürdü, mesela... Bahattin’i? Kim ise söyleyin. Sizin söylediğinizi söylemem. Kanı yerde kalacak çocuğun!”</p>

  <p class="normal">“Biz de yerde kalmasın diye uğraşıyoruz oğlum, merak etme.”</p>

  <p class="normal">“Nasıl yani... Uğraşıyorsunuz?”</p>

  <p class="normal">Şaşkınlığı tavan yapmıştı.</p>

  <p class="normal">“Anlayacağın, Bahattin’i biz öldürmedik. Yani Devletin işi değil bu.”</p>

  <p class="normal">“Değil mi? Nasıl olur? Örgütün davalarını alırdı işte. Sebep bu değil mi?”</p>

  <p class="normal">“Sebebini tam olarak bilmiyoruz. Belki Halil olayı ile ilgilidir. Belki de değil. Anladığımız kadarıyla Halil’in örgüt tarafından bağışlanması için biraz fazlaca uğraşmış ve dikkat çekmiş. Başka şeyler de vardır kesin, dikkatsizlik filan yapmıştır. İçince sapıtırdı biraz. Bize söylemedi ama tahmin etmek zor değil. Sonuçta eğitimli biri değil, alaylı sayılır. Örgütün işi bu kesin ama niye, nasıl tam belli değil.”</p>

  <p class="normal">“Örgütün mü, alaylı mı, size söylemedi mi?”</p>

  <p class="normal">Erdoğan’ın kafası, Konya ovasında ağaca çarpan bahtsız öküze dönmüştü! Şaşkınlığın ötesinde, bön bön bakıyordu Tacettin amcasına.</p>

  <p class="normal">“Öyle Erdoğan. Senin anlayacağın, Bahattin bizim adamımızdır! Anladılarsa bunu...”</p>

  <p class="normal">“Sizin adamınız mı, nasıl olur? Yaptığı işler peki?”</p>

  <p class="normal">“Yaptığı işler paravan. Gerçi Devletin maaşlı adamı değil. Ama küçükten, taaa üniversiteden tanırız. Bize bilgi getirirdi, kendisini belli etmemeye çalışarak. Ekmeğini de avukatlıktan çıkarırdı.”</p>

  <p class="normal">“Bahattinnn?”</p>

  <p class="normal">“Bahattin, evet! Zaten adı da Bahattin değil ki!”</p>

  <p class="normal">Erdoğan için şok dalgalarının biri bitmeden diğeri başlıyordu. Eşek yerine hatta tam anlamıyla susuz dövülmüş katır yerine konmak, ancak bu olabilirdi! Gardaşım dediği Bahattin ibnesi, gerçekte Bahattin bile değildi. Erdoğan kendi kıçında sayısız sopa hissediyordu o an! Yıllardır atılmıştı o sopalar ama kıçındaki acısını yeni hissetmeye başlıyordu!</p>

  <p class="normal">“Değil mi? Nedir peki?”</p>

  <p class="normal">“Baran... Baran Demirsoy!”</p>

  <p class="normal">“Baran mı?”</p>

  <p class="normal">“Evet!”</p>

  <p class="normal">Erdoğan parçaları birleştirmeye çalışıyordu. Geçenlerde, içtikleri gece, ağzından böyle bir laf çıkmıştı, hatırlıyordu şimdi. “Baran kim ulan?” demişti de, “Su, yağmur filan.” dediydi. Vay be! Yalancı orospu çocuğu! Gardaşına bak. Bunca yıl yalan söyledin bana ha! Alacağın olsun şerefsiz, alacağın olsun lan ibnenin evladı!.. Alacağın olsun gardaşım benim, ibne gardaşım, puşt gardaşım!..</p>

  <p class="normal">Daha sayacaktı ki kafasından, birden başka bir yıldırım düşüverdi tecavüze uğramış beyninin içine!</p>

  <p class="normal">“Ama babam... Babam tanıştırmıştı ilk bizi, Bahattin dediydi adına!”</p>

  <p class="normal">“O başka bir iş işte!”</p>

  <p class="normal">Delirmesi an meselesiydi. Gözleri patlayıp, yuvalarından çıkıyordu sanki Tacettin amcasına bakarken!</p>

  <p class="normal">“Babam da mı sizdendi yoksa?!”</p>

  <p class="normal">“Üstüne bastın evlat! Baban, işte tam bizdendir. Senin lafınla, ‘Devletin Adamı, Maaşlı Adamı!’”</p>

  <p class="normal">“Babam, öyle mi?”</p>

  <p class="normal">“Evet! Hakkı. Toprağı bol olsun. Nasıl edip de becerip kendi eceliyle göçtü dünyadan. Bizde zordur kendi ecelinle göçmek! Hepimize nasip olur inşallah.”</p>

  <p class="normal">Tacettin amcası dalıp gitmişti bu sözleri ederken.</p>

  <p class="normal">Kıbrıs Barış Harekatı öncesini; Hakkı’nın Adaya gelişini, savaşı, ölmeyi, öldürmeyi, ölmeden öldürmeyi, TMT mensubu olan Tacettin’i savaştan sonra Türkiye’ye getirişini... Kolundan vurulmuştu, öylece yatarken ve üç Rum faşist tarafından linç edilmeyi beklerken, Hakkı’nın nasıl da yetişip onları tepelediğini... Can borcunu...</p>

  <p class="normal">O kadar hızlı anlatıyordu ki, Erdoğan’ın feleği şaşmıştı!</p>

  <p class="normal">“Dur dur Tacettin amca. Hızlı gittik biraz. Ne yani, şimdi babam... Kıbrıs... Savaş... Devletin kadrolu ajanı... Bahattin... Baha haaa? Baha da, Devlet sempatizanı ajan, doğru mu anlamışım?”</p>

  <p class="normal">“Yani, öyle.. Evet! doğru anlamışsın. Bu, ‘sempatizan ajan’ lafı, iyi laf ha Hüseyin, kaydedelim bunu!”</p>

  <p class="normal">Erdoğan’ın içi kabarıyordu. Basınçla dolan öfke, bütün tenini zorluyordu dışarı çıkmak için. Herhangi bir söz veya davranış, ufak bir delik açacaktı ve fışkıracaktı ortalığa. Ortalık tam batacaktı.</p>

  <p class="normal">Bir yalanı yaşamıştı Erdoğan yıllarca, ömrü hayatı boyunca. Babası diye bildiği adam, bildiği adam değildi! Kardeşi diye bildiği adam da, bildiği adam değildi! Başka şeylerdi onlar; başka adamlardı. Kendisine yalan söylemişlerdi. Bir yalanı yaşamıştı. Annesinin, “Baban karanlık adamdı.” dediği bu olsa gerekti. “Gidip, günlerce gelmezdi Erdoğan.” demek, göreve gitmesine denk geliyordu. Zaman zaman acımazsızlığı ve hatta kullandığı jargon... İşte hepsi bundandı. Bahattin’in karıların adreslerini filan zırt diye bulması da, demek ki bundandı! Demek ki bir haber salıyordu merkeze, hemencecik Erdoğan’ın karılarını bulabiliyordu! İyice hırslanıyordu Erdoğan. Hırsını nasıl alacaktı?</p>

  <p class="normal">O bu düşünceler içindeyken Tacettin amcası, her an patlamaya hazır Erdoğan isimli nükleer santralin soğutulması gerektiğini anladı!</p>

  <p class="normal">“Sakin olmalısın oğlum. Hissettiklerini anlayabiliyorum. Hakkı, en baştan hatalıydı zaten evlenmekle. Karına, çocuğuna kendinle ilgili en gerçek şeylerden birini söyleyememek acıdır. İnan bana, Hakkı’nın çektiği acıyı sen çekemezsin. Fatma gittiğinde, doğrusu onu kovduğunda, duyduğu acıyı bilemezsin! Koca Haydar’ın...”</p>

  <p class="normal">“Haydar mı?”</p>

  <p class="normal">“Evet Haydar! Lakabı yahut kod adı diyelim Haydar’dır, Hazreti Ali’ye atfen!”</p>

  <p class="normal">Erdoğan’ın yüzünde patlayan tokatlar dinmek bilmiyordu, şamar oğlanına dönmüştü aldığı her cevapla birlikte! Babasının ismi bile başkaydı, apayrı bir dünyada!</p>

  <p class="normal">“Ne önemi var?” diye devam etti Tacettin amcası. “Haydar ya da Hakkı. Önemli olan, gerçeklerin kendisidir. Annen gittiğinde, yani mecburen Fatma’yı kovduğunda Hakkı, nasıl ağladığını Fatma diye, bir ben bilirim!”</p>

  <p class="normal">“Gerçekten ağladı mı babam? O ağır adam Hakkı. O zalim Hakkı, sert Hakkı...”</p>

  <p class="normal">“Ağladı ya. Aslında ayrılmazdı annenden ama ayrılması gerekiyordu. Bıçak kemiğe dayanmıştı. Kaldıramıyor, idare edemiyordu ama kıyamıyordu Fatma’ya, bahane de bulamıyordu!”</p>

  <p class="normal">“O yüzden, küfür ettiğinde annem, aradığı bahaneyi buldu, öyle mi?”</p>

  <p class="normal">“Öyle. Öyle de, ne yapacaksın! Azgın zamanlardı, kötü zamanlardı, memleketin hepimize ihtiyacı vardı; görev daha önemliydi, devlet aileden daha kıymetlidir bizim için. Kaç gece nöbet tutmuşuzdur Fatma’nın evinin önünde, Fatma’yı koruyacağız diye. Hem senin o komünist anan, feminist anan ne işler açmıştır başımıza! İdare edeceğiz diye, neler çektik.”</p>

  <p class="normal">“Valla?”</p>

  <p class="normal">Böyle bakınca komik bile gelebiliyor. Erdoğan da bir an idare ediliyor duygusuna kapıldı. Saklamadı.</p>

  <p class="normal">“Beni de idare ediyorsun şu anda!”</p>

  <p class="normal">Gülümsedi Tacettin, cevap vermedi. Gülümsemesi anlatıyordu her şeyi. İçini boşaltmıştı Erdoğan’ın. Doğruya yalan katmamışlardı. Sorsaydı da, başka cevap verselerdi, yalandı. Olsa olsa saklamışlardı gerçeği kendinden. Gerçeği saklamak, yalan sayılmazdı. Kendisi de öyle demez miydi? Bahattin’e yalan söylemekle suçladığı zaman kendisini. Bak puşta, hem bana böyle derdi, hem de “Saklamak, yalan değildir oğlum.” dediğimde, beni laf ebeliğiyle suçlardı. Bahattin’e dönüyordu oklar. Yahut Bahattin hedefinden hiç ayrılmamışlardı. Anlamış gibi Tacettin:</p>

  <p class="normal">“Bu arada, Baran’a da kızma!”</p>

  <p class="normal">“Baran değil, Bahattin benim ibne gardaşımın adı!”</p>

  <p class="normal">“Bak kızmışsın. Sana söylemeyi hep istedi. Hatta bu konuda çok zorladı bizi ama biz istemedik söylemesini! Onun bu konuda bir suçu yok anlayacağın.”</p>

  <p class="normal">“Niçin istemediniz ki?”</p>

  <p class="normal">“Valla kusura bakma da, garip bir adamsın sen oğlum. Babana hiç benzemiyorsun. Baban ciddi adamdı, toprağı ağır...”</p>

  <p class="normal">“Ben gevşek miyim yani?!”</p>

  <p class="normal">“Yok canım, öyle değil ama biraz zıpır diyelim. Emin olamazdık senden. Hâlâ da değilim ya. Dünyaya bakışın, yaşam şeklin... Uymaz böyle işlere.”</p>

  <p class="normal">“Uymasın daha iyi, böyle iyiyim ben zaten.”</p>

  <p class="normal">“Bence de. Ama sırrımızı korumalısın. Sarhoş olursun, hani ne bileyim bir karının koynunda açılır, saçılırsın, bize güvenip sağda solda başını belaya sokarsın!.. Erdoğan, valla bil ki oğlum, tanımazlıktan gelirim o zaman seni! Devletin görevi daha önemli, anlamışsındır artık.”</p>

  <p class="normal">“Tamam, tamam merak etmeyin. Kendimi tutarım.”</p>

  <p class="normal">“Şunu bil ki oğlum, hem baban Hakkı hem de Bahattin... ikisi de vatansever insanlardı. Ruhları şad olsun.”</p>

  <p class="normal">“İnşallah be Tacettin amca. Mekânları cennet bahçesi olsun, ne diyeyim... Toprakları bol olsun benim canlarımın...”</p>

  <p class="normal">Bunu dediğinde içindeki öfke tamamen sona ermişti. Fırtına, hiçbir beşeri yaşam alanına denk gelmeden bir ovayı yalayıp gitmişti. Bütün binalar ve kalpler sağlamdı, kırılmamıştı.</p>

  <p class="normal">“Haa bu arada, Fatma’ya da anlatma bunları. Bırak öyle bilsin. Karı kısmına söylenmez böyle şeyler, sakın haaa!”</p>

  <p class="normal">“Olur. Biraz zor ama çalışacağım.”</p>

  <p class="normal">“Çalış ve becer Erdoğan.”</p>

  <p class="normal">“Tamam. Tamam da, bunları söylemeye gelmediniz herhâlde. Yani sırları ifşaya?”</p>

  <p class="normal">“Doğru ya asıl nedeni unuttuk. Bak gördün mü, ailevi işler girince araya Devletin işleri nasıl aksıyor. Anladın mı şimdi. Eve ekmek alacam, karı kızar, çocuk evde yalnız... Derdin varsa Devlet işlerini yürütemezsin!”</p>

  <p class="normal">“Anladım sayılır.”</p>

  <p class="normal">“Erdoğan, Bahattin sana bir şey verdi mi? Ne bileyim; bir dosya, bir çanta, bir kutu filan? Bir tesadüf eseri öğrendik böyle bir şeyi...”</p>

  <p class="normal">“Evet, verdi. Siyah bir çanta... Öldürülmeden önceydi. Birkaç güne isterim dedi ama ömrü yetmedi bebenin. Tamamen unutmuşum.”</p>

  <p class="normal">“Baktın mı içine ne var?”</p>

  <p class="normal">“Bakmadım.”</p>

  <p class="normal">“Niçin?”</p>

  <p class="normal">“Baha bakma dedi de ondan!”</p>

  <p class="normal">“Ha sen de öyle dedi diye bakmadın, öyle mi?”</p>

  <p class="normal">“Öyle. Niye şaşırıyorsun ki? Ben Baha’ya güvenirdim. Bakma dediyse, bakma demektir.”</p>

  <p class="normal">“Seninle ilgili yanıldık mı acaba Erdoğan? Sende bir cevher var da, biz mi göremedik?!”</p>

  <p class="normal">“Aman amca, sakın bulaştırmayın beni. Böyle iyiyim ben.”</p>

  <p class="normal">“Neyse. O çantaya bir bakmamız lazım; nedir, içinde ne vardır, neye yarar?..”</p>

  <p class="normal">“Size de mi söylemedi?”</p>

  <p class="normal">“Yok. Söylemedi açık açık. Halil vermiş. O kadarını biliyoruz. Laf lafa girdi o ara, tamamını anlatmadı. Telefonu kapattı. İki gün sonra da öldürüldü. Bir suikast hazırlığı haberi aldık ama hedefi belirleyemedik. Belirlediğimizde, yani Bahattin olduğunu öğrendiğimizde hemen aradım, telefonu meşguldü. Seninle konuşuyormuş. Hemen kalktık gittik, tabi tam olarak saatini bilemezdik, oraya vardığımızda olay bitmişti, üç-beş dakikayla kaçırdık elimizden herifleri!”</p>

  <p class="normal">“O puşt Halil’in işidir kesin. O şerefsiz herif... Allah belasını versin ibnenin. Tam bir ittir!”</p>

  <p class="normal">“Tahmin edebiliyoruz, öyle değil mi Hüseyin?”</p>

  <p class="normal">Hüseyin başıyla onayladı.</p>

  <p class="normal">“O nerede peki?”</p>

  <p class="normal">“Bilmiyoruz, firari ama arıyoruz. Bakalım, buluruz çok geçmeden.”</p>

  <p class="normal">“Bana da haber verin. Kim yaptırdı, cezasını buldu mu?.. Bütün bunları öğrenmek isterim.”</p>

  <p class="normal">“Haber veririz merak etme. Netleşince haber veririz. Biz kalkalım artık. Hadi Hüseyin.”</p>

  <p class="normal">“Durun anahtarı vereyim, eve gidip alın çantayı.”</p>

  <p class="normal">“İyi sağol. Bizi bir ton işten kurtardın.”</p>

  <p class="normal">“Ne demek.”</p>

  <p class="normal">Erdoğan tam kalkıyordu ki, birden duraksadı.</p>

  <p class="normal">“Emekli olmadın mı sen daha Tacettin amca?”</p>

  <p class="normal">“Niçin be Erdoğan, kim bekliyor beni? Ne karı var, ne evlat! Biliyorsun, bu işlerin emekliliği olmaz. Bir sene kaldı yaş haddine. Bakalım ne yapacağız.”</p>

  <p class="normal">“Sen de haklısın. Hayırlısı olsun.”</p>

  <p class="normal">Uğurladı misafirlerini, arabalarına kadar eşlik etti. Arkalarından baktı bir süre. Geri döndü. Elleri cebinde yürüdü. Kalktığı masayı buldu. Masaya yaklaştığında, karşılaştığı garsona bir çay söyledi. Yerine oturdu. Başı önde, babası geldi aklına... Karanlık Hakkı, Haydar Hakkı... Bahattin hemen sonra beliriverdi sıraya girmişçesine beyninde. “Ulan,” dedi içinden, “iyi kandırdınız beni. Hesabını nasılsa sorarım sizden!”</p>

  <p class="normal">Yalnızlık duydu birden. Herkesin bildiğini, o bilmiyordu. Ama olsun, annesi de bilmiyordu. Sigara yaktı, o ara çayı geldi. Uzaktan ortancaya baktı, hâlâ umarsız havuz kudurganlığı yaşıyordu. Büyük neredeydi acaba? Annesi, sıpacık ve bakıcı kadın da yoktu ortalıkta. Neyse dedi. Çayına, sigarasına, babasına ve Bahattin’e döndü. Tam bir muhabbete dalacaktı ki kafasında onlarla; sarı, ıslak kısa saçlarını arkaya taramış, ince, bir ihtimal, Fransız’ı gördü.</p>

  <p class="normal">Yemek yerken sırtını denize dönmüş olan hatun şimdi yüzünü denize dönmüş, pek bir anlam içermeyen bakışlarla denizi süzüyor, kahvesini yudumluyordu. Ama ne çekici bir kadındı! Saçlarını uzatalım biraz, kıvırcık yapalım... Evet, gözleri yeşil mi, yeşil... Hadi biraz mavilik katalım, tamamdır... Yanaklar ve dudaklar biraz ama çok değil, doldurulacak... Beden, beden iyi sanki birkaç kilo lazım ama olmasa da olur... Boy, uzun ama bir on santim kısaltmak gerekiyor... İşte şimdi tamam oldu! Sarışınım, mavişim, tornadan çıkardığım; işte o sensin! Ama bu da sensin. İkiniz de kabulümsünüz!</p>

  <p class="normal">Kadını artık ne kadar süzdüyse, denizi izleyen bakışlar, bir anda Erdoğan’ı yakaladı. Kadınlar hissedebiliyordu kendilerine bakıldığını. Ama ne yakışıklı adamdı!..</p>

  <p class="normal">Türk müdür bu? Evet Türk’tür. Tanıyor muyum bu adamı? Sanki. Ama nereden? Aman ya, nereden tanıyacağım, tanıdık birini andırıyor sanırım.</p>

  <p class="normal">Ne güzel gözler öyle. Hoşlanarak mı baktı. Belki... Yok be, belki. Kesin hoşlandı. Tanıyor muyum bu kadını? Sanki. Ama nereden? Yok be, nereden tanıyacağım. Ona benziyor biraz, ondan öyle geliyordur. Bok ona benzediğinden... Ulan gerizekâlı ibne, O’na benzemek ne demek, ta kendisi... bu Mary! Fransız Mary!.. Göreme’den Mary... Hani ikinci kadınım olan Mary! Valla, o.</p>

  <p class="normal">Kalktı gitti yanına gülümseyerek, kadın önce şaşırdı. İngilizce olarak tanıttı kendini Erdoğan. Kadın Türkçe cevap verdi! Güzeldi Türkçesi. Her sene gelirmiş Türkiye’ye. Hatırlıyordu Erdoğan’ı; yeniden görüştüklerine çok memnun olmuştu.</p>

  <p class="normal">Bir hafta kadar sonra Antalya Havalimanı’ndan yolcu ederken Mary’i, olacakları bilmiyordu Erdoğan. Kuvvetle muhtemel Mary de farkında değildi henüz aylar sonra yaşayacaklarını. Fakat nedense Paris’e kadar hiç beyaz şarap içmedi uçakta. Mary, Fatma Michelle’e hamileydi!</p>
</body>
</html>
