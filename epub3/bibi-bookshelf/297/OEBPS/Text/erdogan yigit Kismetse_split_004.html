<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erdogan yiğit Kısmetse</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">BÖLÜM II</h1>

  <p class="normal">İstanbul’a gitmişti.</p>

  <p class="normal">Yıl?</p>

  <p class="normal">2005 herhâlde!</p>

  <p class="normal">Bir inşaat şirketinin danışacakları varmış. Dava açıp açmamaya bu görüşme üzerine karar vereceklermiş. Bahattin yollamıştı bu işi ona. İstemeye istemeye gitti İstanbul’a. İstanbul rüzgâr, İstanbul soğuk, İstanbul trafik, güzel kız, deniz; nehir bozması bir suyun etrafına dağılmış ağaçlar, ağaçlara meydan okuyan beton pehlivanlar, oradan buradan akan gelen yollar, yolların üstü kamyon, araba, insan katarları...</p>

  <p class="normal">Bu kadar milyon insan günde 150-200 gram sıçsa kaç ton bok ederdi acaba?! İstanbul İstanbul’du, İstanbul her gün bir maden kütlesi gibi bokuyla, gittikçe boka batıyordu. Kendi bokunda boğulacaktı bir gün!</p>

  <p class="normal">Bilmez de İstanbul’u, nereden nereye nasıl gidilir. Telefonu çaldı daha Ankara’da iken, Kavacık da insinmiş, araba ile alacaklarmış, kaç gibi İstanbul’da olacağını haber versinmiş... Yaklaşırken İstanbul’a korktu bir an. Eğer dedikleri gibiyse İstanbul, nasıl baş edecekti. Nasıl düşürecekti bu devenin payandalarını? Kavacık sessizceydi doğrusu, umduğu korktuğu İstanbul ya bu değildi ya da İstanbul’dan korkmasına gerek yoktu. Hem niçin İstanbul korkulan bir yerdi ki sanki? Güzel değil miydi İstanbul? Güzellik niçin korkutucu olsundu. Otobüsten inince şık giyimli bir adam koştu geldi yanına:</p>

  <p class="normal">“Erdoğan Bey miydi?”</p>

  <p class="normal">Evet oydu. Kaptı çantasını adam bu yönde istek beklemeden. Siyah olduğu kadar ağır bir araba bekliyordu, otobüs firmasının Kavacık istasyonunun dışında. Sürünür gibi gittiler, gerçek mermilerle atış eden trafik mitralyözüne karşı.</p>

  <p class="normal">Üsküdar’da boğazı gören bir büroya aldılar bunu. Şirket patronlarıyla tanıştı, meseleyi konuştular, çay, kahve derken; kolay iş ama bir gün daha kalsa da dilekçeyi yazıp evrakları toplasa da verse mahkemeye iyi olacak gibi...</p>

  <p class="normal">“Ankara... Git gel olmasın bir daha.”</p>

  <p class="normal">“Sen nasıl istersen Avukat Bey...”</p>

  <p class="normal">“Kalacak yerin var mı?”</p>

  <p class="normal">“Aslına bakarsanız yok. Bir gece kalacağım düşüncesi yoktu.”</p>

  <p class="normal">“Rica ederim ne demek.”</p>

  <p class="normal">Hemen sağ sol arandı. Şirketin misafirlerini ağırladığı butik tarzı bir otele yerleştirdiler bunu. Dinlenmek için inşa edildiği belli, yine dinlenmeye yarayan şekilde döşenmiş bir yerdi burası. Sonradan yeri yurdu oldu İstanbul’daki. Geldikçe burada kalmaya başladı.</p>

  <p class="normal">Haaa, akşamda bir yere gideceklermiş, gazino tarzı bir yer. Şule Hanım çıkıyormuş son kez... Şule Hanım deyince aklı çıktı bunun. Kısmet ayağına gelmişti. Meşhur ses sanatçısı Şule Sancak! Memleketin yetiştirdiği son ses zanaatkarlarındandı... Pek ilgilisi alakalısı kalmamış Türk sanat müziğinin esaslı yorumcularından. Çıkardığı kasetler pop tarzı ağırlıklı ama geceleri gazinolarda Türk sanat müziği söylerdi. Yaşından büyük gösteren kıyafetler içinde görmüştü Şule’yi. Bayağı yaşı geçmiş kadın havası vardı televizyondan gördüğü kadarıyla. Ne kadar duygusal çekmeye çalışsa da klipleri, kösnül bir şeyler akıyordu kızın her yerinden. Sanki elinde değilmiş gibi bir kösnüllük. Sanki istemiyor da öyle olmayı ne yapsın Tanrı vergisi işte, gizlenemiyor. Toplucaydı yavrum ama ince bir bel sayesinde göğüs ve popo dışarıda kalıyor, topluca da olsa seksi bir hava veriyordu ona. Hele bir televizyon programı hatırlıyordu ki, kısacık etekle çıkmış sahneye, gece boyu eteği ile uğraşmalar, ara sıra kaçan ya da gol olan frikikler!.. Hâlâ hafızasındaydı. Bu ülkede yaşayan biri için, zengin de olsa, İstanbul’da yaşamayan birisi olarak ne kadar uzaktaydı bu kadınlar. Evet! Kabul etmek gerekiyordu, yıldızdılar. Ulaşılmaz ve ulaştığında el yakıcı...</p>

  <p class="normal">Gittiler akşam gazinoya; köprüyü geçtiler, bayağı bayağı yol kat ettiler. İlk defa geçiyordu boğazı. Bilmediği bir his kapladı içini. Biraz köylü hisseti kendini açık açık... Oralarda yaşayanlar için gayet basit gelen şeyler Erdoğan için yeni, belki biraz ürkütücü fakat herhâlde hayranlık vericiydi. Eğer dedi İstanbul bu ise, buradan başka yaşanacak yer yok. Çok sonra anladı tabii, gündüz trafiğine battıkça, adliye yoğunluğuna karıştıkça ama o ilk izlenim yok mu, hiç çıkmadı zihninden.</p>

  <p class="normal">Akşam mekâna vardıklarında biraz hayal kırıklığı yaşadı. O boğazda, ne bileyim deniz kenarında bir yer beklerken, basbayağı şehir içinde trafik tabakalarının içinde bir koşuşturmanın tam da ortalık yerinde buldu kendini. Ne kadar şık olursa olsun, kalabalık içindeydi işte mekân, hiç de ona göre değildi. Hürmet ikram yerindeydi ama. Garsonluk bu ise Ankara’dakiler neydi acaba? Meze buysa Ankara’da ne yemişti? Üstelik hürmet, ikram ve meze sanki rakıyı daha lezzetli kılıyordu. Tertemiz beyaz örtüler üstünde incecik porselen tabaklar, ağır birer gülleyi andıran çatal bıçak... İşemeye kıyamayacağın tuvaletler...</p>

  <p class="normal">Önceden sahne alan birkaç ses sanatçısından sonra assolistimiz de yerini aldı. Böylelikle bütün tamamlanmış oluyordu. Hele içilen birkaç kadeh, assolist kavramına daha da renk katıyor, ölümsüzleştiriyordu. Çok duyardı bu ortamı ama yaşamamıştı. Daha önce yaşamamış olduğuna üzüldü. Hâlbuki imkânı da vardı. Kaçıp gelebilirdi birkaç gün, İstanbul’u yaşayabilirdi. Bir an pişmanlık duydu ve hemen karar aldı, daha sık gelinecekti İstanbul’a; sadece iş için değil, gezmek tozmak, düzmek için gelinecekti!..</p>

  <p class="normal">İlk defa canlı görüyordu uzun zamandır hayran olduğu kadını. Üzerinde omuzları açık, göğüsleri hani neredeyse dökülecek, sabırlı ol, biraz bekle diyen tarzda, bir bacak boyu kadar dekolteli uzun kırmızı bir elbise, içinde Şule.. Ama ne Şule be!</p>

  <p class="normal">Şule’ye dalmıştı Erdoğan. Şirketin sahibinin konuşmaları dağılıyor, Şule’nin arkasında oluşan sigara dumanı boşluğunda bütün mekânın eşyası ve diğer insanlar gibi dağılıp gidiyordu. Tabak, çanak seslerini duymuyor, ara sıra kopan alkışlar pek dikkatini dağıtamıyordu. Kilitlenmişti Şule’nin güzelliğine. Ön sırada ayarlanmış masa, Şule’nin kokusunu da duymasını sağlıyordu. Ağır parfüm bombardımanı altında inliyordu Erdoğan. Birkaç kere masaya eğilmiş, patronla şarkı söylemiş, Erdoğan’a yanaşmamıştı, göz göze gelmelerine rağmen. İyiye yordu bunu Erdoğan, “demek” dedi içinden; “bana alışıldık muamele yapılmıyor.”</p>

  <p class="normal">Nice sonra veda konuşmaları, ağlamaklı oluşlarla kendine geldi. Ayılmıştı sanki. Biraz sersemlemişti.</p>

  <p class="normal">“Gözlerinizi alamadınız Erdoğan Bey.”</p>

  <p class="normal">“Öyle. Güzel kız. Çok beğeniyorum. Sesi, fiziği bir harika.”</p>

  <p class="normal">“Tanıştırabilirim istersen.”</p>

  <p class="normal">Hadi ya çok sevinirim diyecekti, uçacaktı, yapamadı. Sadece nazikçe, “Teşekkür ederim, çok sevinirim.” diyebildi, daha ciddi bir edayla. Meğer bu şirketin bir uzantısı müzik işleriyle uğraşıyormuş ve Şule’nin Anadolu programını yapmış. Anlaşmışlar, bahar sonu ve yaz boyu Anadolu’da konserler verecekler. Demek o yüzden bu alaka.</p>

  <p class="normal">Bir çeyrek saat sonra kalktılar kulise geçtiler. Kapıdaki iri kıyım adam “Hoş geldin abi.” dedi. Herhâlde bu da bunun işçisi... Kapıyı vurdu hafifçe. Açtı ve girdiler. Şule üstünü soyunmuş, bornozu geçirmiş sırtına oturuyor, bir yandan sigara içiyor, bir yandan da bir kadeh cin yuvarlıyordu.</p>

  <p class="normal">“Merhaba Şule Hanım nasılsınız?”</p>

  <p class="normal">Elini uzattı Şule, “Merhaba Kazım Bey, sizler nasılsınız?”</p>

  <p class="normal">Kaç kişiyi kastediyordu acaba?</p>

  <p class="normal">“Beyefendiyi tanımıyorum.” Sesine böyle bir anlam katmıştı, “Tanıştır, kim bu, ne işi var burada?”</p>

  <p class="normal">“Beyefendi avukatımız Erdoğan Yiğit Bey. Ankara’dan geldiler.”</p>

  <p class="normal">“Merhaba.” dedi Erdoğan, elini uzattı.</p>

  <p class="normal">“Memnun oldum.” diye cevapladı Şule elini sıkarken.</p>

  <p class="normal">“Bir şeyler alır mısınız Kazım Bey, ya siz?.. pardon isminizi unuttum neydi?”</p>

  <p class="normal">Erdoğan diyecekti tuttu kendini. Gözlerinin içine baktı Şule’nin. Unutmamıştı. Nedense böyle davranma gereği duymuştu. Erdoğan diye atıldı Kazım Bey birkaç saniye süren sessizliği bozarak ve bu sessizlikten ürkerek.</p>

  <p class="normal">“Haa evet. Kusura bakmayın. O kadar çok insanla tanışıyorum ki, isimler kalmıyor fazla hafızamda. Ama yüzünüzü asla unutmam. Allah da beni böyle yaratmış.”</p>

  <p class="normal">İyi ki de yaratmış be gülüm. İyi ki de yaratmış...</p>

  <p class="normal">“Siz ne alırsınız Erdoğan Bey? Gerçi cin var sadece başka da içecek bir şey yok.”</p>

  <p class="normal">“Aman efendim ne demek söyleyeyim hemen getirsinler.”</p>

  <p class="normal">“Olmaz Kazım Bey. Burada ne varsa onu içelim lütfen.”</p>

  <p class="normal">Arkadan bir kahkaha.</p>

  <p class="normal">“Cin veya çay var. Hangisi?”</p>

  <p class="normal">“Cin alırım ben.” dedi Kazım Bey.</p>

  <p class="normal">“Ben çay içeyim” dedi Erdoğan.</p>

  <p class="normal">“Çay mı? Hayret!”</p>

  <p class="normal">“Yeminim var hanımefendi. Cin içmiyorum.”</p>

  <p class="normal">“Çarpar diye mi korkuyorsunuz? Meydan okuma ha. Hadi bakalım. Korkmuyorum.”</p>

  <p class="normal">“Sizin hatırınıza 14 yıllık yeminimi bozamam!”</p>

  <p class="normal">“Yemininiz mi var gerçekten, niye cin?”</p>

  <p class="normal">“18 veya 19 yaşlarında çok kötü bir sarhoşluk yaşamıştım cin yüzünden. O gün yemin etmiştim içmeyeceğim diye.”</p>

  <p class="normal">Aslında hatırladığından da gençtir Erdoğan, daha lise çağlarında. Sonradan polis olmuş bir arkadaşları... Neydi adı, çıkmıyor bir türlü. Gerçekten ne çok polis çıkmıştı eski mahallelerinden. Cin alıp onların eve çöküyorlardı. Anne babası köydeymiş... İçiyorlar mezesiz. Gerçi cin mezeyle içilir mi o yaşlarda, o da meçhul. Çabuk içiyor Erdoğan, çabuk ve çok içiyor, çok kötü sarhoş oluyor. Zorla atıyor kendini dışarı, sıcakta serin bir yer özlemi çekiyor. Hareket ediyor, hareket daha çok alkolün damarlarına bulaşmasına izin veriyor, boş midesinde ne varsa çıkıyor dışarı. Alenen kusuyor parkın orasına burasına... Yalpalıyor, bir köşeye yığılıp kalıyor... Bir çimen serinliği duyduğunu hatırlıyor, kâbus gibi geçen saatlerden sonra çimen serinliğine kanıp uyuyor. Uykusunda yeşil bir deniz kenarında. Deniz yeşil olur mu? Oluyor. Özellikle kıyıya yakın yerlerde yeşil renk oluşuyor işte. Deniz bilindiği gibi mavi değil içinde her renk oluyor. Mavi, yeşil, turkuvaz, lacivert, sarı barındırıyor. Güneş sindiğinde gri oluyor örneğin. Olmadığında siyah, simsiyah oluyor. Ürperiyor Erdoğan nedense yeşil üşütüyor, denize girmek istiyor, deniz daha sıcak biliyor. Güneş istiyor. Sarı, sıcak bir güneş. Bazen yeşil, bazen mavi bir kız görüyor uzaktan, kız gülüyor. Deniz kenarı ama kızın üstü başı giyinik. Üstünde vatkalı bir ekose desenli gömlek, altında tayt tarzı bir pantolon, topuksuz yazlık ayakkabılar. Çantası çaprazlama asılmış. Çok genç bu kız. Kendisi kadar genç. Belli belirsiz göğüsleri çaprazlama asılan çanta nedeniyle daha da belirginleşiyor. İçi gıdıklanıyor. Yaklaşamıyor kıza, kız onu itiyor. Sonra Derya’yı görüyor. Dik saçlı, güleç yüzlü bir oğlan bu Derya. Gülerek karşılıyor onu, Mülkiyelilerin köşesinde umuyor. Oldu diyor. Derya gülüyor. Ama Derya ne zaman geldi deniz kıyısına. Yok ben gittim Ankara’ya. Hava soğuk. Şubat. Hayda ne alaka yaa, hani deniz kenarındaydık. Belli belirsiz açıyor gözlerini, azıcık, tüm hayaller dağılıyor. Kalkıyor olduğu yerden, bir tur atıyor havada, yer dönüyor, midesi bulanıyor, boş midesi bir kez daha boşalıyor çimenlerin üstüne. Yemin ediyor, cin içenin diyor, amına koyum bir daha! İçmiyor da bir daha.</p>

  <p class="normal">Belli belirsiz bir gülümseme yayılıyor yüzüne, tam sıkılacakken canı, Şule’nin sesi geliyor kulaklarına. Hayret, koca bir gün süren sarhoşluk, aradan 20 sene geçince, birkaç saniyeye sığabiliyormuş meğer...</p>

  <p class="normal">“Tamam, işte onu diyorum; çarpar diye korkuyorsunuz.”</p>

  <p class="normal">Öyle olsun gülüm. Şimdilik öyle olsun bakalım. Cinler, çaylar içildi, sigaralar tüttürüldü. Bu arada Şule’nin kahkahaları... Keyfi yerinde. Herhâlde yüklü bir para alacak bunlardan. Neyse. Arada sırada bornozdan dökülen bacaklar. Kapatmalar. Çekiştirmeler. Her açıldığında hoplayan bir yürek... Bir yarım saat sonra Erdoğan kalkarak “Ben gideyim.’ dedi birdenbire.</p>

  <p class="normal">“Aaa ne oldu? Laflıyorduk şurada.”</p>

  <p class="normal">“Teşekkür ederim ama yarın sabah bir dilekçe yazmam ve adliyeye vermem gerekiyor. Geç oldu, yatıp uyusam artık.”</p>

  <p class="normal">“E siz bilirsiniz. Çok memnun oldum.”</p>

  <p class="normal">“Ben de hanımefendi. Doyumsuz sohbetinize aç gidiyorum bilesiniz.”</p>

  <p class="normal">“Başka zaman inşallah.”</p>

  <p class="normal">“İnşallah, şimdilik iyi geceler.” dedi. Çıktı gitti oteline, uyudu. Bütün uyku ve ondan sonraki üç-beş gün, Şule ve onunla yaptığı şeylerin hayali ile doluydu.</p>

  <p class="normal">“Bahattin öyle böyle bir kız değil oğlum. Bayıldım, görsen fiziği, yüzü, sözü sohbeti bir harika.”</p>

  <p class="normal">“Yürü git lan. Çok gördük senin bu hâllerini. Şule’den güzelleri oldu hayatında.”</p>

  <p class="normal">“Öyle deme, bunun gibisi hiç olmadı.”</p>

  <p class="normal">“Viktoriya?”</p>

  <p class="normal">“Evet, haklısın o bundan güzeldi. Ama ne alakası var şimdi! Şule çok güzel, başka güzel. Viktoriya kuzeyli, soğuk sarışın. Bu öyle değil, bu; bizden, sıcacık. Minyon. O uzun bir kızdı. Ne bacak vardı onda ya!”</p>

  <p class="normal">“Onu diyorum işte oğlum, bak kızın adını söyledik yetti. Aklın dağıldı gene. Şimdi Viktoriya olsa burada düşeceksin peşine, Şule uçacak.”</p>

  <p class="normal">“Uçmaz! Çok seviyorum Şule’yi!”</p>

  <p class="normal">“Sevmek ne gardaş, ne anlarsın sen sevmekten?”</p>

  <p class="normal">“Başlama lan gene. Canımı sıkma. Küfür edeceğim şimdi.”</p>

  <p class="normal">“Edersen et lan. Bas git, ben dilekçe yazacağım. Ne bok yersen ye!”</p>

  <p class="normal">“İyi o zaman görüşürüz. Akşama gelecek misin?”</p>

  <p class="normal">“Bilmem. Duruşma var yarın; Diyarbakır’a gitmem gerekiyor, erken kalkacağım.”</p>

  <p class="normal">“Bir gün gebertecekler lan seni. Bırak bu işleri.”</p>

  <p class="normal">“Seni de gebertecekler. Bir gün kızgın bir kocaya denk geleceksin elbet.”</p>

  <p class="normal">“Kıçına kına yak o vakit!”</p>

  <p class="normal">“Olur yakarım.”</p>

  <p class="normal">Birkaç hafta sonra büroda otururken Kazım Bey aramıştı. Ankara’ya gelecekmiş. Birkaç ufak işin yanında, şu davayı da bir görüşecekmiş, yeni belgeler bulmuşlar da davaya nasıl ekleyebilirlermiş bunları. Hem cumartesi Şule Hanım’ın konseri de varmış Ankara’da, beraber giderlermiş.</p>

  <p class="normal">Böyle olur abi işte, kısmetse gelir bulur ayağına dolanır. Kısmet değilse ne yapsan faydasız...</p>

  <p class="normal">Cumadan geldi Kazım. Karşıladı Erdoğan onu. Aldı havaalanından. Misafir etti. Otele yerleştirdi. Akşam bir gazinoya gittiler. Elini cebine sokturmadı Kazım’ın. Alışmış Kazım hesap ödemeye, bu alışılmamış bir durum onu şaşırtıyor... Pek memnun. Hele diyor, “Bu Rus”... “hiç böylesini görmedim. Harikaydı.”</p>

  <p class="normal">“Rica ederim Kazım Bey. Ne demek. Benden ala pezevenk mi olur, değil mi?”</p>

  <p class="normal">Basıyorlar kahkahayı, sarhoşlar. Kazım inanılmaz bir hâlde, kendinden geçmiş. Nereden bilsin bu herif, belki ondan da zengin. Keyfe yapıyor bu avukatlığı...</p>

  <p class="normal">Cumartesi sade bir akşam yemeği, içkisiz. Aklı yerinde olmalı. Şule bu gece oldu oldu, olmadı, başka kapıya artık. “Sen” diyor, “yalnız git Kazım. Ben konserin sonuna ancak yetişirim. Sonra Şule’yi alır gezeriz biraz, ne dersin. Misafir ederiz.”</p>

  <p class="normal">“Valla bilmem ki, niye gelmiyorsun konsere?</p>

  <p class="normal">“Ya işler var parça parça, onları halletmem gerek. Saat on bir gibi gelirim.”</p>

  <p class="normal">“İyi peki sen bilirsin.”</p>

  <p class="normal">Hiçbir işi yok! Ön sırada oturan Kazım tek görünsün Şule’ye, sonra birlikte kulise giderler. O kadar da değil, merak etsin biraz. Eğer aklında isem merak eder. Değilsem zaten...</p>

  <p class="normal">Gitti büroya saat on buçuğa kadar bilgisayarda oyalandı. Porno sitelere girdi çıktı bir iki, kaputsuz! İnceden virüsler sardı ana belleği, bunun haberi yok daha. Birkaç güne yavaşlar artık bilgisayar. Format atılır yine. Sonra kalktı gitti konserin olduğu yere, kapıya haber bırakmış Kazım. Adını söyleyince geçti içeri. Son şarkıya kadar oyalandı ayaküstü. Sonra gitti Kazım’ı buldu ön sırada, sıkıştılar biraz, oturdu. Şule’ye baktı, göz göze geldiler. Belli belirsiz bir gülümseme yüzünde kızın, yağ gibi yayılıyor. “Oldu” dedi içinden, “Bu iş oldu.”</p>

  <p class="normal">Konsere gelmediği için yalan sızlanmalar. Çok isterdim. Ama işlerin yoğunluğu malum. Ancak yetişebildim. Hadi oyalanmayın gelmişken Ankara’ya gezelim biraz. İstanbul gibi olmasa da bizde de var canım mekânlar... gibi bir sürü karşılıklı söz palavraları, kandırmacaları... Şık döşenmiş bir mekânda hafif içkiler. Sonrasında daha gür müzik ve daha sert içkiler. Devamında çorba. Çorba ama bu sefer Erdoğan’ın bildiği izbe bir yer. Fakat çorbalar harika. Hiç eli uzunluk, dili uzunluk yapmıyoruz, harika. Devam. En son Kazım bırakılır oteline, zil zurna sarhoş. İkisi kalırlar otelin lobisinde. O da bu otelde kalıyormuş, ne güzel!</p>

  <p class="normal">Birer yumuşak tatlı içki masada... Şule sarhoş, Erdoğan gayet iyidir. Konuşurlar. Belli belirsiz aşka mı gidiyorlar?!</p>

  <p class="normal">“Şule senden hoşlanıyorum.” ile biten bir giriş...</p>

  <p class="normal">“Ne kadar kolay alıyorsun ağzına bunu Erdoğan. Ne zaman hoşlandın benden, kaç defa görüştük ki seninle?”</p>

  <p class="normal">“Çok eskiden beri Şule. Seni televizyonlarda ilk gördüğümden beri. Hiç aklımdan çıkmıyorsun!”</p>

  <p class="normal">“Sen benim etimi istiyorsun sadece! Beni sevdiğin mevdiğin yok. Çapkın ve tehlikeli bir adamsın sen. Anladım bunu.”</p>

  <p class="normal">“Yanılıyorsun. Evet, hayatımdan kadınlar geldi geçti. Sevdiklerim de oldu. Ama sen başkasın. İçim seninle dolu.”</p>

  <p class="normal">“Erdoğan bak ne yapalım. Çapkın ve tehlikeli olduğunu biliyorum ama bu seni istemediğim anlamına gelmiyor. Odama çıkalım, bir deneyelim bakalım gerçekten beni seviyor musun, yoksa derdin sadece etim mi. Ha, ne dersin?”</p>

  <p class="normal">“Sarhoşsun derim sadece. Ayrıca seni seviyorum demedim. Hoşlanıyorum dedim. Ayıl, bunları sonra konuşalım. Aşkından ölsem de, yatmam seninle bu hâlde. Beni hatırlamanı isterim doğrusu.”</p>

  <p class="normal">“Hatırlanacak bir şeyler geliyorsa elinden, hatırlarım tabii. Niye hatırlamayayım?”</p>

  <p class="normal">“Bak Şule, orospu gibi davranıp benim sınırlarımı zorlama! Sana aç ve sana muhtaç değilim. Evet, senden çok hoşlanıyorum ama bu seni içime gömüp gidemeyeceğim anlamına gelmiyor.”</p>

  <p class="normal">“Saçmalıyorsun ve gururumu kırıyorsun Erdoğan. Bununla övünürsün artık, Şule Sancak istedi de yatmadım diye!”</p>

  <p class="normal">“Ya git işine kızım. İyice sarhoşsun sen. Git ayıl öyle konuşalım bu meseleyi. Ben gidiyorum.” dedi ve hızlı bir kalkış yaptı masadan, ardına bile bakmadan çıktı gitti otelden. Şule pek sinirlenmişti adamın tavrına.</p>

  <p class="normal">“Kendini ne sanıyor bu pezevenk ya!”</p>

  <p class="normal">Sarıldı telefona, sövüp sayacak. Sonra vazgeçti. Kalktı gitti, uyudu odasında.</p>

  <p class="normal">Yokuş aşağı, Tunalı Hilmi’ye doğru yürüyen ve serinleşen Ankara havasında soluk almaya çalışan Erdoğan ise gülümsüyordu. Hayaller kuruyordu. “Bunu da yemezse artık hiçbir şeyi yemez. Elini öper, büyüklüğünü kabul ederim.” diyordu içinden.</p>

  <p class="normal">Sonrasında hiç görüşmediler. Böyle kışı buldu Erdoğan. Unutmuştu Şule’yi. Büyükmüş, yemedi valla. Bir gördüğümde elini öperim. Direksiyon başındaydı. Araba almıştı kendine. Böyle daha iyiymiş. Taksi, otobüs uğraşamazmış.</p>

  <p class="normal">“Oğlum Alman gavuru araba yapmış lan. Valla değme keyfime. İyi ki seni dinlememişim. O cimcime Uzakdoğulular kendi götlerine göre yapıyorlar arabayı. Bu öyle mi ya. Yayıl içine!..”</p>

  <p class="normal">“Daha da yaklaştın ölüme gardaş. Artık sarhoş yakalayacak seni Azrail nasıl olsa!”</p>

  <p class="normal">“Sen gammazlama yeter gardaş.”</p>

  <p class="normal">Yüzünde gülücüklerle indi arabadan. Ulan bu Baha olmasa hayat çekilmez valla. Bolu Dağı’nda yemek yiyecek. Oturdu sofraya. Bir şeyler söyledi. Dışarıda kar yağıyor yetmezmiş gibi. Vızır vızır bir trafik.</p>

  <p class="normal">“Yahu şu tüneli açsalar da rahatlasak.”</p>

  <p class="normal">“Öyle deme Erdoğan.” demişti Kazım, “tünelin İstanbul tarafı çıkışı sakat, çok buzlanma olur orada. Eskiden olduğundan daha çok adam ölür.”</p>

  <p class="normal">“Bilmem artık o kadarını.”</p>

  <p class="normal">Telefonu çaldı yavaştan hesap ödemeye çalıştığı sırada. Kazım’dı arayan. Şule Hanım’ın babası vefat etmiş, birkaç ay önce. Kardeşleri de dava açmışlar Şule’ye, babam mal bağışladı ona. O malı kullanıp böyle zengin oldu. Şudur budur diye.</p>

  <p class="normal">“Eeee, Kazım ne yapayım?”</p>

  <p class="normal">“Sen geldin aklıma, önerdim. Kabul etti. Bir görüşseniz. İyi de para var bu işte.”</p>

  <p class="normal">“Ya biliyorsun belki Şule’yle bozuk ayrıldık biraz, bilmem ki şimdi nasıl olur.”</p>

  <p class="normal">“Olur olur. Kafana takma. Bir şey demedi kız. Git bir görüş. Sen nerelerdesin şimdi?”</p>

  <p class="normal">“Valla Bolu Dağı’ndayım. Yemek yedim yeni.”</p>

  <p class="normal">“Ciddi misin sen ya!”</p>

  <p class="normal">“Ne oldu ki?”</p>

  <p class="normal">“Ya Şule’de Bolu Dağı’nda! Oralarda bir yerlerde evi var, orada kalıyor şimdi.”</p>

  <p class="normal">“Hadi canım doğru söyle.”</p>

  <p class="normal">“Valla. Dur alayım adresini, nasıl gidileceğini öğreneyim, seni arayayım.”</p>

  <p class="normal">Kısmetse dedi Erdoğan içinden... Kısmet değilse...</p>

  <p class="normal">Az biraz uğraşmayla buldu Kazım’ın dediği yeri. Bolu Dağı’ında da değil zaten evin yeri. Bolu’yu gören ve otoyolun üstünde bir tepede... İki katlı ama metrekaresi düşük bir yer. Bahçe içinde. Bir de daha küçük bir ev var bir köşesinde bahçenin. Evin emektarı ile karısı kalıyorlarmış orada. Şule ve yardımcısı olan kadın evdeler. Şömine yanmış. Yemek vaktidir aslında ama Erdoğan tok.</p>

  <p class="normal">Umduğundan sıcak karşıladı Şule Erdoğan’ı. Sofraya buyur ettiler. Toktu ama oturdu. Bir şeyler atıştırdı ucundan.</p>

  <p class="normal">“Sevmedin sen yemekleri.”</p>

  <p class="normal">“Yok güzelim, sevmediğimden değil. Tokum, yeni yedim dağda.”</p>

  <p class="normal">“İyi o zaman. Bak şunun bir tadına. Çok güzeldir. Bizim emektar yaptı. Eli çok temizdir kadının.”</p>

  <p class="normal">“Güzel valla. Keşke aç olaydım.”</p>

  <p class="normal">Gülüşmeler.</p>

  <p class="normal">“Eee, mesele nedir?”</p>

  <p class="normal">“Ya, kahveleri içerken anlatırım.”</p>

  <p class="normal">Mesele uzun. Hem aile meselesi. Karışık, içinden çıkılması zor.</p>

  <p class="normal">“Yaa anlaşsan. Dertleri para, belli. Biraz para versen, kapatsan.”</p>

  <p class="normal">“Benim de niyetim o ama çok para isterler. Önce biraz sıkıştırayım, teklif onlardan gelsin diyorum. Daha ucuza kapanır o zaman.”</p>

  <p class="normal">“Doğru söylüyorsun kız. Aferin sana. Akıllı bir şeysin sen.”</p>

  <p class="normal">“Değil mi, çok akıllıyım.” derken gözlerinde bir mahzunluk, mağlubiyetlerin verdiği bir suskunluk arkasından.</p>

  <p class="normal">Suskun kaldılar bir süre. Birkaç kere göz göze geldiler. Sırıttılar birbirlerine laf bulamadıklarından ortaya atacak... Şule sıkıntılı görünüyor biraz. Doğal olarak sıkıntılı olacak, babayı kaybetmiş, kardeşler bela olmuş... Yok be! Farklı bir sıkıntı bu; vazoyu kahramanca yaptığı kurtarışla kırıp aynı kahramanlığı babasına gösteremeyen bir sümüklü piç kurusu sıkıntısı bu... Erdoğan saatine baktı bir, içine bir karamsarlık çöktü aniden. Yol, kar, gece vakti; uğursuz bir sürü şey geçiş yaptılar.</p>

  <p class="normal">“Şule ben kalkayım kar atıştırıyor. Gidemem Ankara’ya. Yollar kapanır.” dedi. Ayağa kalktı, pantolonu düzeltti şöyle bir, ceketi astığı sandalyenin arkasından almaya uzanmıştı ki...</p>

  <p class="normal">“Erdoğan” dedi Şule ve durdu. Elini, eline aldı. Gözlerinin içine baktı. “Gitme” dedi.</p>

  <p class="normal">Gidemezdi artık Erdoğan, gitmezdi. Elini kavradı, yanına çöktü Şule’nin. Boynunu tuttu bir eliyle, diğer eli hâlâ kızın elindeydi. Öptü dolgun dudaklarından. Islaktı dudakları Şule’nin, karşılık verdi Erdoğan’a. Tüm o kösnül hayallere rağmen, şöyle yapacam, böyle yapacam diye kurulan içinde sert sevişme, nezaketten uzak sevişme hayallerine rağmen, oldukça yumuşak ilerliyordu. Boynunu tuttuğu eli kaydırdı omuzlarından sakince, göğsünü buldu. Göğsünü bulmasıyla parmaklarının ucu hafif baş vermiş göğüs ucunu yakaladı. Sonra ayası bütün açlığıyla saldırdı göğse, kavradı bütün bütün. Bütün ayasını dolduruyordu. Ne kadar da sertti, hayret! Bunca adamla beraber olan bir kadında olmayan bir sertlik. “Yok” dedi içinden, “kesin silikondur, ondandır.” Öpücükler boynuna kaymıştı. Büsbütün zevk içindeydi Şule.</p>

  <p class="normal">Birden kesti öpüşmeyi, ayağa kalktı, elini tuttu Erdoğan’ın. Yatak odasına doğru çekti götürdü.</p>

  <p class="normal">Ne istiyordu Şule? Yatak odasına varsam, arkasına dolansam, eğsem başını öne, eteğini sıyırıp yukarıya, indirip donunu aşağıya... devam etsem. Bunu mu istiyorum? Evet, bunu istiyorum. Çok keyifli olacak benim için. Peki ya onun için, bunu mu istiyor Şule? Bence istemiyor. Çok yapmışlardı bu hoyratlığı ona. Ya ben ne yapayım? Yumuşak ol, sevecen ol. Bırak o devam ettirsin, sen dokunma. Ne isterse öyle davran. Hissetmeye çalış, yönlendirmeye değil. Belki de Şule hayatında ilk kez vermek için değil, almak için sevişiyordur ve bu sana denk gelmiştir. Yani? Yani, istediği için yapıyordur. Mecbur olduğu için değil. Yani? Yani; derdi mevki, para, kaset değil, Erdoğan’dır. Haaa, anladım...</p>

  <p class="normal">Gece boyu bunu uygulamaya çalıştı Erdoğan. Şule’nin eli ne diyorsa onu yaptı Şule’ye. Hiç konuşmadı Şule. Altı üstü bir sevişmeydi ve ne kadar da çok kafası çalışmak zorundaydı Erdoğan’ın. Şule eliyle çekti kendine, üstünde elbiseleriyle. Erdoğan üstüne çıktı kızın elbiseleriyle... Soyunmak isteyinceye kadar soymadı, soyunmadı. Kendi elleriyle bir şeyleri çıkarmaya başladığında kızı soymaya başladı, Şule de onu soyuyordu. Bir yandan öpüyordu soyduğu yerleri Şule, Erdoğan’da aynısını yaptı. Düşen her askının, çözülen her kopçanın vücutta bıraktığı izler öpücüklerle dolduruldu. Son parça çıkarıldığında, lastik izleri öpüldü bir süre ve Şule Erdoğan’ın kafasını iki bacağının arasında tutmak istedi. Erdoğan da kırmadı onu devam etti. Bir süre sonra anladı ki Erdoğan, hareket eden kendi dili değil, Şule’nin kalçasıydı. Tuttu elleriyle hareket ettirmedi kalçasını. Olanca gücüyle direndi Şule, bildiğini, istediğini yapacaktı anlaşılan. Erdoğan inat etmedi, çekti pençelerini kalçasından, yoksa atabilirdi yani sigortası kızın, vazgeçerdi, mutsuz olurdu. Sonra aldı Erdoğan’ı altına, kendi başına becerecekti anlaşılan. “Olur” dedi içinden. Ne istedi ise onu yaptı Şule. Yavaşca, hızlı bir şekilde, yok eğilerek, yok doğrularak... Sanki mastürbasyon yapıyordu Erdoğan’ı kullanarak! “Hiç mi boşalmadın kuzum sen, ne bu?” diye sordu Şule’nin vücuduna. “Evet” dedi beyaz ten, “Hiç boşalmadım. Boşalmak istediğimde kendi kendime hallettim. Bu benim hayalim. Hayalimin objesisin sen. Seni kullanacağım ve sakın acele etme. Alıştıkça sana, kullanmana izin vereceğim. Ama o güne kadar dediğim olacak. Altta boşalmamı bekleme, ellerini, dilini kullanmadan boşalmamı... Daima dik ve sert olsun. Uzun sürer benim işim, dayanmalısın hayallerimdeki gibi. Bir kere yaparım ben Erdoğan, ikinciyi bekleme.’ Tamam bebeğim, sen nasıl istersen.”</p>

  <p class="normal">Cuma günü öğlen girdiği evden pazar günü öğleden sonra çıkmıştı. Şule umduğundan da güzeldi. Ya da bu ev, bu ortam, bu iklim güzelleştiriyordu onu. Ama her neyse, onu daha da güzelleştirdiği kesindi. Aç döndü Ankara’ya, hâlâ Şule istiyordu canı.</p>

  <p class="normal">Sonraki birkaç ay o ev gizli yuvaları oldu. Ankara ile İstanbul’un tam ortasında buluştular kaç hafta sonu. Karlarda yürüdüler, çiçeklerin açtığına ve sonradan meyveye dönüştüğüne şahit olmuşlardı ki, doydu Erdoğan. Şule’ye, Bolu’ya, kara, bahara doydu. Birkaç kere ekti Şule’yi söz vermesine rağmen. İtiyordu onu. Sonra bir gün telefonda söyleyiverdi. Sözde ayrı hayatların insanlarıydılar. Kimsenin suçu yoktu. Sadece imkânsızı istemişlerdi. “Peki,” dedi Şule, “sen bilirsin Erdoğan.”</p>

  <p class="normal">Bahattin sen sus, hiç konuşma!</p>

  <p class="normal">Bir ay kadar sonra kıyamet koptu magazin dünyasında. Şule Sancak hamileydi! Babası kimdi? Büyük bir ihtimalle Ankaralı bir avukat olan sevgilisiydi. Hatta bazı magazin muhabirlerine göre bu şahıs Erdoğan Yiğit adında hayli varlıklı bir avukattı. Bu kesindi. Her zamanki gibi haberi yoktu Erdoğan’ın kopan fırtınadan. Bir kaç gün sonra duydu. Pek oralı olmadı ama içine de oturdu. Kim acaba, ne arada peydahladı bu sıpayı? Gerçekten benden mi acaba?</p>

  <p class="normal">Akşamına Şule aradı. Aslında haber vermeyecekmiş ama doktorun sekreteri satmış bu haberi muhabirlere ve hayli yüklü bir para almış. Bir de raporun fotokopisini de vermiş üstelik. “Seni sevdim.” diyordu telefonda. “Sevgi bu işte bebeğim. Senden çocuk sahibi olmak, mesela... Anladın mı şimdi sevginin ne olduğunu. Senden bir parçayı içimde hissetmek, büyütmek... Anlayınca gideceğini, anlayınca beni terk edeceğini, kullanmadım hapları. Bilerek ve isteyerek hamile kaldım!”</p>

  <p class="normal">İnansa mıydı acaba bunlara, inanmasa ne yapacaktı? Çocuk fikri büyülüyordu O’nu. Oyuna geldiğini hissedebiliyordu. Sıcak bir oyun yakıyordu zihnini. Bir başkasının icadı olan ve kurallarını yine o başkasının belirlediği bir oyunu bile bile oynamaya hazırlanıyordu. Kaybedeceği kesindi ama Erdoğan da mızıkçıydı sonuçta. Baktı kaybediyor, oyunu bırakır kaçardı. Dert mi ona!</p>

  <p class="normal">“Yani çocuk benden, öyle mi?”</p>

  <p class="normal">“Aptalsın sen!” dedi ve kapattı telefonu. Birkaç gün sonra yeniden aradı. “Erdoğan,” dedi. “buluşmamız ve konuşmamız lazım.”</p>

  <p class="normal">“Tamam.” dedi Erdoğan. “Nerede?”</p>

  <p class="normal">“İstanbul’a gel. Evdeyim.”</p>

  <p class="normal">Kalktı gitti bu. Şule’nin annesi de evde. Deli bakışlar Erdoğan’a. Hatta birkaç söz söyleyecekti ki, Şule susturdu annesini. Sinirlendi çıktı gitti evden. Yalnız kaldılar. Şule ellerine ellerini aldı Erdoğan’ın.</p>

  <p class="normal">“Erdoğan.”</p>

  <p class="normal">“Söyle güzelim.”</p>

  <p class="normal">“Annemle konuştuk. Ben pek taraftar değilim. Yani o kadar özgür hissediyorum kendimi. Bence bir sorun yok. Ama anneme göre ciddi bir sorun bu. Yani, yani nasıl anlatsam...”</p>

  <p class="normal">“Anladım bebeğim, kendini yorma. Bu ülkenin düzeni bu... Sen kafana takma. Hemen işlemlere başlayalım ve evlenelim. Çocuğuma soyadımı vermek benim için de önemli. Gerçekten isterim bunu.”</p>

  <p class="normal">“Teşekkür ederim sana. İnan hiç para talebimiz olmayacak ve doğunca boşanacağız!”</p>

  <p class="normal">“Boşanma tamam ama çocuğuma katkı yapmak isterim.”</p>

  <p class="normal">“Yok, gerek yok Erdoğan. Ben de yeterince para var.”</p>

  <p class="normal">“İyi de, o senin paran, varla yokla ilgili değil. Bu benle ilgili. Ya da her neyse... Doğunca düşünürüz bunu. Hele sağlıklı bir şekilde dünyaya gelsin.”</p>

  <p class="normal">“Senin başka çocukların da varmış, öyle mi Erdoğan?”</p>

  <p class="normal">“Evet. Üç kızım daha var!”</p>

  <p class="normal">“Hiç söylememiştin. Anneleri nerede?”</p>

  <p class="normal">“Boş ver be gülüm, eski hikâyeler bunlar. Anlatmaya değmez.”</p>

  <p class="normal">Sonraki iki gün içinde evlendiler. Sessiz sedasız. Kazım Erdoğan’ın; yardımcısı kadın da, ya sahi adı neydi o kadının, Şule’nin şahidi oldu. Nikâh sırasında öğrendi Şule’nin asıl soyadını. İlginç geldi.</p>

  <p class="normal">Birkaç kere basına göründüler, bilerek. Aylık yayımlanan bir dergiye mülakat verdiler. Herkes mutlu. Bütün örf, âdet, anane yerine getirilmiştir. Sonrası ayrılık. Erdoğan Ankara’da, Şule İstanbul’da. Telefonlar gider gelir aylar boyu. Bu arada öğrenir, bir kızı daha olacaktır Erdoğan’ın. Dördüncü kız. Şerefine içerler Bahattin’le. Adı ne olacaktır kızın? Düşünürler ve tartışırlar epeyi. Kimsenin aklına gelmez Şule’ye sormak. Şule’ye söylediklerinde bozulur kızcağız biraz, bir orta yol bulunur: İki isimli olacaktır sıpacık. Birini baba birini de anne belirleyecektir.</p>

  <p class="normal">Sonra doğar bir aralık günü, böyle yılbaşına yakın. Şule pek sevinir oğlak burcundan olduğuna. Sonra merak eder Erdoğan, ne demek bu diye? Bayağı malumat alır karısından. Meğer dört bebesinin her biri ayrı gruptanmış; büyüğü ikizler olduğu için havaymış, iki numara koçmuş yani ateş, üçüncüsü akrep ya su grubundanmış ve bu da tekne kazıntısı toprak.</p>

  <p class="normal">“İyi de ne işe yarayacak bu?”</p>

  <p class="normal">“Öyle deme. Çok işe yarar.”</p>

  <p class="normal">“Git kızım işine.”</p>

  <p class="normal">Kız doğduktan iki ay sonra boşandılar yine sessiz sedasız. Hastanenin ve devamında bir kaç günün dışında görmedi çocuğu, hiç arayıp sormadı da. Arayan, sor diyen de olmadı zaten. Şule hızla yükseldi, albümler çıkardı, konserler verdi. Büyük sanatçı, diva, şu, bu oldu. Televizyon ekranı Şule’nin sesiyle inledi. Televizyon ekranları Şule’nin kıçı, göğsü ve bacaklarıyla ağırlaştı, bir sürü bebe ilk otuz birlerini onu düşünerek çekti!</p>

  <p class="normal">Erdoğan ise kağıdına ve Galatasaray’a döndü. Orospularla düşüp kalktı epeyce bir zaman! Anne ile küs hâlâ belli belirsiz. Nice sonra kızı 1 yaşına filan geldiğinde bir fotoğrafını istedi Şule’den. Aldı. Sakladı. Zulasındaki diğer fotoğrafların yanına koydu.</p>

  <p class="normal">Hayatın tezgâhından geçmişti Şule. Güçlü kadındı Şule; yapısı sağlam bir gemiydi. Açık ve güvensiz denizlerde dev dalgalarla boğuşmuştu. Sağı solu hasarlıydı. Boyaları dökülmüş yer yer, hâlâ ihtişamlı ama. Hâlâ parlak. Işıl ışıl bir yüz, hâlâ formunda bir vücut. Güzelliği ile çok yol almıştı. Yorulmuştu genç yaşta. Yorulmamıştı dalgalar, dövmeye devam ediyordu onu. Birkaç kez alabora olma tehlikesi atlatmıştı. Bir kez kaç batma... Sığınacak limandı Erdoğan. Erdoğan’ın içine girmişti. Huzur buluyordu. Erdoğan güven veriyordu. Alıyordu onu tersaneye; raspa, boya... Hazır-lanıyordu denize, yorgun argın geliyordu sonra. Denizdeki bütün dalgalarla baş ederdi o, yeter ki dönüp sığınacağı bir liman olsun, limanın kocaman mendirekleri olsun. İçine girsin. Sığınsın. Küçücük olsun.</p>

  <p class="normal">“Arkamda, önümde olmana gerek yok Erdoğan. Bırak içine gireyim, kuşat beni. Beni bulamasınlar. Gizli gizli. Burayı hiç kimse bilmesin Erdoğan. Seni, bu evi... Gelen dalgaları defet. Ama denizsiz yapamam, benim işim o. Dalga mecbur olacak. Beni hırpalayacaklar. Sen ol. Bırak içine gireyim. Beni kuşat. Beni gizle. Benim sığınağım ol. Her işin gizli kapaklı olsun. Hiçbir şeyi belli etme, olacak işini söyleme, güvenme. Gücün ketumluğundur Erdoğan. Bir şey verme, al. Manevi anlamda al. Hep al. Senin sıkıntıların olamaz. Sen benim sırrımsın. Güvende hissediyorum senin içindeyken.</p>

  <p class="normal">Ama bedava olmaz tabi. Güzelliğini sun ona. Baktın olmuyor, açık et. Sırrı yok et. İçinde büyü. Taşınmayacak hâle gel. O seni kusar, doğurur bir şekilde, atar içinden. Vicdanın rahatsız olmaz. Mecburiyettir yaşananlar en sonunda...”</p>

  <p class="normal">1987 yılının ilkbahar sonları yaşanmaktadır Ankara’da. Kocaman bir bahar kokusuyla gelmiş, gitmektedir ancak Erdoğan bunun farkında değildir. Zira bütün günleri Galatasaray’ın 14 yıl sonra gelecek şampiyonluğunun vereceği coşkuya adanmıştır. O günün hayali kurulmakta, bir ara gitti gibi olan şampiyonluğun geri gelmesi, son maça kalması heyecanını artırmaktadır.</p>

  <p class="normal">Birkaç saat sonra ya şampiyon olacaklardı ya da dalga konusu... Her şey bu maça bağlıydı. Cebeci’de saatler öncesinden yerler ayrılmış, maç saati bekleniyordu. Her taraf sarı kırmızı döşenmiş, çığlık kıyamet bir bekleyiş meyvesini vermiş, Galatasaray şampiyon olmuştu.</p>

  <p class="normal">Bir yandan şampiyonluk maçının verdiği heyecan, televizyona yöneltilmiş dikkatler ve bütün gözler, bir yandan da maçla biraz ilgili, sadece gol oldukça ama çoğunlukla maçtan uzak bir yere bakan bir çift mavi göz... Erdoğan’ın ilgisi çekilmişti. Yanında en az kendi kadar maçla ilgili ama onun kadar kızı görmeyen bir herif... Sevgilisi mi acaba? Yok ya ne sevgilisi, öyle olsa biraz sarılır filan kıza. Hem nedir o gözlerin güzelliği öyle. Allahım kaç saatte yarattın bu kızı acaba? Bizi anladık bir anda yarattın da, buna ne kadar mesai harcadın?! Nedense tanıdık geliyor kız. Bir yerlerden gözü ısırıyor, yok be tamam, birini andırıyor, o birine benzemeden.</p>

  <p class="normal">Bir yandan maç izleniyordu, bir yandan kıza bakılıyordu. Kafa ise gidip geliyordu. Birkaç sene öncesi, Kızılay’da nasıl can yakan bir soğuk... Konur Sokak’da cereyan yapan bir rüzgâr; şiddetli de değil ama kasıp kavuruyor ortalığı. Çıkıyorlar dershaneden, kalabalık da değiller. Ayrılıyor arkadaşlarından. Onlar yukarı doğru seğirtiyorlar, bu aşağıya doğru adımlarını yönlendiriyor. Kızlı erkekli bir grup hemen yanıbaşında, adım adıma, neşelerine bulaşmak istiyor. Yalnız hissediyor kendini. O sırada “Erdoğan” sesiyle irkiliyor. O bulaşmak istediği neşenin kaynaklarından biri buna laf atıyor. Dönüp bakıyor tabii bir iştahla. Aaa bizim Karaoğlan lan bu, ortaokuldan Levent. Sıska, kara kuru bir oğlan bu Levent. Sınıfın da çalışkanlarındandı, nitekim doktor oldu bu Levent ama nerelerde Allah bilir. Babası haytalık yapmasın diye daha merkezî bir liseye yazdırdığında Erdoğan’ı ayrı düşmüştü mahalle arkadaşlarından, ilkokulu, ortaokulu beraber okuduğu insanlardan. Çok da umurunda değildi geçmişte bıraktıkları ama yine bulaşmak isteyince pür neşeye, amaaan Levent değil aaaa Levent oluyordu insanlar işte. Kaypaklık tabii ama kim bilecek.</p>

  <p class="normal">“Merhaba gardaşım nasılsın?”</p>

  <p class="normal">“İyidir be Erdoğan. Sen nasılsın?”</p>

  <p class="normal">İyi abi nasıl olsun işte, bu dershaneye gidiyoruz. Ders bitti eve doğru yollandım. Sen neler yapıyorsun?”</p>

  <p class="normal">“Biz de aynı dershanedeyiz. Arkadaşlar...”</p>

  <p class="normal">Göz göze geliyor arkadaşlarıyla o ana kadar dikkat etmemiş, gerçi duymuş kız sesleri de var ama karanlık işte, kışın erken düşüyor karanlık, soğukla birleşince insanlar daha bir seçilmez oluyor. Tanıştırıyor Levent arkadaşlarıyla Erdoğan’ı. Bir tane oğlan, acayip bir şey. Bir tane kız, o da hafif şişmanca silik bir hâli var. Ama öbür kız. O karanlıkta dahi seçilebilir mavi gözler ve hissedilebilir bir sıcaklıktaki sarı saçlar... Yüreğinden yığınla ağırlık midesine düşüveriyor. Hani utanmasa karnını tutacak acıdan. Meğer hepsi aynı mahallenin çocuğuymuş bunlar. Aynı otobüse biniyorlar. Aynı yolu yürüyorlar, döke döke gidiyor herkesi önce acayip oğlan, arkadan şişman silik kız, üçüncü sırada Levent ve Levent’den birkaç bina sonra sarı kız. En son o varıyor eve, yolu biraz uzasa da değiyor. O gece o kızla geçiyor ve o geceden sonra her akşam beraber geliyorlar mahallelerine. Geceler o kızla geçiyor. Hızla bahara yol alıyorlar. Direksiyonda sarhoş bir güneş, bir bir geçiyor karlı virajları, soğuk tepelerin bittiği yerde sıcak ovalar uzanıyor. Paltolar, gocuklar ve montlar atıldığında daha da güzelleşiyor sarı kız. Sıcak permalı saçları ve mavi serin gözleri tam da bahara yakışıyorlar. Bir yandan ısıtıyor insanın içini bir yandan serinlik veriyorlar. Tabii hepsini daha çekici kılan ve ulaşamadıkça çekilmez olan gülüşü ağzında... Hiç somurttuğunu bilmiyor mesela. Levent’i bıraktıktan sonraki birkaç binalık yürüyüş, dünyaya değen bir birliktelik, birleşip yok olma hissi veriyor. Veriyor vermesine de sokaklar doluyor bu arada, günler uzuyor, bir sürü sığır sıpa sokakta, top peşinde, kız peşinde, dondurma peşinde... Uzak duruyor artık kız ondan; buradan ayrılalımlar, geç kaldımlar... Uzuyor mesafeler. Batmayan Erdoğan battığını hissediyor. Takılmaz oluyor onlara. Ara sıra geçiyor oradan yolu üzerinde olmasa da, kaçamak selamlar veriyor. İlk baştaki rahatlık aşka döndükçe içine kapanmaya başlıyor, bir kendine güvensizlik, bir açılamama, ya reddederse, reddedilmeyle barışık değil Erdoğan. Henüz değil. Olamaz da aslında.</p>

  <p class="normal">Onu son gördüğündeki manzara ki, bir ağustos ayının ortalarıdır, hep aklında kalacaktır. Hayret birkaç sene sonra bile hatırlayabiliyor. Altta pantolon bozması bir tayt, vücuda yapışık, hani çorap gibi, üstte kıçını örten bir ekose gömlek, yakaları kalkık, çaprazlama bir çanta asılmış, göğüsler fırlak ve gözler saçlar... Her daim mavi, her daim sarı...</p>

  <p class="normal">Maçtan sonra kortej hâlinde Kızılay’a gidilecek, orada şampiyonluk kutlanacaktı. Hep beraber yürümeye koyuldular. Naralar, çığlıklar, sarılmalar, öpüşmeler... Kızılay zaten on dakikalık yol. Otobüs tercihli yolu işgal edilmiş durumda. Ara sıra geçen otobüslerin insan ezmeme konusunda gösterdiği başarı takdire şayan... Kornalar... Yeri göğü inleten kornalar...</p>

  <p class="normal">Ankara’nın her yerinden bir insan seli Kızılay’a akmakta ya da öyle gelmekte... Kimin umurunda. Bu gece çok içilecek, çok sarhoş olunacak. Ancak zaten içilmiş bir durumda. Gencecik vücutların daha fazlasını kaldırması pek mümkün değil.</p>

  <p class="normal">O kalabalıkta her şey unutulabilirdi. Çocuğunu unutabilirdi örneğin bir insan. Kendini kaybedebilirdi. Ama Erdoğan ne o bir çift mavi gözü unutabildi, ne kaybetti. Kızılay’a kadar gözünü ayırmadı o bir çift mavi gözden. Yanındakinin sevgilisi olmadığı iyice anlaşılmıştı. Zira adam seviniyor, bağırıyor, çağırıyor, kızla ilgilenmiyordu ancak kız da tepki vermiyordu onun bu ilgisizliğine. Sevgili olsalardı, göremediği ilgi yüzünden o bir çift mavi göz çoktan bu sevinci çocuğun boğazına dizerdi.</p>

  <p class="normal">Kızılay’da kaybetti kızı. Kalabalık, sarhoşluk. Gece yarılarına kadar eğlence... O gece Bahattin’de kaldı. Uyumadan önce hayali kurulacaktı o bir çift mavi gözün. Ancak çok sarhoştu; yastığa değmeden başı, uyumuştu.</p>

  <p class="normal">Bir iki gün uğramadı okula. Kutlamalar ancak bitmişti. Üçüncü gün okula gittiğinde ekipten kimseyi bulamadı. Sağa sola serilmiş öğrenciler, mayıs sıcağında bir ağaç gölgesine sığınmışlardı. Epeyi arandıktan sonra kahveye gitmek aklına geldi. Kalktı gitti kahveye... Ekip üç-beş-sekiz oynuyordu. “Ulaaa iyi ki geldin, hele otur da şunu kinge döndürelim!”. Oturdular king başına bir parti, iki parti, üç parti derken son partiye geldiler. Erdoğan hiç batmamıştı. Ballıydı bugün, olta elinde, keyfi yerindeydi... Ancak kritik biraz son el ve Rıfkı’yla oynuyorlar, Rıfkı’yı yememesi gerek. Partilerin heyecanına birkaç sinek toplanmış etraflarına... Onlarda içselleştirmişler; Erdoğan’a oyun sokacaklar. Son iki kâğıt; birinden emin son sinek ikili, sağ kağıt, diğeri sakat biraz maça üçlü... bunları düşünürken biraz ileriye takıldı gözleri ve o bir çift mavi gözle göz göze geldi. Birkaç saniye baktı, birkaç saniye kendisine bakıldı. Daldı kafası, vurdu sinek ikiliyi yere maça üç yerine, bir kıyamet koptu Rıfkı’yı yemişti. Bütün kahvenin amacı gerçekleşmiş, aldıkları bir maviş yardımla Erdoğan’a partiyi yüklemişlerdi. Kız da farkında olayların iyi kötü, gülümsüyor bir yandan da o günkü şebekle kâğıt oynuyor; herhâlde pişti döndürüyorlar...</p>

  <p class="normal">Bayağı bozulmuştu. Ama kime ne diyecek. Dese ki böyle oldu, iyice kaynatacaklar. Neyse, biraz dalga geçsinler bakalım. Bahattin sanki farkında biraz. Grup dağıldıktan sonra yakılıyor yorgunluk sigaraları, çay geliyor ama açlar, çay mide deliyor.</p>

  <p class="normal">“Hayırdır yemezdin o Rıfkı’yı, kıza takıldın değil mi? Ulan bu oğlan nasıl da bakmadan görür hayret!”</p>

  <p class="normal">“Hee ona takıldım, kesişiyoruz gardaş. Kalksa gitse yanındaki...”</p>

  <p class="normal">“Nereden buldun bunu. Pek güzel valla.”</p>

  <p class="normal">“Geçen maç izlerken buralardaydı, Kızılay’a kadar da grupla birlikteydi. Sonradan kaybettim. Burada karşıma çıktı. Kısmet gardaş, her zaman derim... Kısmetse, böyle ayağına dolanır.”</p>

  <p class="normal">Yanındaki şebeğin gitmeye niyeti yok... Vakit geçiyor. Şimdi yurt vakti da gelir kızın, gidip bir yoklamalı. Gerçi neyini yoklayacağım bakıyor basbayağı. Bir iki tereddüt etti. Bu arada Bahattin gitmiş başka partiye oturmuş. Vaziyet uygun. Yanındaki maraza çıkarırsa... Çıkarsın anasını satayım, dövüp atarız pezevengi. Siktir et!</p>

  <p class="normal">Kalktı yerinden, masaya doğru yaklaştı. Kız niyetini anlamıştı. Heyecanı yansıdı hareketlerine. Toparlandı belli belirsiz. O sıra duydu, oğlan iyi akşamlar diliyordu kıza, kalkacaktı. Ulan Allah’tan bir şey dileseydim... Öyle olunca yavaşladı biraz, oğlana gidecek üç-beş saniye verdi. O daha kapıdan çıkmadan, masaya geldi.</p>

  <p class="normal">“Merhaba.”</p>

  <p class="normal">“Merhaba.” dedi kız.</p>

  <p class="normal">“Oturabilir miyim?”</p>

  <p class="normal">Eliyle yer gösterdi kız. Bir yandan da kâğıtları çeviriyordu elinde.</p>

  <p class="normal">“Elinize çok yakışıyor, pişti oynuyordunuz herhâlde? Bana da öğretir misiniz?”</p>

  <p class="normal">“Kâğıt oyunlarıyla aranız iyi gibi. Yani uzaktan öyle görünüyor. Piştiyi benden de iyi bildiğinizi düşünüyorum.”</p>

  <p class="normal">“Demek ilgilisiniz, biliyorsunuz neler yaptığımı?”</p>

  <p class="normal">Melike kötü düşmüştü. Kan aktı bir yerlerinden. Toparlayacak ama nasıl?</p>

  <p class="normal">“Canım, bütün kahve biliyor durumu. Kötü bir şekilde size kaldı oyun, herkesin haberi var. Esaslı bir saldırı doğrusu.”</p>

  <p class="normal">“King diye oynarım ben onları aslına bakarsan. Beni o son oyunda yıkan bir çift mavi gözdü. Bir hayaldi, sonra baktım sizdeymiş o gözler. Gerçekmiş. Çok mutlu oldum. Hem bir dakika, bütün kahve biliyor durumu ama kâğıt oyunlarındaki bilgim hakkında yorum yapacak kadar beni düşünen bir tek siz oldunuz. Sıkı bir karşı duruş.”</p>

  <p class="normal">Kan akışı hızlanmıştı. Kızım sus! Konuştukça batacaksın. Oğlan zeki. Ukala. Konuşulmaz böylesiyle. Daha doğrusu atışılmaz. Ama gülümsemesine engel olmadı. Konuştular akşam boyunca. Yurt derdi de yokmuş, evde kalıyormuş okulun üst tarafında. Geceyi buldular, çay geldi gitti.</p>

  <p class="normal">Kayseriliymiş Melike. O değil yani. Çakma, yan sanayi... Bir çift mavi göz. Üzerinde sarı permalı saçlar. Vatkalı bir gömlek; böyle kovboy tarzı, kareli desenli. Dar bir kot kıçında. Spor ayakkabılar. Gayet modern, bakımlı, güzel. Daha ne olsun. Allah derim. Bıraktığım gibi duruyor musun kız? Sanki sadece taytını giymemişsin. Çay mı döktün üstüne, kotunla değiştirmişsin!</p>

  <p class="normal">Siyasalda okuyormuş yalnız. Daha iyi. Aynı okulda, mahallede, iş yerinde olmaz demişti babası. Sebep? Başına kalırmış. Bu ne demekse artık? Anlayabileceği bir şey değil.</p>

  <p class="normal">Çünkü verilen her sözün verilmesini gerekli kılan şartlar vardır Bahattin. Şartlar değişince sözünü tutman da gerekmeyebilir.</p>

  <p class="normal">Siktir git lan manyak. Şerefsizliğe mazeret bulmada üstüne yok. Ben isterim oğlum banane. Şartını şurtunu bilmem. Daa, mevzuu neydi şimdi düşünüyor da o gelmiyor aklına.</p>

  <p class="normal">Kayseri’de tüccarmış babası. Üç abisi varmış. Biri doktormuş. Biri de burada Harbiye’de okuyormuş. Hafta sonları gelirmiş. Ortanca abisi okumamış liseden sonra, işlerin başında babası ile birlikte. Birinci sınıfta Melike, kamu yönetimi hem...</p>

  <p class="normal">“Sınıfta kız var mı?”</p>

  <p class="normal">“Üç-beş tane... Süslemelik.”</p>

  <p class="normal">“O zaman niye okuyorsun orada? Puanı da yüksek...”</p>

  <p class="normal">“Aslında Kayseri’de babamla çalışacağız. Daha doğrusu, babam yaşlı. Beni bekliyor, mezun olayım gideyim, abimle işlerin başına geçeceğiz.”</p>

  <p class="normal">“Sana güveniyor yani.”</p>

  <p class="normal">“Güvenmekten ziyade mecburiyet! Oğlanların biri doktor İstanbul’da, biri asker olacak. Gözleri yok baba işinde. Diğeri işlerin başında ama babam istiyor, okuyayım da biri alaylı, biri okullu iki kardeş dükkânı devam ettirilelim.”</p>

  <p class="normal">“Bak sen, akıllı bir baba, ama Kayserili aksini düşünmek hata olur.”</p>

  <p class="normal">Gülüşüyorlar, arkasından Kayseri fıkraları geliyor, oradan Karadeniz turunu takiben, en son Erzurum yöresiyle sonlanıyor.</p>

  <p class="normal">Muhafazakâr Melike ama çabuk kaynaştılar. Hafta içi gelip gitmez olmuştu, sadece hafta sonları geliyor eve. Bazen de hafta sonları Bahattinler de kalıyor. Baba ara sıra usulen kızıyor. Aslında çok umurunda değil. Olsa ne yapacak?</p>

  <p class="normal">Yavaş yavaş ilerliyorlar, bir haftayı buluyor kızın elini tutması Erdoğan’ın. Aynı gün akşam saatlerinde Kızılırmak Sineması’nın, verilen birkaç lira bahşişle balayı koltuklarında seks ağırlıklı bir film izleniyor! Film komünist işgali altındaki Çekoslavakya’da mı, yoksa Macaristan’da mı geçiyordu?. O “Sol Ayağım” da oynayan herif oynuyordu. Ama adı kayıp filmin... Aslında güzel bir filmdi. Keşke biraz daha kendisini verebilseydi filme. Ya gerçekten adı neydi gardaş?</p>

  <p class="normal">Film boyu Melike’nin bacakları okşanıyor, kulak memeleri öpülüyor, omuz başları hafiften sıkılıyor! Bütün karpuz kabukları kızın aklına sokuluyor. Ama kız hiç kıpırdamıyor, hiç karşılık vermiyor. Sanki heykel bu kız. Kız evine bırakıldıktan sonra eve gidilip içinde ne varsa boşaltıyor banyoya. Bütün o oynaşmalar, kısacık kaçak sevişmeler banyo ortamında sonlanıyor. Yanıp tutuşuyor Melike’yle sonlandırmaya.</p>

  <p class="normal">Bir sonbahar günü, Melike’nin evinde biraz vakit geçiren Erdoğan niyetini iyice bozup kızı zorluyor. Kız da itiraz etmiyor bu zorlamaya. Uzun uzun öpüşmeler devam ediyor. Kızın her santimetrekaresi okşanıyor. Filmlerde görmüş Erdoğan kızın orasını ellemeye, öpmeye çalışıyor, izin vermiyor Melike. Kendisi de Erdoğan’a yapmıyor. Öylece yatıyor. Erdoğan ne isterse onu yapıyor. Melike’de pek kıpırdama yok. Öylece yatıyor, ara sıra iç geçirmese yahut hafif kasılmasa, yaşadığı şüpheli doğrusu... Erdoğan’ı yönlendirmiyor, bir ara Erdoğan kızın kulaklarına bir şeyler söyleyecek oluyor. Tersliyor onu, susturuyor. Erdoğan utanıyor yaptığına. Neredeyse sıkıcı bir öpüşme ve okşama sürecinden sonra Erdoğan asıl konuya geliyor. İçine giriyor Melike’nin, Melike kız!. Yani birkaç saniye öncesine kadar öyleydi. Melike’nin yüzü acıyla sarsılıyor. Erdoğan korkuyor bir şey olacak kıza diye. Kan damlaları yatağa bulaştığı sırada ağlamaya başıyor Melike!</p>

  <p class="normal">Melike’ye sıkı sıkı sarıldı Erdoğan, çıplaktılar. İki vücut büyük bir duygu seliyle karıştılar birbirlerine. Kaybolmuş gibiydi Melike, bütün mütehakkimliğine rağmen, yoktu şuanda. Görünmüyordu Erdoğan’ın kolları arasından. Bir süre daha ağladı Melike. Erdoğan öptü yanaklarından, dudaklarından, sarılmaya devam etti. Gözyaşlarını sildi elleriyle. Saçlarını okşadı. Sonra tekrar tekrar sarıldı ve her sarıldığında her öptüğünde biraz daha azdı. Yeniden şahlandı, sevişmek istedi. Melike tersledi Erdoğan’ı. Böyle bir anda bunu nasıl düşünebilirdi. Başka zaman devam ederlerdi. Sırası mıydı şimdi?</p>

  <p class="normal">“Tamam canım, sen nasıl istersen. Peki, o zaman sen bana yapsan da... Olmaz Erdoğan sana hiçbir şey yapmam. Benden asla böyle şeyler bekleme. Elimle ağzımla hiçbir şey yapmam sana. Senin yapmana da izin vermem. İğrenç şeyler bunlar, öyle değil mi? Öyle canım öyle. Sen nasıl istersen öyle olsun bebeğim.” türünden bir sürü zırvalıklar.</p>

  <p class="normal">Dersler kötü bu arada. Bitmiyor bir türlü okul. Melike almış başını gidiyor bu sırada. Melike’nin zoruyla, bitiriliyor sınıflar, çift dikiş de olsa. Beraber sevişip beraber ders çalışıyorlar! Bu şekilde yaşanan bir okul dönemi. Aşkları dillere destan. Herkes yorum yapar kıskanır. Biri hukukun gelini, diğeri siyasalın eniştesi konumunda.</p>

  <p class="normal">Bu arada Ankara’daki abi öğrenmiş. Sesi pek çıkmıyor Nedim’in. 1993’de şehit oldu o çocuk Şırnak’ta! Teğmendi daha. Allah rahmet eylesin. Tanıştılar. İstanbul’daki abi de geldi. Günübirlik seminer için. Onunla da tanıştılar. Ses yok, iyi. Demek onaylandı. Anne merak ediyormuş Erdoğan’ı. Babamın haberi yok diyor Melike ama külaha anlatmak lazım bunları, Erdoğan dinlemez.</p>

  <p class="normal">Bu şekilde 1989 yılının Kasım ayını buldular. Bu arada kızın dersleri iyi. Anlaşılan iki sene arkadan gelen Melike’yle, Erdoğan aynı yıl mezun olacaklar. 1990 yazında okullar bitecek ama Erdoğan’ın biraz daha niyetini belli etmesi lazım bu konuda. Geçen zaman içinde anlaşıldı ki Melike kıskanç. Hem de ne kıskanç. Ama flörtçüsün sen de Erdoğan. Ah Bahattin bir bilsen seni bile kıskanıyor. Onunla gezme, tozma. Seni kullanıyor. Seni yiyor. Tabi diyemiyor bunları, yutuyor.</p>

  <p class="normal">“Eşek kadar adam niye sizde kalıyor?”</p>

  <p class="normal">“Öyle deme, o benim en iyi arkadaşım.”</p>

  <p class="normal">Hadi, kavga çıkarmalar, posta koymalar. Erdoğan’ın birkaç kere Melike’yi tutması... Bahattin’in alınması haklı olarak belki. Evden gidecek, baba tutuyor kolundan. Geç lan otur sıpa! O, onun eşekliği. Sen benim de arkadaşımsın. Akıllı adamsın. Okulunu bitir. Okulu bitirince stajını da yanında yaptı babanın, o büroyu o satın aldı ona, ilk müvekkillerini de o gönderdi. Hakkı büyüktü Hakkı Baba’nın Bahattin’in üstünde. Öldü gitti şeyinin keyfine. Tercihi buydu. Mutlu öldü belki. Gerçi çok çekti ama... Bilinmez.</p>

  <p class="normal">Bir taraftan da çok ilgiliydi Erdoğan’la. Kuş gibi sığınırdı sinesine. Kafasını gömer usulca severdi Erdoğan’ı. Erdoğan kendini iyi hissederdi yanında. Seviyor beni hem de çok seviyor. Değerli olduğunu duyumsuyor Erdoğan. Melike için çok değerli. Diğerleri Erdoğan’a o kadar değer vermiyor. Hatta bazıları hiç değer vermiyor.</p>

  <p class="normal">“Al işte annem. Bıraktı gitti beni.”</p>

  <p class="normal">“Öyle Erdoğan. O yaşta bir çocuk nasıl bırakılır gidilir. Annen çok kötüymüş!”</p>

  <p class="normal">Değerli hissedince Erdoğan güçleniyor, şahlanıyor. O hızla dersleri veriyor. Babasına isyan ediyor. Anneyi hırpalıyor diliyle. Bahattin’e haddini bildiriyor. Ekip dağılıyor bu arada, kâğıtlar bitiyor, Galatasaray’ı terk ediyor hâlâ içinde sevgisiyle, ardına bile bakmadan. Birer ikişer ve hatta geometrik bir hızla eksiliyor hayatından Erdoğan’ın sevdikleri. Bir an yalnız kalıyor. Sağa sola bakıyor, Melike’den başka biri yok. Ulan diyor ibneler, bilmediniz kıymetimi, Melikem! O biliyor işte. Canım...</p>

  <p class="normal">“Sevgi nedir, Melike?”</p>

  <p class="normal">“İşte böyle bir şey sevgi, Erdoğan... Vazgeçmek! Sevdiğin için vazgeçmek...”</p>

  <p class="normal">“İyi de gülüm, bu sevgi olmaz ki... Olsa olsa sevginin görünümü ya da şartı şurtu falan olabilir. Demek istediğim sevginin kendisi nedir?”</p>

  <p class="normal">“Ben sana öğretirim aşkım sevgiyi. Bak şöyle ellerini sevgilin olan kızın göğüslerine koyuyorsun, iç gıcıklıyorsun için gıdıklanıyor...”</p>

  <p class="normal">Erdoğan biliyor asla evlenmeyecek. Evlenmek için yaratılmamış o. Flört için yaratılmış. Sevmek yok, aşk yok, hele evlenmek hiç yok. Ama seviyor Melike’yi; ona aşık. Hiç ağzına almıyor evliliği. Hiç bu konuda konuşmuyor. Uzun vadeli planlar var. Çocukları kız olursaymış adı Cansu Nermin olacakmış. Cansu, Erdoğan’ın isteği; güzel geliyor diyor kulağa. Nermin, Melike’nin çok sevdiği teyzesi, Melike küçükken ölmüş kadıncağız. Erkek konusunda gidip geliyorlar. Tam bir kararları yok.</p>

  <p class="normal">Kasım sonu vizeler bitiyor. Melike her zamankinden sinirli, her zamankinden gıcık. Kavgacı. Ne oluyor bu kıza, deli mi ne! Büyük kavgalar ediyorlar o dönemde. Konuşmuyorlar bir hafta. Sonra pes ediyor Erdoğan gidiyor kantinde buluyor Melike’yi. Arkadaşlarıyla oturmuş kaynatıyor. Soytarılık yapıyor bir iki. Zorla da olsa gülümsetiyor kızı.</p>

  <p class="normal">“Görün işte bakın nasıl süründürüyorum eşeği. Gördük kız aferin sana. Biliyorum kızlar, biliyorum. Eşeklikten değil. Seviyorum. Gurur nedir ki? Gururla, inat arasındaki sınırları kim çizdi? Bana bir anlatsanız, bir çizseniz. Ben de öğreneyim. Bir kızın seni sevdiğini bileceksin, sen onu seveceksin ve kavga yüzünden ayrılacaksın. Ne için? Gururum abi! Hadi oradan gururmuş. Gurur bu kadar ucuz değil. Gururum bu kadar ucuz değil.”</p>

  <p class="normal">Barışmanın ertesinde, küslüğün yarattığı kaybetme duygusunun şişirdiği libidolar giriyor devreye. Coşkulu sevişiyorlar. Yani coşkusu ile Melike de dâhil oluyor bu kez olaya. Erdoğan yalnızlık çekmiyor ilk kez. Ama yine de anlamıyor; Melike boşaldı mı boşalmadı mı? Yataktalar.</p>

  <p class="normal">“Erdoğan biliyor musun?”</p>

  <p class="normal">“Bilmiyorum güzelim, ne oldu?”</p>

  <p class="normal">“Ya ben iki aydır hasta olmuyorum! Bu günlerde olmam gerekirdi gene olmadı. Üç oldu yani.”</p>

  <p class="normal">“Hamileyim diyorsun yani!”</p>

  <p class="normal">“Bilmiyorum. İnan bilmiyorum. Kimselere de söyleyemiyorum.”</p>

  <p class="normal">“Doktora gidelim hayatım. Hamileysen kürtaj filan olursun.”</p>

  <p class="normal">Bu laf üzerine o güne kadar görülmemiş bir kavga çıkıyor aralarında. Melike korkunç saldırıyor Erdoğan’a. Erdoğan kapıyı vurup çıkıyor ama bin pişman.</p>

  <p class="normal">“Ya kız hamileyse. Ne yaparız. Onu bu hâlde bırakır nasıl giderim. Yakışmaz bana. Delikanlıyım ben. Onu bu hâlde bırakamam.”</p>

  <p class="normal">Bin tane daha soru cevapsız. Bir iki saat sonra gelmişti eve. Kapıyı çalıyor. Melike açmıyor. Yine çalıyor. Ses yok. Eliyle vuruyor kapıya. Sanki zilden kuvvetli... Kuvvetsiz ama ısrarı daha iyi gösteriyor.</p>

  <p class="normal">Neden sonra Melike türlü yalvarmalardan sonra açıyor kapıyı. Gözler ağlamaktan kan kaçağı. Bin özür Erdoğan’ın ağzında ve bin yemin. Hemen evlenecekler. Öyle olmaz. Şanıyla düğün olacak. Tamam. Kayseri’de. İstersen Ankara’da da... Tamam. Babanlar gelecek beni isteyecek. Çabuk olacak ama bütün örf anane yerine getirilecek. Daha bin komut, bin başüstüne.</p>

  <p class="normal">Aileler bilgilendirildi. Babanın çok umurunda değil. “Sen yedin bu boku, sen temizle, bana ne!” diyor. Diyor ama istenileni de yapmaya hazır. Aman bir an önce bitse de gitsek havalarında. Sadece söyleneni yapıyor. Anne çıldırdı. Yaşı gençti, istikbali ne olacaktı? Hem o kız olmazdı. O lanet bir insandı. Daha neler neler...</p>

  <p class="normal">“Anne kız hamile anlamıyor musun? Başım belaya girer. Hem yakışmaz bana.”</p>

  <p class="normal">“Kendini mahkûm ediyorsun oğlum, yapma bunu.”</p>

  <p class="normal">“Anne yapacaksın, babamla gideceksin ve isteyeceksin. Gerisini ben hallederim.”</p>

  <p class="normal">Gerisi bin eziyetti Erdoğan için. Bir yandan Melike ve kaprisleri, diğer yanda annesi ve kaprisleri... Bunalınca anne susturuluyor. Melike’yle kavga ediliyor. Karşı tarafın âdetleri, ananeleri, örfleri... Erdoğan yoruluyor. Ve tabii dersler. Okul bitecek, sanki mecbur. Mecbursun ya... Çocuk sahibi olacaksın. Kız mı olacak Melike, ne dersin? Kız mı istiyorsun? Evet, kız olsun ya. Erkek istemem ben evin içinde, horozluk yapacak bana. Demek bu hesapla oğlan olursa büyüyüp de horozluk yapacak yaşa gelinceye kadar bu kızla beraber olacaksın öyle mi? Yok, olmayacağım, inan bana suyu kaynıyor. Bu kadın benim ahretlik olmayacak.</p>

  <p class="normal">Evleniyorlar. Ocak ayıdır 1990’un başları. Ankara’da nikâh, bir hafta kadar sonra Kayseri’de düğün yapılıyor. Oğlan tarafında pek kimse yok ama. Olanı baba tüketmiş, oğlan bir şey katamamış.</p>

  <p class="normal">“Kızım kimi kimsesi yok mu bunların?!”</p>

  <p class="normal">“Bilmiyorum anne. Oğullarıyla evleniyorum. Tanıdıklarını bilemem.”</p>

  <p class="normal">Mevcut bekâr evi, evli evi hâline getiriliyor. Geçiciymiş bu eşyalar, Kayseri’ye yerleşince genişçe büyük bir eve taşınacaklarmış. Erdoğan büro açacakmış orada. Küçük yerde tutunması kolay olurmuş. Hem babasının tanıdıkları varmış. Kolayca müvekkil bulurmuş. Şirketin işlerini de ona verirlermiş. Kendisinin de planları varmış. Dükkân elden çıkarılacak. Yahyalı’da krom madeni alacakmış. Hem bu mobilya işinde de çok para varmış. Fabrika açacakmış. Organize sanayi diye bir oluşum varmış. Onu araştıracakmış.</p>

  <p class="normal">“Kızım ne ara planladın bu kadar işi?”</p>

  <p class="normal">“Yok zaten vardı Ankara’ya geldiğimde. Eksik sendin, tamamladın.”</p>

  <p class="normal">O hırsını tatmin edecek. Ben yanında neysem artık. Benim hiçbir planım yok. Kadınlar böyle yapıyor herhâlde. Önce fonu, arkasını çiziyorlar portrenin. Surat eksik ama... Bir surat buluyorlar ama ya oturmazsa içine ya da fonla uyuşmazsa ne yapıyorlar acaba? Biz ise önce portreyi çiziyoruz. Kadına odaklanıyoruz. Fon sonra... Kıza uydurmaya çalışıyoruz, boyanın el verdiği imkânlarda... Bir de herkes sanatkâr değil tabii. Batıran çok.</p>

  <p class="normal">“Kusura bakma ama gelemem ben Melike. Kayseri’de yaşayamam. Hem küçük hem ne bileyim işte, sevmiyorum. Kusura bakarsam gelirsin yani.”</p>

  <p class="normal">“Ne demek gelmeyeceğim. Biz ne olacağız?”</p>

  <p class="normal">“Siz. Çocukla sen mi?”</p>

  <p class="normal">“Evet.”</p>

  <p class="normal">“Ne olacak, burada yaşayacağız. Ankara’da. Ankara’yı bırakmam. Ben avukat olacağım zaten babamın yerinde. Sana da bir iş buluruz. Yaşar gideriz artık.”</p>

  <p class="normal">“Olmaz. Planlarım var benim. Babam bana güveniyor. Her iş beni bekliyor. Büyüyeceğiz ve sen o ailenin damadı olacaksın. Bizimkiler çok severler damatlarını.”</p>

  <p class="normal">Sustu Erdoğan, anlaşılacak bir şey yok. Çok kavga ekmeği çıkar buradan Melike’yle ama hele sus. Fiilen gitmeyiverirsin artık. Hele çocuk doğsun. Sonra...</p>

  <p class="normal">Bir haziran günü doğdu bebecik. Kızdı. Pek sevindi Erdoğan. İsmi de hazırdı. Kayseri’de doğurmuştu karı çocuğu. Annem orada, diye. Buna da bozulmuştu Erdoğan. Gittikçe susuyordu.</p>

  <p class="normal">“Hayra alamet değil anne bu adamın böyle susması. Ne desem ne evet diyor ne hayır. Ama dediğimi yapıyor.”</p>

  <p class="normal">Bardağı dolduruyordu Erdoğan. Melike’nin bardağı doldurmasına izin veriyordu. Hiçbir şeyi bağışlamıyordu. Cevap vermiyordu. Kavga etmiyordu. Son hız bardak doluyordu. Bütünlemelerde geçti, mezun oldular okullarından. Ellerinde üç aylık kadar bir çocuk... Kayseri hazırlıkları yapılıyordu bir taraftan yoğun yoğun... Eşya toplanıyor, Kayseri’de büyükçe bir ev satın alınıyor. Hatta Melike bir ara ağustosta alacağı madeni bile gidip görüyordu.</p>

  <p class="normal">Erdoğan hiçbir işe karışmıyor bu sefer. Her iş kayınvalide ve baba tarafından organize ediliyor, tanzim ediliyor ve yerine getiriliyordu. Kendisine soran yoktu, iş bekleyen de... Ayak altında gezme yeter!</p>

  <p class="normal">“Erdoğancığım, bir ara Kayseri’ye gitmen gerekecek. Babam birkaç arkadaşına danışmış, avukatlık işleri için. Adamlarla bir de sen görüş, seni bir görsünler.”</p>

  <p class="normal">“Tamam.” diyor Erdoğan. Mezuniyet belgesini alıp gidiyor Kayseri’ye. O gün öğleden sonra geziyor biraz Kayseri’yi.</p>

  <p class="normal">Yolda rast geliyor Mary’e. Mary üç kişilik bir turist kafilesinin üyesi. Fransız bunlar. Bir oğlan var içlerinde. Mary, bu oğlanın kız kardeşi. Adres sordular buna. Bilmiyordu ama bir taksiciye sordu. Elinden geldiğince çevirdi. Sonra onlar oraya gittiler. Bu, yoluna. Göreme’ye gideceklermiş meğer. Kapa-dokya diyorlar. Bilmiyor ki Erdoğan Kapadokya’nın Göreme olduğunu. Göreme deseler, bilir yani. Gerçi şimdi herkes Kapadokya’yı öğrendi. Öğrettiler.</p>

  <p class="normal">“Ben niye gitmiyorum ya Göreme’ye?”</p>

  <p class="normal">Kalktı oturduğu yerden. Bir otobüs buldu oraya giden. Bindi içine. Baktı onlar da otobüste. Gitti “Merhaba.” dedi. Kız yalnız oturuyor, oturdu yanına. Yol boyunca konuştular. Göreme’de indiler. Yokuş yukarı gittiler, buldular, gezdiler epeyi. Erdoğan ciddi ciddi tarihî eser geziyor. Bir yandan laflıyor. Bir yandan da geç kalacak Ankara’ya, onu dert ediyor. Ayrılmak istemiyor Mary’den. Sonra akşam yemeği faslı ve içki geliyor. Beyaz şarap, kızın da takıntısı bu. Oldukça içiyor Erdoğan ve gitmiyor Ankara’ya. Kalıyorlar bir otelde. Erdoğan karısını aldatıyor Mary’le! Mary aklını alıyor bunun. Yatakta Melike’nin asla yapmam dediği şeyleri teklifsiz yapıyor. İkinci kadını Mary, Erdoğan’ın, ilki Melike! Başka bir kadınla ilk kez seks yapmıştı o gece ve çok keyif almıştı. Melike’yle yaşadığı o acemilikler yoktu bu kez. Daha bir kendini ve kadını biliyordu. Mary kız değildi. Melike kızdı ilk yattığında. Bunlar da böyle derlerdi, demek gerçekten öyleymiş. Bu kız daha yirmisinde değil, olsun olsun, 18-19!.. Soruyor. On yediymiş! Korkuyor belli belirsiz Erdoğan.</p>

  <p class="normal">Sabah ayrılıyorlar. Onlar yoluna bu Ankara’ya. Daha Konya’ya gideceklermiş, oradan Antalya’ya geçip, turlarını İstanbul’da bitireceklermiş. Görüşelim demek istemedi Erdoğan, o da sormadı böyle bir şey. Ankara’ya döndüğünde tabii büyük bir kavga çıktı aralarında. Bir çocukla bir kadını habersiz bu kadar nasıl bekletirmiş, eşya yüklenmiş, gelmemiş. Nezaret etmemiş. Eşya yola çıkmış. Kalacak oteli zor bulmuşlar annesiyle. Annesine gitmezmiş. Sevmiyormuş o kadını.</p>

  <p class="normal">Yolcu etti kayınvalidesini, karısını ve çocuğunu. Döndü babasının yanına. Avukatlıktı, baroydu gerekli işlemlerini başlattı. Babası, “Gitmeyecek misin Kayseri’ye?” diye sordu.</p>

  <p class="normal">“Gitmeyeceğim baba.”</p>

  <p class="normal">Babam sevindi mi ne!</p>

  <p class="normal">Birkaç gün sonra Melike aradı bürodan. Gelmiyor muymuş?</p>

  <p class="normal">“Geleceğim.” dedi Erdoğan, “Birkaç gün sonra gelirim.”</p>

  <p class="normal">“Çabuk gel!”</p>

  <p class="normal">Bardak doldu Melike! Nihayet doldurdun, becerdin aferin sana. İki gün sonra Kayseri’ye gitti. Karısı işe batmış. Ev işi yapıyor.</p>

  <p class="normal">“Yorulduk. Şu çocuğa kim bakacak. Valla annem de bitti. Erdoğan neredesin, niye gelmiyorsun?”</p>

  <p class="normal">“Birini tutun o yapsın o zaman.”</p>

  <p class="normal">Ne tutması? Beceremezler. Titiz insanlarız biz. Hadi çabuk giyin git, babam seni bekliyor.”</p>

  <p class="normal">“Beklemesin hayatım hiç boşa. Ben Ankara’da bütün gerekli işleri hallettim. Ankara’da kalacağım.”</p>

  <p class="normal">“Ne yaptın? Allah belanı versin Erdoğan. Bu kadar hazırlık bu kadar zahmet... Seninle konuşmuştuk, anlaşmıştık.”</p>

  <p class="normal">“Anlaşmadık. Sen emrettin, ben sustum. Dedim sana gitmem diye ama dinlemedin.”</p>

  <p class="normal">“Ya sen dalga mı geçiyorsun benimle?”</p>

  <p class="normal">“Ciddiyim. Ankara’da kalacağım. Sen de gelirsen sevinirim.”</p>

  <p class="normal">“Gelmezsem?”</p>

  <p class="normal">“Sen bilirsin.”</p>

  <p class="normal">“Ne demek sen bilirsin? Yahu bunları konuşmadık mı? Karara bağlamadık mı? Ya diyorum sana, bunca hazırlık, bunca plan...”</p>

  <p class="normal">“Ben de sana diyorum ki, hiçbirinde ben yoğum bu planların, sen yapmışsın. İyi de bana sormadın ki. Bu planlar benle olmadı. Çok eskiden beri vardı. Ben çocuk muyum, benim planlarım yok mu?”</p>

  <p class="normal">“Neymiş senin planların? Planın filan yok. Öyle gezeyim tozayım baba parasıyla...”</p>

  <p class="normal">“Ya sana ne baba parası, filancanın parası. Seni ne ilgilendirir?”</p>

  <p class="normal">“Salaksın sen, aptalsın, Allah belanı versin!”</p>

  <p class="normal">Böyle olurdu işte. İnsanlar tartışırlar. Bazen bir konuyu çözmek için, bazen de dediklerini karşıdakine benimsetmek için. Ne amaçla tartışılırsa tartışsınlar, diyecek söz üç-beş cümleyi geçmez aslında. Fazlası aynı cümlelerin değiştirilerek tekrarıdır. Bu cümlelerin kurulmasından, söylenmesinden ve tekrarından sonra ise iki taraftan biri öbür tarafın niye anlamadığına dair yahut niçin bilerek inkâr ettiğine dair bir söylemde bulunur; küfür eder ve işte ondan sonra insanları tutmak çok zor olur hatta bazen imkânsız...</p>

  <p class="normal">“Küfür etme bak. Çok kötü olacak.”</p>

  <p class="normal">“Edersem ne yaparsın? Ne becerirsin sen hayatta? Kaçıyorsun sorumluluk almaktan.”</p>

  <p class="normal">“Ya kızım sen kendine maymun arıyorsun ya! Buldun sanıyorsun ama yanılıyorsun.”</p>

  <p class="normal">“Ne salak bir şeysin sen be! Kayseri’de kalınacak. Bu kadar.”</p>

  <p class="normal">“Küfür etme lan! Siktirme ağzını yüzünü!”</p>

  <p class="normal">“Onu da becerdiğin pek söylenemez ya!”</p>

  <p class="normal">Bardak taşmıştı. O son damla bir bardak suyun nimetini, kıymetini almış, masaya bulaşmakla temizlenmesi gereken bir leke hâlini almıştı. Bu leke bir şekilde temizlenecekti. Erdoğan çamaşır suyu dökmeyi tercih etti! Eee, herkes tercihlerini yaşar.</p>

  <p class="normal">Hiçbir şey söylemedi. Ayağa kalktı sertçe, Melike korktu. Gülümsedi Erdoğan. Gülümsemesinde aynen son ikiyi Bahattin’e yüklerken takındığı tavır vardı. “Oyunu ben kazandım.” diyordu sanki. Çözemiyordu Melike, ne yapacak? Vuracak mı, bağıracak mı?</p>

  <p class="normal">Kapıya yöneldi, dağınık eşya, su kovaları ve temizlik bezleri arasından bir yol buldu kendine. Gitti. Bir daha da dönmedi. Aramadı, sormadı. “Ara sor.” diyen de olmadı. Sonradan, “Keşke en azından kızımı bir daha görseydim, ne vardı o kadar kızacak. En azından son bir kez öpseydim. Ama uyuyordu aklıma bile gelmedi.” diye çok hayıflanmıştır.</p>

  <p class="normal">Sonra? Sonra boşandılar iki üç ay içinde hızla. Melike dediklerini yapmaya koyuldu ve yaptı da. Şimdilerde Yahyalı’da biri krom ama diğerini bilmiyor, iki madenleri var. Kayseri Organizede mobilya fabrikaları, birkaç satış mağazası; büyük illerde... Durumu oldukça iyi... İki sene kadar sonra, boşanırken avukatlığını yapan adamla evlendi. İki oğlan da ondan doğurdu. Gelen giden cumhurbaşkanlarıyla pozlar verdi. Her siyasi ile fotoğraf çektirdi. Kim başa geçse onunla olan fotoğrafını koydu bürosuna. Kızı büyüttü. Kolejde okuyormuş, İstanbul’da bir özel okul. Yatılı. Hiç haberim yoktu.</p>

  <p class="normal">Erdoğan ise kâğıdına ve Galatasaray’a döndü. Orospularla düşüp kalktı epeyi. Anne ile küs belli belirsiz. Babayı gömdü. Büroyu dağıttı. Küçüldü. Nice sonra kızı beş yaşına filan geldiğinde bir fotoğrafını istedi Melike’den. Aldı. Sakladı. Zulasındaki diğer fotoğrafın yanına koydu.</p>

  <p class="normal">Güçlü kadındı Melike; hayalleri, planları, gerçekleştirmek istedikleri olan bir kadındı. Daha üniversiteye girerken ince ince örülmüştü geleceği. Baba parası vardı, çıkış noktası olarak. Kayseri’de abisi bir erkek olarak kapıları açmıştı ona. Baba parası vardı, kardeş gençliği, hepsi erkek. Büyü, yık, geç... Ardına bile bakma. Haa bu arada birini bul. Mümkünse başka meslekten, işine burnunu sokmasın. Planlarını değiştirmesin, değiştir demesin. Huzur bul onda. Savaşma gücü versin sana. Dayanma gücü versin. Senin her dediğini onaylasın. Her dediğini yapsın. Bir erkek işte var mı yanında? Var. Daha ne olsun. Güçlü kadındı Melike. Ama erkekler dünyasında ben güçlüyüm diye çıkarsa bütün güçleriyle gelirlerdi üstüne. O yüzden erkekler siper olmalıydı ona. İlk tepkiyi onlar çekmeli, horozlanmalıydılar. Onlar düşene kadar düşman da yıpranacaktı ve ondan sonra kadın gücüyle bile yıkardı onları. Parça parça ederdi.</p>

  <p class="normal">Arkamda durmayacaksın, sağımda solumda... Önüme geç. Bütün tepkiyi göğüsle. Bana ada kendini. Bana adaman için kendini, önce yalnızlaş. Çevren uçsun gitsin. Kum torbası ol. Kurşunları çek üstüne. Sen benim dayanağımsın. Güvende hissediyorum sen önümdeyken...</p>

  <p class="normal">Ama bedava olmaz tabii. Karşılığını ver. Baktın işine gelmiyor. Siktir et onu. Defet. Kavgadan çekinmem ben. Vic-danım da rahat bu arada!..</p>

  <p class="normal">Babasının cenazesindeydi bir öğlen vakti. Hava da ağlayacak, “Hakkı Baba öldü.” diye ama insanoğlundan daha metanetli, dağılsınlar diye bekliyor, utanıyor ağlamaya. “Dağılsınlar,” diyor, “dağılsınlar da Hakkı’ya biraz rahmet indireyim.” Şimdilik bu kapalılık yeter. Namaz kılınacaktı. Bütün ekâbir takımı oradaydı. Bürokratlar, hâkimler, büronun adamları, avukatlar... Kıyamet gibi insan toplanmıştı caminin avlusuna. Ötede kadın topluluğu bekleşiyorlardı. Annesi doğal olarak yoktu tabii. Bir sürü küfür etti içinden Erdoğan, annesine! Gelen giden, başsağlığı dileyen... Bunalmıştı Erdoğan. Bir ara sıvıştı. Avlu dışına çıktı. Sigara yaktı. Bahattin geldi yanına. Gözleri şişmiş, kan çanağı olmuş.</p>

  <p class="normal">“Oğlum sana ne oluyor, babası ölen benim!”</p>

  <p class="normal">“Öyle deme Erdoğan, benim de babam sayılırdı Hakkı baba. Çok iyiliği oldu bana.”</p>

  <p class="normal">Sarıldılar, ağlaştılar. Gözlerini sildiler. Tekrar sigara içmeye koyuldular.</p>

  <p class="normal">O sıra bir araba durdu kapının önünde. İçinden öyle bir hatun çıktı ki, Erdoğan’ın ölüm acısı bir süre bastırıldı. Çakma sarışın ama yakışmış doğrusu. Koyu renk bir elbise, altında siyah çoraplar. Yeşil gözler. Çabuk hareket ediyordu. Çabuk hareket etmesi, doğrusu kıyafetiyle uyuşmuyordu. Böyle daha salına salına, daha nazlı hareket edemez miydi? Kadın dolandı arabayı. Diğer kapıyı açtı. İçinden yürümeye gücü olmayan bir adam göründü. Zorla kalktı yerinden, bastonuna ve kadına dayanarak doğruldu, yürümeye başladı.</p>

  <p class="normal">Aaa, Aykut amcaydı bu... Babasının can ciğer arkadaşı... Seneler var görüşmüyorlar. Ağır hasta olduğunu duymuştu. Gitmek nasip olmamıştı. Babasıyla yaşıt ama hastalık bitirmişti adamı. Kızın koluna tutunduğu hâlde Erdoğan’ın yanından geçiyorlardı ki, atıldı Erdoğan.</p>

  <p class="normal">“Aykut amca merhaba! Benim Erdoğan.”</p>

  <p class="normal">“Erdoğan? Hakkı’nın oğlu Erdoğan?”</p>

  <p class="normal">“Evet. Nasılsınız?” diyerek eline sarıldı. Öptü, alnına götürdü.</p>

  <p class="normal">“Sağol evladım. Görüyorsun işte, nasıl olalım. Hastalık yedi bitirdi beni. Yetmezmiş gibi Hakkı’nın durumu. Çok üzüldüm. Yıkıldım. Otuz küsur yıllık arkadaşım, taaa okuldan. Acısına dayanmak zor olacak. Allah sabırlar versin, geride kalanlara uzun ömür versin.”</p>

  <p class="normal">“Eksik olmayın. Dostlar sağolsun.”</p>

  <p class="normal">“Haa, bu da kızım Sibel. Aslında tanışıyorsunuz siz.”</p>

  <p class="normal">“Sibel?”</p>

  <p class="normal">Evettt, o Sibel. Küçükken beraber oynadıkları, Aykut amcaların evine gittiklerinde beraber oynadıkları Sibel... Legoları vardı Sibel’in Almanya’dan gelme.</p>

  <p class="normal">“Baba bana da al lego. Tamam oğlum, alırız.”</p>

  <p class="normal">Kaç sene geçti aradan... 18? 19?... İlk gördüğü şeyin sahibi Sibel! İndirip eteğini göstermişti ona kızlığını ve daha ilerde olacak kadınlığını, Erdoğanda gösterdi oğlanlığını, ilerdeki erkekliğini!</p>

  <p class="normal">“Sibel Hanım merhaba.”</p>

  <p class="normal">Hatırlıyor mudur acaba beni ve çıplaklığımı? Ben hiç unutmadım mesela.</p>

  <p class="normal">“Merhaba Erdoğan. Ne Sibel Hanım’ı! Çocukluk arkadaşıyız biz.”</p>

  <p class="normal">“Öyle Sibel. Öyle de ne bileyim işte.”</p>

  <p class="normal">“Neyse çocuklar namaz başlayacak. Gidelim de dostuma son görevimi yapayım. Hadi Sibel götür beni.”</p>

  <p class="normal">Beraber yürüdüler. Erdoğan da yardımcı oldu Aykut amcasına. Kıldılar Hakkı babanın cenazesini yan yana. Gelemedi mezarlığa, kötü oluyormuş, hem dermanı kalmamış Aykut amcanın. Evlerine döndüler onlar.</p>

  <p class="normal">Sekiz gün sonra bu kez Aykut amcanın cenazesinde bir kez daha gördü Sibel’i. Roller değişmişti. Sibel’in o güzelim yeşil gözleri, o bahar bahçe gözleri kan çanağıydı bu kez... “Dostum” diyerek ölmüştü Aykut amca. Tansiyonu yükselmiş en son. Beyin kanaması geçirmiş, ne yaptılarsa kurtaramamışlar.</p>

  <p class="normal">Ayaküstü konuştular yine Sibel’le. “Görüşelim, kaybetmeyelim bir kez daha birbirimizi, ölümler vesile olmasın görüşmeye.” kararı aldılar. Telefonlar verildi. Ayrıldılar.</p>

  <p class="normal">Kısmetse dedi Erdoğan içinden, kısmetse...</p>

  <p class="normal">Birkaç gün sonra evin telefonu çalıyor kuyruğuna basmışlar gibi. Bakmayacak ama çok ısrarlı. Dayanamıyor ısrarına. Kalkıyor, annesi;</p>

  <p class="normal">“Erdoğan çabuk gel evladım, çok kötüyüm. Başım dönüyor, evde de kimse yok, beni hastaneye götür.”</p>

  <p class="normal">“Olur anne hemen geliyorum.” dedi ama içine de sinmedi. Baba öldü ya, kadınca nazlar bunlar. Aklı sıra beni çekecek yanına. Yahu babam öldü; kocandı, oğlunun babası... İnsan bir gelir yaa. Bir görünür dosta düşmana...</p>

  <p class="normal">İstemeye istemeye bir taksiye bindi, “Kavaklıdere” dedi. Annesini buldu. Gerçekten kötüydü kadın. Korktu. Üzüldü. İçinden söylediklerine pişman oldu. Hemen geldiği taksiye bindiler, “Hacettepe acile gidelim gardaş.” dedi.</p>

  <p class="normal">“Bir özel hastaneye gitseydik oğlum. Buralarda daha yakın...”</p>

  <p class="normal">“Boş ver anne. Şimdi aletleri yoktur onların. Teşekküllü yere gidelim.”</p>

  <p class="normal">Acilin kapısına vardılar. Annesi bayılmak üzereydi. Koştu haber etti içerdekilere, geldiler sedye, hemşire, hasta bakıcı kalabalığı bir an.. annesini taşıdılar içeriye. Almadılar önce, sonra aldılar. Hikâyesini dinlediler ama anlatacak bir şey yok. Başım dönüyordu demişti en son telefonda. Anlaşıldı, diyorlar. Erdoğan bekliyor, bir yarım saat kadar. Girenler çıkanlar. Korkusu giderek artıyor. Babasını gömeli olmuş on beş gün, Aykut amca göçmüş. Ne oluyoruz? Gözleri yaşardı. Ağlamaklı oldu.</p>

  <p class="normal">Sonra irkildi. Fatma Yiğit’in yakınını çağırıyorlardı. Sonrası tam bir koşuşturmaca... Tansiyonu yükselmiş annesinin. Tahliller, tomografi, şu bu... Bayağı uğraştı; bir iki saat sonra, “Tamam.” dedi hemşire en son perdeyi çekerken. “Doktorumuz size bilgi verecek.”</p>

  <p class="normal">Bir on dakika sonra Sibel göründü, kapının ucunda. “Kısmetse” dedi Erdoğan, “eğer kısmetse”...</p>

  <p class="normal">“Hayırdır Erdoğan?” dedi meraklı gözlerle.</p>

  <p class="normal">“Annemi getirmiştim Sibel. Tansiyonu yükselmiş, Fatma Yiğit.”</p>

  <p class="normal">“Haa, doğru ben de onunla ilgili gelmiştim zaten. Doğru ya Yiğit, ama nereden bileceksin.”</p>

  <p class="normal">“Neyi varmış annemin?”</p>

  <p class="normal">“Valla tansiyon işte. Yükselmiş. Durumu şimdilik iyi... Stabil. Peşine düşmek gerekir biliyorsun bu hastalığın. Ne oluyor bu yaşlılara? Ne adammış bu Hakkı Amca da ha. Hasretine dayanamıyorlar.”</p>

  <p class="normal">Yüzünde anaç bir gülümseme. Erdoğan rahatlıyor. “Ama” diyor Sibel, “sabaha kadar kalacak, durumunu kontrol edeceğiz devamlı. Sabaha gidebilirsiniz, kötü bir gelişme olmazsa!”</p>

  <p class="normal">“Sağol ya Sibel. Çok rahatladım. Sen buradasın?”</p>

  <p class="normal">“Evet! Daha sürünüyoruz. Bir yandan da TUS’a hazırlanıyoruz.”</p>

  <p class="normal">“Ne istiyorsun ki?”</p>

  <p class="normal">“Travmatoloji. Seviyorum bu koşuşturmayı... Bana kalsa her gün nöbet tutarım acilde. Ama erkek işi biraz bu bölüm... Bakalım daha tam karar veremedim.”</p>

  <p class="normal">“Doğru haklısın. Hiç çıkıkçı kadın görmedim hayatımda!”</p>

  <p class="normal">Gülüşüyorlar. Gece boyu uğruyor Sibel, Erdoğan’ın yanına. Bir şeyler yiyip içiyorlar. Hastanede sigara içmezmiş, dışarıda sigara içmeler. Muhabbet derinleşiyor. Görüşülmeyen yılların özetleri aktarılıyor. Evlenmiş, boşanmış Erdoğan.. bir kızı varmış. Görmüyormuş, Kayseri’deymiş.</p>

  <p class="normal">Ne hız be! Valla maşallah. Ben daha ancak nişan bozabildim. Adam memleketine dönmüş, buna da zorla geleceksin deyince Sibel atmış nişanı. Benim de hayallerim var, planlarım var. Hem babam hasta ona kim bakacak... türünden tonla muhabbet... Akıp gidiyor daha nicesi.</p>

  <p class="normal">“Yahu planı olmayan bir kız var mı bu dünyada? Biz kendimizi mantıklı, kızları duygusal sayıyoruz ya, valla hikâye bu hikâye. Kızlar daha mantıklı.”</p>

  <p class="normal">Yine gülüşmeler. Devamında, “Bunları bilmem de Sibel, bu memlekete gidip benimle geleceksin zorlaması tanıdık geldi biraz.” diye bir giriş yapıp bu sefer o başlıyor anlatmaya...</p>

  <p class="normal">“Haklısın.” diyor Sibel. “Bu erkekler dünyasında varolmak için her şeyi ince ince planlıyoruz. Hatta o kadar ince planlıyoruz ki, bazen görünmüyor. Direnemiyor kızların çoğu. Bakma sen babamız özgür yetiştirdi bizi. Bir dünya kadın, kız kocalarının peşinde sürünüyor. İnan onların da planları var ama gerçekleştirmek çok zor. Okuduk, elimiz ekmek tutuyor diye elimiz maşalı oldu Erdoğan. Hem yaptığım iş. Giderek erkekleşiyorum. Bir ölçtürsem acaba testosteronum ne seviyede?!”</p>

  <p class="normal">Esprili bir kız. Güzel, alımlı, bakımlı, zeki... Daha ne olsun. Bir çırpıda âşık oluyor Erdoğan!</p>

  <p class="normal">“Bahattin’im bir kız ki sorma. Tanrı kaç defa karşıma çıkardı bir hesaplasana. Var, Rabbimin bir düşüncesi var. Haksız mı çıkarayım onu?”</p>

  <p class="normal">“Lan bırak zavallının peşini. Senin gibi hayta harcar o kızı.”</p>

  <p class="normal">“Niye lan? Benden alâsını mı bulacak? Bak özgürlük diyor, meslek diyor. Ben engel olmam ki bunlara.”</p>

  <p class="normal">“Ya nasıl baş edecek seninle. Manyağın birisisin sen! Bundan ne zaman bıkacaksın? Gene düştün ortalığa aşığım diye ama bana yutturamazsın. Bilirim ben senin âşık olmalarını. Çocuk gibi hemen bıkacaksın.”</p>

  <p class="normal">“Bıkmam gardaş, bu kızdan bıkmam. Bundan bıkılmaz. Sen de gördün ne afet, ne yaman, ne çekici.”</p>

  <p class="normal">“Ondan diyorum ya zaten, bıkacaksın diye. Çekicilik ne Erdoğan? Hiç bakmıyorsun kızların kafalarına, kafalarının içine. Uyar mı bana, uymaz mı? Varsa yoksa güzellik. İyi de, karın doyurmuyor ki güzellik. Sonra mutsuz oluyor ve mutsuz ediyorsun.”</p>

  <p class="normal">“Melike’yi mi diyorsun. Oğlum zorla Kayseri’de yaşayacaksın dedi bana.”</p>

  <p class="normal">“Bir o mu? Bir sürü kıza yaptın bunu. Lan okulda akıllı uslu bir şeydin sen kudurdun sonra! Hem Melike’ye Kayseri’ye gitmeyeceğini baştan söyleyecektin. Vurgulayarak. Peşine düşerek. Sen sınırlarını böyle gevşek çizersen, insanlar aşk uğruna de, başka şey uğruna de zorlar sınırlarını. Her şey baştan olacak ve kati olacak.”</p>

  <p class="normal">“Amaaaan Bahattin ya. Sıçtın içine keyfimin ya. Senle konuşulmaz ki!”</p>

  <p class="normal">“Konuşma o zaman git bildiğin boku ye!”</p>

  <p class="normal">Yedi de Erdoğan bildiği boku, yedi.</p>

  <p class="normal">O bahar TUS’a hazırlanması gerekiyor Sibel’in, çok aşka maşka vakti yok. Bu şekilde girmemek gerek kanala ve... Arkadaş olmak lazım bir süre, niyeti gizleyip. Sonra bitince sınav, yanında olmak lazım; acısını yahut sevincini paylaşmak...</p>

  <p class="normal">Acile gidiyor bir iki. Görünüyor. Bir şeyler talep etmiyor. Sinemaya gidelim yok, bir yerlerde oturalım konuşalım yok. Sana anlatmak istediklerim var, yok. İlanı aşk yok. Eli uzunluk, dili uzunluk yok. Nezaket var. Düşünceli davranmak var. Arkadaş sıcaklığı var. Dost eli var... Var oğlu var!</p>

  <p class="normal">Yorulduğu bir vakit, hayli de acıkmış Sibel. Dersin başında hâlâ. Yemesi lazım ama üşeniyor. O dakika bitiyor Erdoğan telefonda ya da okulun önünde, aç mısın lakırtılarıyla? Restoran yok. Ayak üstü, öğrenci işi. Çay, sigara. Oradan buradan sohbet...</p>

  <p class="normal">Acilin önünde sigara içiyor Sibel gece 3-4, yorgunluktan bitmiş. O gece kaç tane hasta gelmiş gitmiş, kanamalı birkaç tanesi. İki tane eksleri var. Morali bozuk. Sigara içiyor. Daha doğrusu içmiyor yiyor sigarayı. Kahve kokusu geliyor; biri bir şey uzatıyor burnuna. Erdoğan! Termosta kahve getirmiş arkadaşına. İçiyorlar. Bir yarım saate varmadan Erdoğan kalkıyor gidiyor, kızı kendi iş hâline bırakıp.</p>

  <p class="normal">“Hadi,” diyor, “çok yoruldun. Yeter bu kadar ders.” Alıyor bunu, gidiyorlar Çankaya’da parka. Bahar havası, güneş daha temiz ve ılık. Sonra evine, “Sibelciğim yeter bu kadar dinlenme. Haydi dersin başına.” palavraları!</p>

  <p class="normal">Nisan sonu Sibel’in doğum günü... Eğlence yok, nöbet yazmışlar. Çiçek geliyor acile, baharın çiçekleri. Narin, kokulu, sade çiçekler. Oooo sesleri, dalga geçmeler Sibel’le. Hocalar makaraya alıyorlar. “Arkadaşız be. Abartmayın. Hem sevgilileri var onun, gelip gidiyorlar. Anlatıyor bana. Sevgili olma niyetinde olsa anlatır mı?” şeklinde geçiştirmeler Sibel’den.</p>

  <p class="normal">Aykut amcadan kalan tereke işi, Sibel uğraşmadan bir çırpıda hallediliyor. Sonra bir arkadaşı hakkında açılan dava var, görevi ihmalden, hasta yakını para verilip ikna ediliyor. Şikâyet geri alınıyor, dava düşüyor. Bu fakir ve şikâyet edilen çocuk lazım olan parayı ve adli yardımı Erdoğan’dan görüyor.</p>

  <p class="normal">“Ne demek Sibel, senin arkadaşın benim de arkadaşım.”</p>

  <p class="normal">“Ama o parayı borç verdim bilesin. İlerde zengin bir jinekolog olduğunda alırım paramı.”</p>

  <p class="normal">“Tamam, söz! Ödeyeceğiz.”... gibi gibi uzayan göz boyayıcı bir sürü laf zıngırtısı!..</p>

  <p class="normal">Gerçekten de ödemişti o çocuk parayı. Jinekolog olmuş, tüp bebek merkezi açmış istifa edip. Bir gün çıkıp gelmişti büroya borç ödemeye. Tanımadı doğal olarak. Çay içtiler. Sibel’le olanlara üzüldü yalandan. Tamam da gardaş, para piç oldu bu enflasyonda. Faizi ne olacak. Ürküyor seninki faiz deyince. Gülüyor Erdoğan. Tamam tamam şaka yapıyorum. Alıyor da parayı. Bahattin’e rakı ısmarlıyor, kendine de bir orospu, üstüne para katıp! Sibel’le yatıyor o akşam ama çakma sarışın, yeşil gözlü, dar kalçalı da olsa Türkçe bilmeyen bir Ukraynalı bu kadın... Başka kadınlar da gelip gidiyor yatağa, Melike’nin bir gelişi vardı hiç sorma. Şule dahi var! Yani Şule benzeri bir kadın hayali... Yani bir sürü orospu geçerken yatağından, hayatından geçen gerçek kadınlarla sevişiyor aslında hep, yataktaki orospular sadece rol icabı; Melike’nin, Şule’nin, Sibel’in rolünü çalan et parçaları sadece!.. Ne kadar çağırsa da o kız gelmiyor. Kız diyor bak hepsi çakma sarışın hepsinin göz rengi mavi, yeşil, gel bebeğim tanınmazsın. Olmaz diyor kız, sen beni hiç çıplak hayal etmedin. Bilmezsin oramı buramı, keyif almazsın. Doğru diyor Erdoğan sen git başkalarıyla... Seni hayal edebilenlerle... Seviyor kadını, ellerini gezdiriyor usulca, bacaklarının, kollarının, boynunun her noktasına dokunuyor. Gözleri kapalı öpüyor her yerinden. Kadının hiç sesi çıkmıyor, Erdoğan’a hiç dokunmuyor. Yarım yamalak bir duygu ile kalkıyor üstünden kadının, gönderiyor parasını verip. Zulasını açıyor, resimlere bakıyor. Beş fotoğrafı önüne serip uzun uzun dalıyor. Sen diyor, olsaydın... Ah sen!</p>

  <p class="normal">Önlerinde çay, simit ziyafeti sınava hazırlanıyorlar. Hadi soru sor bana deyip kitabı uzatıyor Sibel. Erdoğan alıyor kitabı rastgele açıyor bir sayfayı. Birkaç soru soruyor ciddi. Sibel hepsini biliyor soruların.</p>

  <p class="normal">“Aferin kız. Yalayıp yutmuşsun kitabı. Hadi bakalım son bir soru sana.”</p>

  <p class="normal">“Hadi sor bakalım.”</p>

  <p class="normal">“Bir insan bir başka insanı severse yüreği kaç atar, dakikada?!”</p>

  <p class="normal">Sibel durdu birkaç saniye. Çayı koydu yerine. Sonra birden hızlanıp alıverdi elinden kitabı Erdoğan’ın.</p>

  <p class="normal">“Üfff ya, şımarık.”</p>

  <p class="normal">Güldü ve hatta güldüler...</p>

  <p class="normal">Bayağı bir şey öğrenmişti Erdoğan Sibel’in sayesinde tıpla ilgili. Bölük pörçük yüzeysel de olsa. Sonra o büyük gün geldi. Sınava girilmişti. Beynini sınava bırakmış aptal bir sarışın geziniyordu sınava girdiği okulun bahçesinde. Baş ağrısına tutulacaktı büyük olasılıkla. Kafasının içi kazan gibiydi. Yok kazan gibi değil. İçine duman basmışlardı. Yoğun bir duman. Tam o sırada bir el dokundu omzuna. Döndü baktı, Erdoğan!</p>

  <p class="normal">Sarıldı boynuna Erdoğan’ın. Boşalmıştı tuttuğu zincirler.</p>

  <p class="normal">“İyi ki geldin. Kendimi yalnız ve kötü hissediyordum.”</p>

  <p class="normal">Ağlıyordu.</p>

  <p class="normal">“Hayırdır kötü mü geçti sınavın tembel teneke!”</p>

  <p class="normal">“Hayır! Bilakis çok iyi geçti. Ama o kadar yalnız ve yorgun hissediyorum ki, geldiğine çok sevindim.”</p>

  <p class="normal">“Ne demek güzelim. Seni böyle günde yalnız bırakır mıyım hiç?”</p>

  <p class="normal">“Sürprizlerle dolusun Erdoğan. Hiç umulmadık anlarda ve ihtiyacım olduğunda bitiveriyorsun. Çok ihtiyacım vardı bir dosta.”</p>

  <p class="normal">“Rica ederim güzelim. Ne demek. Hadi yürüyelim biraz açılırsın.”</p>

  <p class="normal">“Çok iyi olur. Şu ortamdan çıkayım.”</p>

  <p class="normal">Yürüyerek çıktılar okulun bahçesinden. Bir sigara tuttu Erdoğan, Sibel’e.</p>

  <p class="normal">“Bilmem ki şimdi sokakta kadın başıma.”</p>

  <p class="normal">“İç be! Ne kadını ne erkeği. Hani özgürdün sen!”</p>

  <p class="normal">Sibel bu meydan okumaya dayanamazdı. Sigara istiyor canı. Yaktı sigarayı, dumanını savurdu. Sanki içmemişti günlerdir. Çok iyi gelmişti sigara ona.</p>

  <p class="normal">“Erdoğan bırakmak lazım bunu... Bir de hekim olacağım, yediğim naneye bakar mısın? Hem sen de bırakmalısın. Olmaz böyle.”</p>

  <p class="normal">Ve Erdoğan’ın kafasında başlıyor kurmaca... “Niyetin değişiyor herhâlde güzelim. Baksana öyle sigarayı bırak demeler, anaç bir tavır. Benimsiyor musun beni ne? Planların işliyor mu? TUS da geçti artık. Fon tamam oldu. Sıra portreye mi geldi?”</p>

  <p class="normal">Yürüyorlardı sigara içerek. Erdoğan giderek yakınlaştı. Ellini tuttu Sibel’in. Sesini çıkarmadı Sibel, elini de çekmedi. Daha bir sıkı kavradı Erdoğan. Yüzüne baktı Sibel’in, gülümsedi ona. Sibel karşılık verdi ama daha utangaç bir ifadeyle.</p>

  <p class="normal">Kutlama yapılacaktı o akşam. Arkadaşlarıyla içki içecekti Sibel. O da gelsindi. “Gelmem.” dedi Erdoğan. “Siz arkadaş arkadaş gidin. Çok çalıştınız. Orada bir de benimle ilgilenmek zorunda kalma. Sonra ikimiz baş başa kutlarız başarını... Hem bir sürü de açıklama yapmak zorunda kalırsın arkadaşlarına benimle ilgili değil mi ya?”...</p>

  <p class="normal">“Tamam” dedi Sibel. “Öyle yapalım.” Tam da Sibel’in istediği cevaptı aslında.</p>

  <p class="normal">Hafta sonuna kadar görüşmediler. Sonra Erdoğan geldi hafta sonu Sibel’i aldı, şık bir restorana gittiler. Yediler içtiler. Sonra dans ettiler bir barda. Barın alt katındaki çılgın müzikle coştular. Uzun uzun öpüştüler dans pistinde. O gece Sibel, Erdoğan’ın evinde kaldı. Dokunmadı Erdoğan Sibel’e. Beraber uyudular öğlene kadar. Önce Erdoğan uyandı. Kahvaltı hazırlıyordu ki, Sibel geldi sarıldı ona. Yine öpüştüler. Kahvaltı ettiler. Pazar günü gezmesine gittiler, Gölbaşına. Arabası yoktu Erdoğan’ın; “Taksiyle değil de dolmuşla gidelim mi kız?”.</p>

  <p class="normal">“Valla iyi olur.”</p>

  <p class="normal">Dolmuşla gittiler Gölbaşına. Gezdiler epeyi. Sonra yine yemek faslı geldi göl kıyısında. Elele gölün etrafında dolandılar. Balık tutanlara sataştılar, gülüştüler. Akşam evine bıraktı Sibel’i. Yorgun bir öpücük dokundurdu dudağına ve salıverdi kızı yalnızlığına, babadan kalma kocaman eve emanet edip.</p>

  <p class="normal">Bir hafta daha böyle geçti. Büro, hastane, birkaç kez buluşup içki içmeler. Teklif içermeyen öpüşmeler. Danslar. Cuma günü Erdoğan çıktı geldi hastaneye.</p>

  <p class="normal">“İşin ne zaman bitecek güzelim?”</p>

  <p class="normal">“Biter birazdan, hayırdır?”</p>

  <p class="normal">“Gidelim yemek yiyelim diye gelmiştim.”</p>

  <p class="normal">“Çok iyi olur ya. Harika olur. Yemek yoktu evde zaten.”</p>

  <p class="normal">Aldı kızı Erdoğan, bir taksiye bindiler. Hiç konuşmuyordu. Çorbacıyı geçtiler. Kokoreç yedikleri yeri geçtiler. Kızılay’ı, Kızılay’ın üstündeki mahalleleri. Lüks bir otelin önünde durdular. “Ooo zenginiz Erdoşum. Sevgilin için kıydın paraya!”</p>

  <p class="normal">“Yürü kız şımarık. Keyfimize bakalım.”</p>

  <p class="normal">“Kıyafetim de tam uydu ha böyle bir mekâna!”</p>

  <p class="normal">Kıkırdaşma fettanca...</p>

  <p class="normal">“Uymasa kaç yazar. Boş ver kıyafeti şimdi.”</p>

  <p class="normal">“Şimdi” dedi Sibel içinden, “bugün, hatta şimdi, bir an kaçmalı.” Tuttu ayaklarını, rahmi.</p>

  <p class="normal">Yürüdüler lobide.</p>

  <p class="normal">“Şimdi” dedi Sibel, hayır!</p>

  <p class="normal">Birer içki içtiler.</p>

  <p class="normal">“Şimdi” dedi Sibel, hayır!</p>

  <p class="normal">Restorana geçtiler, yemek yediler.</p>

  <p class="normal">“Şimdi” dedi Sibel, hayır!</p>

  <p class="normal">Diskosuna indiler otelin, dans ettiler.</p>

  <p class="normal">“Şimdi” dedi Sibel, hayır!</p>

  <p class="normal">“Hazır gelmişken, inmeyelim aşağı. Kalalım işte otelde. Sabaha da kocaman kahvaltı ederiz.”</p>

  <p class="normal">“Tamam Erdoğan öyle yapalım. Harika bir fikir.”</p>

  <p class="normal">“Şimdi” dedi Sibel, hayır!</p>

  <p class="normal">Odaya çıktıklarında, ben duş alacağım diye banyoya girdi Erdoğan. Sibel odada gezindi. Güzel döşenmişti. Sade, temiz, sıcak... Televizyonu açmaya niyetlendi bir ara ama vazgeçti. Sonra Erdoğan çıktı banyodan, sarınmış havluya. İçi çekti Sibel’in Erdoğan’ı.</p>

  <p class="normal">“Şimdi” dedi Sibel, hayır!</p>

  <p class="normal">“Sen de bir duş al istersen, su bir harika.”</p>

  <p class="normal">“Çok iyi olur valla.”</p>

  <p class="normal">Yanından geçti Erdoğan’ın, taze bir koku sardı burnunu.</p>

  <p class="normal">“Duştan sonra” dedi. Yok ama, yine hayır!</p>

  <p class="normal">Yatakta çırılçıplaktı Erdoğan. Çırılçıplak girdi yanına Sibel. Sarıldı Sibel’e arkasından, gömdü başını Sibel’in sarı saçlarına.</p>

  <p class="normal">“Uyuyacak mı bu?” dedi içinden. “Gerçekten uyumaya mı niyetli?”</p>

  <p class="normal">Sertçe döndü Sibel, göz göze geldiler. Erdoğan bastı kahkahayı o zaman. Sibel yastığı aldı vurdu kafasına.</p>

  <p class="normal">“Mahvettin romantizmi yaa. Çok kötüsün.”</p>

  <p class="normal">Vuruyordu Erdoğan’a yastıkla, elleriyle. Erdoğan önce kendini korumaya çalıştı. Sonra atıldı tuttu bileklerinden Sibel’i, yine göz göze geldiler. Ancak gülmüyordu bu kez Erdoğan. Sımsıkı kavradı dudaklarını dudaklarıyla, basbayağı bir şey söylüyordu Erdoğan, basbayağı bir şey istiyordu. Sarıldı Erdoğan’a kendine doğru çekti, uzanırken yatağa, “Anladım.” diyordu, “beni istiyorsun, al seninim.” “Ben de seni istiyorum.”</p>

  <p class="normal">Kızdı Sibel. Hayret etti. O güne kadar hiç açmamışlardı bu meseleyi. Erdoğan’ın zaten aklına gelmez... Durdu bir an Erdoğan, kalktı kızın üstünden. Bir ağlama almıştı Sibel’i.</p>

  <p class="normal">“Ne oldu Sibel, ne yaptım?”</p>

  <p class="normal">“Bir şey yok Erdoğan, seninle ilgili değil.”</p>

  <p class="normal">Sarıldı kıza. Çekti kendine. Öpücüklere boğdu. Ağlayan Sibel bir süre sonra gülmeye başladı. Aradı tekrar buldu Erdoğan’ın dudaklarını, kaldıkları yerden devam ettiler. Ama ne devam etme!</p>

  <p class="normal">Sanki bir baraj yıkılmıştı da Erdoğan altında kalmıştı. Coşup geliyordu Sibel. Hani kızlığı bozulmuştur, duygusal olurdu, yumuşak dokunmalar belki. Belki bir başka zamana bırakmalar... Yok anam ne gezer, hiç biri yoktu. Eliyle oynuyordu Sibel, Erdoğan’ın erkekliğiyle; diliyle oynuyordu. Kaç orospuyla yatmış olan Erdoğan, böyle bir şey yaşadığını hatırlamıyordu. Dondurma yalar şekilde emiyordu Erdoğan’ı! Dili geziniyordu üstünde. Bir iki tur atıp ağzının içine gömüyordu. Bir eliyle kavramıştı. Dibine doğru bastırıyordu. Anatomide okuduklarını sanki bir bir uyguluyordu! Bu sefer erken boşalacaktı Erdoğan ama kız izin vermiyordu boşalmasına. Ne zaman çıksa, sıkıp başını geri kaçırtıyordu.</p>

  <p class="normal">Bir an bütün sınırların, tabuların olmadığını hisseti Erdoğan. Ne yapacaktı şimdi, ne istiyordu bu kız? İzlediği tüm pornolar geçti gözünün önünden! Bunu istiyordu Sibel, sadece yapsınlar istiyordu. Vücudunun her noktası zevke doymak istiyordu. Sanki reklam çekiyordu sanki film çeviriyordu. “Hepsini yapabilir miyim acaba?” diye düşündü bir an ve kızın kıçına bütün gücüyle değil ama esaslı bir tokat yapıştırdı, oralı olmadı Sibel. Hatta tokada verdiği cevap bir zevk inlemesine yakındı.</p>

  <p class="normal">Bütün gücüyle abanıyordu kıza, kızın attığı çığlıklar oteli tutacak neredeyse! Yok canım, bu kadarı yalandır. Kesin numara yapıyordur. Erdoğan Sibel’in üstünde gidip geliyor, dudakları bir birlerinin kulak memesine yakın, ısırır gibi konuşuyor Sibel.</p>

  <p class="normal">“Ne yapıyorsun bana, söyle Erdoğan?”</p>

  <p class="normal">“Sevişiyoruz.”</p>

  <p class="normal">“Ne yapıyorsun bana, sen onu söyle. En adi şekilde söyle!”</p>

  <p class="normal">“Gömüyorum sana yavrum!”</p>

  <p class="normal">“Nereme gömüyorsun Erdoğan?”</p>

  <p class="normal">“Orana gömüyorum bebeğim.”</p>

  <p class="normal">“Oramın adı ne?!”</p>

  <p class="normal">Söylüyor Erdoğan adını, en ağza alınmayacak şekilde!</p>

  <p class="normal">“Başka yerlerime de gömecek misin?!”</p>

  <p class="normal">“Sen nerene istersen orana gömeceğim bebeğim!”</p>

  <p class="normal">Gerçekten her tarafına yaptı Erdoğan bunu. Boşalacak gibi olunca pozisyon değiştirdi. Soluklandılar. Arada sigara içtiler. Duş aldılar, temizlenip devam ettiler. Bittiğinde yorulmuştu Erdoğan. Bayağı bayağı fiziki bir yorgunluk hissediyordu.</p>

  <p class="normal">Ve karşılıklı bakışmalar... Sadece gözle başlayan konuşma; ses yok, gırtlaktan çıkan kelimeler yok, kesişerek konuşan gözler... Bana hep böyle yap Erdoğan. Uzun uzun, güçlü güçlü göm bana! Korkma, ben severim bunu. Hep bunların hayalini kurmuştum. Kulaklarıma terbiyesiz sözler fısılda. Bütün pozisyonları deneyelim Erdoğan. Hatta film bul bize, orada ne yapıyorlarsa aynısını yapalım... Olur, bebeğim, film sana kurban olsun. Sen nasıl istersen öyle olsun...</p>

  <p class="normal">Nice sonra geçince heyecan biraz, sabaha ayıp olacak diyordu Sibel çarşaf bu hâlde.</p>

  <p class="normal">“Tamam, kızım hallederim ben sen üzülme.”</p>

  <p class="normal">“Bakıyorum tecrübeliyiz bu konularda. Hemen hallediveriyorsun. Kaç çarşaf hallettin otel odalarında söyle bakalım!”</p>

  <p class="normal">Tam da istediği şeydi Erdoğan’ın kıskançlık. Bir damla düştü içinden, hızla gitti buldu bardağı. Hem de kocaman bir damla.</p>

  <p class="normal">Hele dolsun bakalım, ne olacak göreceğiz.</p>

  <p class="normal">“Yahu Sibel, küçükken hatırlar mısın, sen bana ben sana şeylerimizi göstermiştik!”</p>

  <p class="normal">“Hayır.” dedi Sibel. Hatırlamadığını söyledi. Lego oynadıklarını hatırlıyordu ama buna hayır! Pek inanmadı Erdoğan ama yapacak bir şey de yoktu sonuçta. İşkence altında mı hatırlasındı!</p>

  <p class="normal">Erdoğan yaralanmış akşam, çarşaf kan olmuş, lekeli! Çarşafın parasını ödemek istiyor. Resepsiyondaki, “Rica ederim efendim ne demek, bir çarşaf. Hediyemiz olur. İhtiyacınız varsa doktor gönderelim.” lakırtılarına başlıyor. “Yok canım, o kadar uzun boylu değil.” Çarşafı topluyordu bir yandan Sibel, otelin kirli torbasına koyuyordu. Kapattı telefonu Erdoğan. Diğeri sordu “Ne olmuş” diye.</p>

  <p class="normal">“Yok bir şey, Erdoğan abi herhâlde taşa vurdu bu sefer; kız çıktı sanırım akşamki! Yaralandım filan diyor.” Gülüşüyorlar; eski müşterileri Erdoğan Yiğit...</p>

  <p class="normal">Kahvaltıdan sonra para ödüyor Erdoğan, Sibel bakmıyor bile resepsiyondakilere, uzak duruyor. Erdoğan çok ciddi. Belli ediyor tavrını. Bu kız önemli benim için, diyor. Sakın gülüşmeyin! Anladık, diyor görevliler. Saygı duyuyoruz, gülmeyeceğiz Erdoğan abi...</p>

  <p class="normal">Koca bir yazı böyle geçirdiler. Ankara’da daha sonra tatilde Antalya’da, sonra yine Ankara’da seviştiler; Sibel’in evinde, Erdoğan’ın evinde, otel odalarında. Bu arada iç hastalıkları uzmanı olacak Sibel. Vazgeçmişti kırık çıkıkçılıktan. Erkek işiymiş o. O kadarına da gelemezmiş.</p>

  <p class="normal">Ve yine o günlerde yine gözler konuşuyor uzun uzun... “Senin işlerin ne âlemde Erdoğan? Artık bir düzene girmeli hayatın, hayatımız. Böyle olmaz...” “Haklısın güzelim. Böyle olmaz. Peki ne olmalı; evlenmek?.. Yani!..”</p>

  <p class="normal">Evlenme teklif etti Sibel’e yine romantik bir akşamda. Kabul etti Sibel. Öyle nikâhtan geldi Erdoğan’a. Ne düğün istedi ne dernek. Hemen de hamile kaldı. Yine kız. Erdoğan pek mutlu bu durumdan... Sibel üzgün biraz, erkek istiyormuş o. Ne oluyor bu kadınlara ya, erkek çocuk istiyorlar, erkeklerden fazla. Dertleri ne bunların?</p>

  <p class="normal">Ve devam ediyor konuşan gözler o günlerde yine, hem de uzun uzun daha da uzun...</p>

  <p class="normal">“Sevgi nedir Sibel?”</p>

  <p class="normal">“Sevmek böyle bir şey işte, Erdoğan; güvende hissetmek, sevdiğinin omzuna dayanmak...”</p>

  <p class="normal">“Orasını anladım canım. Anlamadığım, yani benim demek istediğim sevginin kendisi nedir, sevince ne hissedersin değil?”</p>

  <p class="normal">“Emin değilim Erdoğan, nedir sevmek. Sevince hissettiklerine yoğunlaşmalı insan. Hadi sarıl bana sıkıca, uyuyalım.”</p>

  <p class="normal">Bir ev buldular evlendikten sonra, dayadılar döşediler. Hatta misafir bile ağırladılar. Çalışkan kız çalışkan olmasına da, yine bu kadar niye yalakalık yapıyor hocalarına? Eğilmeler, bükülmeler, rahatsızlık boyutunda iltifatlar. Hadi Erdoğan’ı da zorluyor, nazik olması için...</p>

  <p class="normal">Ve ondan sonra yine başlıyor konuşmalar ama yine sessiz, sadece gözlerle...</p>

  <p class="normal">“Olmuyor ama güzelim, bana uymaz.”</p>

  <p class="normal">“Hatırım için Erdoğan. Lütfen. Benim için çok önemli, bu adamlar verecek notumu... Doçentliğim var. Hele doçent olayım. Gerisi kolay. Benim hoşuma mı gidiyor sanıyorsun. Mecburum.”</p>

  <p class="normal">“Gücüme gidiyor.” diyecekti, diyemedi. Gözlerini kaçırdı çoğu zaman yaptığı gibi.</p>

  <p class="normal">“Hem niye bekâr evi dağıtılmadı Erdoğan? Ne yapacaksın o evi? Öylece duruyor. Kiracıya filan ver. Garsoniyer olarak kullanacaksan, bilmem!”</p>

  <p class="normal">“Güzelim ne ilgisi var. Dursun işte.. kime zararı var? İhtiyacımız mı var gelecek kiraya?”</p>

  <p class="normal">“Hem” diyor, “kovarsan evden, orada uyurum.” gülüyor.</p>

  <p class="normal">Ama gülmüyor Sibel. Bozuk bu hâle.</p>

  <p class="normal">Bardak doluyor güzelim. Bir gün gideceğim. O ev lazım bana diyecekti son tartıştıklarında ama demedi. İçinde sakladı bu düşüncesini.</p>

  <p class="normal">1994 yılının bir Mart günü kızları dünyaya geldi. Annesi gibi yeşil gözlü olacaktı bu kız. Açık tenli, sevimli bir sıpaydı. İki isimli olan bu kıza da yine birinci ismini babası koydu. İkinci ismini annesi. Kulağa hoş geliyordu, Gökçe, demek. Naz ise, Sibel’in çok yakın bir arkadaşının bulduğu bir isim. Bunlar iyi arkadaş ya, ta o yaşlarda isimler bulmuşlar birbirlerinin çocuklarına. İkincisi de kız olursa Eda olacakmış adı. Yok erkek olursa... şuymuş, buymuş. Karışık iş. Erdoğan’ın anlayamayacağı kadar planlı, düzenli, tertipli, verilen sözlerin yerine getirildiği vefakâr arkadaşlıklar. Şartlar ne kadar değişirse değişsin.</p>

  <p class="normal">Sibel harıl harıl doçentliğe hazırlanıyordu. Kavgalar çoğalıyordu. Derinleşiyordu. Erdoğan daha sık kalmaya başlamıştı bekâr evinde. Sibel hamilelikti, doğumdu, lohusalıktı bayağı geri kalmıştı planlarından. Aksıyordu, açığı kapatamıyordu. Bu çocuk bütün vaktini alıyordu. Erdoğan biraz daha ilgilenmeliydi. Hem Erdoğan’ın işle güçle alâkası yokmuş. Parası da bolmuş. Çocukla ilgilenebilirmiş.</p>

  <p class="normal">“Ya işte bakıcısı var bebenin.”</p>

  <p class="normal">“Akşamları ne olacak Erdoğan? Ağlaması, meme istemesi... Uyuması.”</p>

  <p class="normal">“İyi valla, memeyi de ben vereyim! Ertesi gün memeyi kesti Sibel, mamaya başladı. Mamayı verebilirmiş Erdoğan!”</p>

  <p class="normal">Bu şekilde, kavga dövüş temmuzu buldular. Sıcaktı, Ankara tutuşacaktı ki akşam yetişti imdadına. Serinledi ortalık. Sonuçta bozkır işte... Geceleri soğuktu. Edilen kavgalar yormuştu Erdoğan’ı. Canı sıkılıyordu. Çocuk uyumuştu. Uyusun, ben de uyuyayım diyen Erdoğan’ın uykusu kaçmıştı. Telefon etti hastaneye. Eski günlerdeki gibi konuşmak istedi karısıyla.</p>

  <p class="normal">“Ya bu telefon kaç metre uzakta sen biliyor musun? Taa hastanenin öbür ucundan geldim. Ne var? Neyi beceremedin gene? Çocuk uyudu mu?”</p>

  <p class="normal">“Uyudu. Sadece eski günlerin hatırına konuşmak istemiştim.”</p>

  <p class="normal">“Erdoğan münasebetsizlik etme. Geçti o cicim ayları. Öğrenci miyim ben? Rezil ediyorsun çocuklara beni. Dalga geçiyorlar arkamdan.”</p>

  <p class="normal">Şııp diye bir ses duydu birden. Bir damla su, taşmış dökülmüştü yine masanın üstüne. Bir bez bulmak için kalktı ayağa. Telefon etti annesine. Gece vakti geldi kadın.</p>

  <p class="normal">“Anne, çocuğa sahip ol, birkaç saate geleceğim ben hemen.”</p>

  <p class="normal">“Oğlum iyi de, ne oldu bu vakit böyle? Bir delilik etme.”</p>

  <p class="normal">“Bir şey yok. Bir saat çocuğa bak. Delilik etmem anne merak etme sen. Geleceğim.” dedi ve çıktı. Sonrasında bir daha hiç gelmedi o eve. O gece büroya gitti. Bir boşanma dilekçesi yazdı. Sabaha davayı açtı. Bekâr evine gitti. Kaç gece orada kaldı. Kaç kadın geldi gitti. Bir sürü Galatasaray maçı... Neden sonra cebinde bir fotoğraf buldu. O akşam bir resmini almıştı kızının sadece yanına. Hayret etti, ne zaman yapmıştı bunu! Tamamen kayıp bir anıydı. Çok düşündü ama hatırlayamadı. Diğer fotoğrafların yanına koydu.</p>

  <p class="normal">İki ay sonra davanın ilk duruşmasını takip eden günlerde, Sakarya’da bir restoranda camın kenarında profesörüyle yemek yerken gördü karısını. Çıldırdı. Bela çıkaracaktı. Zor tuttu Bahattin bunu. Gittiler çöktüler bir çay ocağına, hiç konuşmadan, belki de Bahattin’in onu tanıdığı ilk günden bu yana hiç konuşmadan yarım saat geçirdi. Çaylar, sigaralar tüketti. Aklı yine gerilerdeydi. Tersine tersine hatırlıyordu bir şeyleri. Dondurma serinliği duydu birden. Dondurma tadı geldi damağına, yerleşti ve...</p>

  <p class="normal">Yürüyorlardı mahallenin haytalarıyla, dondurmacıdan dondurma alıyorlardı. Tam çıkacakken karşı karşıya geldiler. temmuz baskını vardı havada. Düştü kızın peşine. Bilmeden, planlamadan; kasti değil yani sadece güzergâh aynı. Yoksa kötü bir niyeti yok. Vazgeçmiş canım, geçmez mi. Arkadaşlarını ikna ediyordu ki belalısı geldi çattı, burnunun ucunda hesap soruyordu. Niye takip ediyormuş kızı. “Sana ne lan! Sana hesap mı vereceğim”i takip eden müthiş bir kavga çıkıyordu. Sağ sol davasından bu yana ilk defa o mahallede trafik, kavga yüzünden duruyordu. Oldukça büyük bir kalabalıkla saldırıyorlardı bunlara. Bunların sayısı saldıranların yarısı... O vakitler cevval ama spora gidiyor bu, dövüş sporlarına meraklı. Grupta güreşçi arkadaşlar da var. İyi çıkıyorlar o sınavdan fazla yara bere almadan. Neden sonra yüzünün kanadığını hissediyor. Bakıyor oldukça derin bir yara. Tornavida dürtmüşler, arkadaşları öyle anlatıyor. Büyüdükçe izi kayboluyor. Demek ki korktuğu kadar derin değilmiş. Façasını önemsiyor Erdoğan. Ömrü hayatında bir kez kavga ediyor bir kız için. Ondan, belalısından ve kavgadan haberi olmayan bir kız için kavga ediyor.</p>

  <p class="normal">Yüzünü ovuşturdu. Yara izinin üstünden parmaklarını geçirdi. “Haklısın ulan Bahattin.” dedi. Değmez, hiçbir kadın için kavga etmeye değmez. Hele seni istemiyorsa, tam aptallıktır. Tornavida yemeye, dürtmeye değmez. Ama aldatıldığını hissetti, haksız da olsa. Hırslandı bu duruma. Bir sürü işler çevirdi. İspatladı ilişkilerini. Korktu Sibel yayılacak diye. Kabul etti Erdoğan’ın şartlarını, bir celsede becerip boşandılar.</p>

  <p class="normal">“Yaa, senden sonraydı” diyordu Sibel. “Ne yapacaktım, sen evi terk etmiştin. Yapayalnız ve üzgündüm. O hâlde iken çıktı karşıma, ilgilendi benimle. Sevdi beni. Meğer çok eskilerden beri hoşlanırmış benden. Ben de onu sevdim. Hem senin orospularına karışıyor muyum?”</p>

  <p class="normal">“Siktir git” dedi Erdoğan; “Sevmişmiş, yalnızmış, yalakalığından yattın sen onunla. Profesör ya ondandır!”</p>

  <p class="normal">“Allah belanı versin.” demişti Sibel.</p>

  <p class="normal">“Tamam.” dedi Erdoğan içinden, tam isabet. Sonradan kuşkuya düştüğü de oldu. Evlendiler bunlar, ikisi boşandıktan sonra. Karı koca İstanbul’a göçtüler. Hastaneleri varmış şimdi, biri Anadolu, biri Avrupa yakasında, durumları iyiymiş. Kız büyümüş. Bal olmuş, börek olmuş...</p>

  <p class="normal">Özgür kızdı Sibel. O yüzden 23-24 yaşına kadar bakire kalmıştı. O yüzden babasının zoruyla tıbba girmişti. O yüzden babasına bakmıştı ölene kadar, bir iki yıl. Bütün öğrenciliği boyunca ciddi tek bir ilişki yaşamış, sonradan nişan atmıştı. Asistanlığı ve sonrası Erdoğan’la geçmiş, ilgi alâka görmüştü. Demek ki, özgür bir kız olduğu için, ben evden ayrıldıktan sonra ümidi kesince benden başka bir adam bulmuştu dakikasında! Demek özgür olduğu için, ısrarla erkek çocuk istiyordu. Demek ki, özgürlüğü erkek kullanma özgürlüğüydü aslında! Erkekleri kullanabilmek için özgürdü. Erkeksiz yapamazdı o. Erkekler dünyasında var olabilmenin yolunu bulmuştu; erkekleri kullan! Maddi anlamda, manevi anlamda kullan. Kullanırken dikkat et, sana köstek olmasın, destek olsun. Senin dövüşecek gücün var. Erkeklerin hepsini halledersin ama sırtını duvara vermelisin. Duvar olacak erkek, en uygunu bu. Sıkışırsan kaçarsın duvarın önünden, duvara toslar başları... Mümkünse aynı meslekten, rütbesi daha büyük... Bu arada çevreni geliştir. Çevren geniş olsun. Bu uğurda her şey serbest. Duvar sertleşir böylelikle. Sen benim koruyucumsun. Güvende hissediyorum sen arkamdayken...</p>

  <p class="normal">Ama bedava olmaz tabii. Karşılığını ver. Baktın işine gelmiyor, bıktır onu. Kendi gitsin. Kendi giderse, hem yüzleşmek zorunda kalmaz kavgadan kurtulursun hem de vicdanın rahatsız olmaz...</p>

  <p class="normal">2000’li yıllar yaşanmaktadır artık Türkiye’de, her şey değişmekte; hele insanlar her türlü değişimin önünde ve her türlü övgüye değer bir hızda biçimlenmektedirler. İnternetin, cep telefonlarının, bir sürü ıvır zıvırın belirleyiciliğindedir hayatlar. Onlar izin verdikçe ya da izin verdikleri biçimlerde sevinmekteyizdir artık, üzülmekte...</p>

  <p class="normal">Erdoğan ise değişime ayak uyduramamaktadır. Bece-remeyeceğinden değil, üşengeçliğinden. Bahattin’le bu konuda sıkça atışmaktadırlar.</p>

  <p class="normal">“Bak iyi diyorsun Baha, her şey değişiyor ve gelişiyor. Ben de karar verdim, değişeceğim. Çok iyi diyorlar Rus karılarına; bir tane de ben bulacağım!”</p>

  <p class="normal">Bahattin doğal olarak küfür ediyor arkadaşına. Onun değişimden anladığı...</p>

  <p class="normal">“Erdoğan!”</p>

  <p class="normal">“Efendim gardaş.”</p>

  <p class="normal">“Nasılsın ağa?”</p>

  <p class="normal">“İyiyim ağa. Hayırdır? Bu ses tonuyla.”</p>

  <p class="normal">“Ulan ibne. Bir kerelik miydi? Ne aradığın var ne sorduğun.”</p>

  <p class="normal">“Bak ya manyağın ettiği lafa. Ne yani, bir de çiçek mi gönderecektik! Verdiğin... Hadi neyse itin olsun bir çiçek.”</p>

  <p class="normal">“Tamam zevzek tamam, vazgeçtim. Neyse, akşama işin var mı, seninle bir yere gitsek?”</p>

  <p class="normal">“Gidelim olur. Nereye?”</p>

  <p class="normal">“Yaa Rus Konsolosluğu’nun bir daveti varmış otelin birinde. Gelip seni alırım gideriz.”</p>

  <p class="normal">“Aman hocam ya beni bağlama öyle yerlere Allah’ını seversen. Bir sürü kravatlı adam sinir eder beni şimdi.”</p>

  <p class="normal">“Oğlum öyle deme. Façan düzgündür senin. Gidip bir görünelim. Birkaç saat. Sonra kaçarız. Bak gelirsen rakı ısmarlarım çıkışta.”</p>

  <p class="normal">“Bak o zaman olur hacı. Saat kaçta geleceksin?”</p>

  <p class="normal">Bahattin cevabını verip kapattı telefonu. “Bu işi mutlaka bağlamam lazım.” dedi içinden. Ruslarla bizimkiler doğalgaz anlaşması yapmışlar. Büyükçe bir konsorsiyum kurmuşlar bu iş için. Kıyısından bucağından bir şeyler düşer minin peşinde Bahattin. Ama ters geliyor böyle davetler, elbiseler, konuşmalar. Erdoğan’ı biraz daha salon adamı biliyor. Yanımda olsun diyor, taa ki ben alışıncaya kadar. Hem belki ortak da yürütürüz bu işleri kapabilirsek eğer. Bu düşüncelerle bir on, on beş dakika geçiriyor. Kapı çalınıyor. Bir buket çiçek geliyor Bahattin’e. Gülüyor arkadaşının yediği naneye. “İnanılmaz bir puştsun oğlum.” diyor içinden. Nurcan’a sesleniyor, şunları vazoya koy. Nurcan çiçekleri almaya geliyor. Yüzünde bir sırıtma... Bu da dalga geçiyor. Eşekler!</p>

  <p class="normal">“Bizim puştun işleri.” diyor Nurcan’a. Nurcan çiçekleri alıp gidiyor. Arkasından bakıyor ve, “Nurcan’ın gerçekten güzel bir poposu varmış, daha önce nasıl da görmedim hayret!” diye iç geçiriyor. Sonra birden derhal aklının kulağını çekiyor. “Sakın ha!”</p>

  <p class="normal">Akşam otele varıyorlar. Erdoğan rahat, Bahattin biraz huzursuz. Otelin salonlarından birinde bir kokteyl verilmekte. Yerli yabancı tayfadan adamlar. Şimdilik hemen hiçbirini tanımıyorlar. Sadece daveti asıl organize edip bu işe Rus Konsolosluğu’nu da bulaştıran hukuk firmasının sahibi karşılıyor bunları, yer yurt gösteriyor. Ancak oturacak yer bulamıyorlar. Herkes ayakta, ellerde bardaklar. Ortalıkta gezinen yiyecek içecek tepsileri. Bahattin hukuk firması sahibine takılıp geziniyor ortalıkta, onun tanıştırdığı birkaç adamla laflıyor. Erdoğan uzaktan onları izlemekte, bir yandan da özellikle kadınlara bakmaktaydı. Uzun zamandır tasarladığı Rus safarisini belki burada yapabilir, o çok övülen Rus kızlardan birini kapabilirdi. Neden sonra Bahattin’i tekrar gördü. Uzunca boylu bir adamla karşılıklı konuşuyorlardı. Ortalarında kızıl saçlı bir afet, gülen gözlerle bir Bahattin’e bir uzun boyluya bakıyordu. Hemen yaklaştı onlara. Bahattin’le göz göze geldiler. Bahattin;</p>

  <p class="normal">“Arkadaşım Erdoğan Bey.”</p>

  <p class="normal">Uzun boylunun adı neydi acaba? Ama kadın nettir. Vik-toriya. Aynı zamanda ihtiyaç oldukça Rus elçiliğinden de çağırıp mütercimlik yaptırıyorlarmış ama elçilik görevlisi değilmiş. Serbest çalışıyormuş. İsteyenlere İngilizce ve Rusça dersleri veriyormuş.</p>

  <p class="normal">“Bana da öğretmelisiniz Rusçayı. Öğrenmeyi çok isterim.”</p>

  <p class="normal">“Özel ders vermiyorum, kusura bakmayın. Ama bir kurs önerebilirim.”</p>

  <p class="normal">“Hayda bu kadar güzel bir Türkçe. Nasıl oluyor yahu bu? Böyle usulünce ben bile konuşamıyorum.”</p>

  <p class="normal">Burası tam da Bahattin’in Erdoğan’a bir bakış fırlatıp uzun boyluyu koluna takıp uzaklaştırdığı ana denk düşmektedir.</p>

  <p class="normal">“Biraz daha kitap okuyun bence. Öğrenebilirsiniz.”</p>

  <p class="normal">“Sizin okuduklarınızı okusam da bu kadar yorulmasam, ne dersiniz? Sizi birkaç yılda bu hâle getiren bu kitaplar, neyse artık onlar, bunca yıllık beni ne hâle getirir acaba?”</p>

  <p class="normal">“Kusura bakmayın özel ders vermiyorum.”</p>

  <p class="normal">“Az önce dersler verdiğinizi söylemiştiniz.”</p>

  <p class="normal">“Ama sizin yaşınızda birine değil. Daha küçükler, 11-12 yaş gibi.”</p>

  <p class="normal">“Canım siz bakmayım büyük göründüğüme. Avukatım ben, bir dava açar sizin hatırınıza yaşımı hemen küçültebilirim! Hem siz de gelin davaya, sizi görürse hâkim, kesin hak verir bana!”</p>

  <p class="normal">Kadın güldü bu son söylediklerine ve bir başka görüşmeyi bahane ederek uzaklaştı, daha ötede bir başka gruba daldı. Gece boyu birkaç kez göz göze geldiler. Fazla üstelemedi Erdoğan. Biliyordu, kısmet işiydi bu işler... Kısmetse ayağına dolanırdı.</p>

  <p class="normal">İki hafta kadar sonra Erdoğan kadınlı erkekli bir masada pür neşe ortalığı kırıp geçirmekteydi. Masalar hınca hınç dolu. Çankaya’da kalbur üstü bir mekandır burası. Daha çok gece on ikiden sonra şenlenen bir yer. Eğlencenin dorukta olduğu bir zamanda birden eğlence mekânının bütün ışıkları yandı. Kalabalık bir erkek topluğu içerideydi. Başlarındaki adam yüksek sesle polis olduklarını, sıradan bir asayiş kontrolü yaptıklarını, kimliklere bakıp gideceklerini söylüyordu. Herkes kimliklerini hazır etti. Erdoğan bir an düşündü. Avukatım dese de göstermese miydi acaba kimliğini? “Boşver,” dedi içinden, “uğraşmaya değmez şimdi bir sürü maraza çıkar.” Kimliğini yaklaşan polise verdi. Kimlikler toplandı. GBT’lere bakıldı. Geri dağıtıldı. Yerine oturacağı sırada yerine polislerin birkaç kadını alıp çıktıklarını gördü. Birkaç sarışın kadın vardı. Bir tane de kızıl... Nedense dürtüldü Erdoğan. Dikkat kesildi. Tam polis otosuna bindirilirken gördü, Viktoriya’ydı o kızıl. Polisler hareket ettiler. Hemen koştu gitti garsona, kimdi bu polisler? Sivilmiş bunlar, yabancılardan geliyorlarmış. Haftasına basarlarmış, hiç göz açtırmıyorlarmış.</p>

  <p class="normal">“Müşteri diyoruz abi ama anlayan kim, toplayıp götürüyorlar. Namuslusu da olsa affedersin orospu muamelesi yapıyorlar!”</p>

  <p class="normal">Teşekkür etti. Arkadaşlarından izin istedi; acil bir işi çıkmış da, gitmesi gerekiyormuş!</p>

  <p class="normal">Bir taksiye binip Emniyet Müdürlüğüne yollandı. Yabancılar şubesine geldi. Komiser bilmem kimi sordu. Eski bir müvekkiliydi. Soruşturmadan sonra mahkeme aşamasında beraat etmesini sağlamıştı. İşkence işleri. Yabancılarda değil ama ahlak masasındaymış. Bu gece de baskınları yapan ekibin içindeymiş meğer. Gelmelerini bekledi. Bir saat kadar sonra polislerle kadınlar geldi. Bir dünya dolusu kadın vardı yanlarında. Viktoriya’yı görmedi o kalabalıkta. İçeriye götürüp hepsini kodese kapatmışlardı.</p>

  <p class="normal">“Oooo Erdoğan abi. Hoş geldin ya.” dedi genç polis.</p>

  <p class="normal">“Hoş bulduk. Nasılsın koç?”</p>

  <p class="normal">“İyiyim abi. Sen nasılsın.”</p>

  <p class="normal">“İyi değilim be. Bir sıkıntım var aslına bakarsan. O yüzden geldim gece gece.”</p>

  <p class="normal">“Ne demek abi gece gece. Başım üstünesin. Hele geç buyur otur, çay içer misin?”</p>

  <p class="normal">“He ya, iyi olur valla bir çay.”</p>

  <p class="normal">Çay içerken anlattı meramını. Ne demekti, Erdoğan abi istesin hallederlerdi bu işi. Ama hangi kızdı? Bir adını biliyordu. Bir de saçının rengini. Gidip baksındı o zaman kızlara hangisi ise...</p>

  <p class="normal">“Ya olur mu mal seçer gibi!”</p>

  <p class="normal">“Canım başka hâl çaresi varsa...”</p>

  <p class="normal">Canım olmazmış öyle utanırmış, ayıp olurmuş... Yok polismiş işte, bakıp öğrenip gelsinmiş... gibi uzayan karşılıklı lafla yemeler!..</p>

  <p class="normal">“Tamam.” dedi polis, çıktı gitti sonunda.</p>

  <p class="normal">Bir on beş dakika sonra Viktoriya ile geldi. Güzelim kız ne hâle gelmişti. Moral bozukluğu çok kötü etkilemişti güzelliğini. Kaşları düşmüş, gözlerinden akan yaşlar makyajını bulaştırmıştı yüzünün orasına burasına. Sarhoşluk da var tabii. Saçlar dağınık. Erdoğan’ı görünce tanımamıştı. Yüzünde yaygın bir korku, epidemik izler taşıyordu. Polis bırakıp kızı çıktı odadan. Pasaportunu da masaya bıraktı.</p>

  <p class="normal">“Tamam.” dedi. “Serbesttir abi. Sana emanet. Biz hiç almadık, sen hiç gelmedin, hadi selametle!”</p>

  <p class="normal">Teşekkür etti Erdoğan polise, kızla baş başa kaldılar. Ayakta duruyor, elleri bir yerlere sığmıyor gibiydi. Gerçekten tanımamıştı Erdoğan’ı. Utandı bir an Erdoğan, kız ezilmişti. Ayağa kalktı. Yakınlaştı kıza, kızın korkusu daha da arttı. Pasaportu aldı masadan, kıza uzattı.</p>

  <p class="normal">“Merhaba Viktoriya.”</p>

  <p class="normal">“Merhaba ama tanımadım sizi.”</p>

  <p class="normal">“Öyle mi. Nasıl olur? Daha on-on beş gün önce otelde tanışmıştık. Rus elçiliğinin resepsiyonunda... Rusça öğretecektiniz bana.”</p>

  <p class="normal">“Aaa evet! Evet hatırladım. İsminizi hatırlamadım.”</p>

  <p class="normal">“Erdoğan Yiğit.”</p>

  <p class="normal">“Evet, hatırladım Erdoğan Bey. Ama burada ne işiniz var onu anlamadım. Çok şaşırdım ben.”</p>

  <p class="normal">“Sizi aldıkları barda ben de vardım. Sizi götürdüklerini görünce peşinizden buraya geldim. Tanıdık bir polis arkadaşım vardı. Onun sayesinde serbest bıraktılar sizi.”</p>

  <p class="normal">“Serbest mi bıraktılar? İyi de ben bir şey yapmadım ki.”</p>

  <p class="normal">“Yapmadığını ben de biliyorum. Boş ver uzun meseleler bunlar, sen kafayı takma. Kaçak çalışıyor demek istiyorlar kısaca.”</p>

  <p class="normal">Beraber çıktılar emniyetten. Teşekkür etti kısaca Viktoriya. Taksiye bindiler. Evine bırakmak istedi Erdoğan kızı. Kız eve gitmek istemedi, korkuyordu hâlâ, yalnız kalmak istemiyordu. Evine davet sırası gelmişti bu kez Erdoğan’a. Kız hiç geciktirmeden bu daveti kabul etti. Erdoğan’ın evine gittiler. Çay yaptı hemen. Sıcak sıcak içtiler bir iki bardak, bir iki sigara yuvarladılar pek konuşmadan.</p>

  <p class="normal">Bir duş alır mıymış acaba? Alırmış, nasıl da iyi gelirmiş!.. gibi laflamalar gırla gitti. O gece yatak odasında Viktoriya, salonda Erdoğan, uyudular.</p>

  <p class="normal">Sabah, bir pazar sabahıydı. Gölbaşına gittiler. Uzun uzun bir kahvaltı ettiler. Daha neşeli geçti kahvaltı, öğleden sonra göl kenarında bir yürüyüş ve akşam saatlerinde evine bıraktı Viktoriya’yı. Hemen ertesi gün başladı Erdoğan yasal işlemlere, araya insanlar, polisler bürokratlar konuldu. Çalışma izni alındı kısa sürede Viktoriya’ya.</p>

  <p class="normal">“Bir masum kız ki Bahattinim sorma. Öyle masum, öyle çocuksu, öyle güzel... Âşık oldum oğlum, âşık!”</p>

  <p class="normal">Bahattin yüzünü ekşitti. “Salak” dedi içinden, “yine aşık olduğunu söylemeye başladı.” Bakalım bu ne kadar gidecekti? Ne zaman bıkacaktı? Ne zaman kızı bıktıracaktı?</p>

  <p class="normal">Tartışma yine büyüdü. Erdoğan sövdü bir süre, küs ayrıldı bürodan yine. Birkaç saat sonra da barıştılar. Rakıya batırdılar sözlerini, mezeye bulaştırdılar.</p>

  <p class="normal">Tanışalı birkaç hafta oluyordu Viktoriya’yla. Henüz hiçbir talebi olmamıştı kızdan. Bir şey istememişti. Bir şeyler vermeye çalışıyordu ona. Talebi de yoktu, bir şeylerini Erdoğan’a sunsun diye. Sonuçta alacak borç ilişkisi değil ya. Merak da ediyor bir taraftan kız nasıl algılıyor bu durumu diye. Borçlu hissetmesini asla istemez. Ama girişimde de bulunmak gerek. Girişimde bulunmazsa kız, arkadaşa sarar, hiçbir şey olmaz bu kez.</p>

  <p class="normal">Ve içten içe kendini kurmaya başlamıştı... Ne yapmalı? Bu gece şansını bir denemeli, bakalım altından ne çıkacak. Ama ya reddedilirsem. Yahu oğlum barış şu duyguyla yaaa. Reddedileceğim korkusuyla ince ince örmekten vazgeç bir yaaa. Reddetse ne olur sanki.</p>

  <p class="normal">Akşamına buluştular Viktoriya’yla. Yediler içtiler, birkaç kadeh parlattılar. Bu arada seninki iyi rakıcı olmuş. Basbayağı rakı içiyor, dağıtmadan kendini. Kadının rakı içenini, hele böylesi içenini bulmak biraz zor.</p>

  <p class="normal">“Şeyy Viktoriya. Bir şey demek istiyorum sana.”</p>

  <p class="normal">“Söyle canım ne demek istiyorsun.”</p>

  <p class="normal">“Öncelikle bir daha canım demeni istiyorum, hazır duymuşken kaçırmayayım!”</p>

  <p class="normal">“Tamam canım.”</p>

  <p class="normal">“Bu ‘canım’ı çok güzel söylüyorsun biliyor musun? Bak yaa. Aklımı allak bullak ettin. Tam bir şeyler demeye hazırlanıyordum.”</p>

  <p class="normal">“Ama ben tahmin edebiliyorum canım diyeceklerini.”</p>

  <p class="normal">“Ne diyecekmişim?”</p>

  <p class="normal">Benden hoşlandığını söyleyeceksin. Benimle vakit geçirmek isteyeceğini, beni görmedikçe özlediğini, içinin benimle dolu olduğunu, buna benzer şeyler. Değil mi?”</p>

  <p class="normal">“Nereden anladın? Vallahi neredeyse kelimesi kelimesine bunlardı diyeceklerim.”</p>

  <p class="normal">“Çok söyleyen oldu bunları bu ülkede bana Erdoğan. Bakıyorum da, sen de aynısını söyleyeceksin. Senin farkı ne Erdoğan?”</p>

  <p class="normal">Birdenbire hiç ummadığı bu söz karşısında şaşırdı. Önce ne diyeceğini bilemedi. Sonra içinden öfkenin bir çığ kamuflajına bürünerek aktığını hissetti. Saldırmak istedi Viktori-ya’ya.</p>

  <p class="normal">“Ulan” diyecekti, “sen daha kaç yaşındasın da bana senin farkın ne diyorsun? Kaç adam düzdü seni ve arkasına bakmadan gitti de, kaçı sana bu yalanları söyleyip kandırdı da”... Ama tuttu kendini. Birkaç saniye düşündü. Öfkelense miydi acaba? Yakıp yıksa mıydı ortalığı? Yoksa yalakalığa vurup çapkınlığına devam mı etseydi? Doğru, mantıklı bir cevap verip kendini beğendirmeye mi çalışsaydı? Kendi mi olsaydı, ne aklına geliyorsa artık? Bir de ne söyleyecekti ki kıza, aslında haklıydı. Doğrudur, bu memlekette, hele kızsan, hele Russan, hele de güzelsen, milyon kere aynı sazları dinlemiştir mutlaka. Peki... Kendisi hak ediyor muydu bu tepkiyi? Ona bu yalanları döşeyenlere söyleseydi ya bu sözleri, niçin kendisi kurban olsundu ki? Bunca yalanın dolanın hesabı bundan mı çıkacaktı? Kendi yalan söylememiş miydi? Doğrusu yalan söylememişti. Yani herhâlde. Kimseye seninle evleneceğim, seni seviyorum dememişti. Demezdi de. Bahattin’e söylerdi kızları sevdiğini ama kızların yüzüne demezdi. Daha önceleri demiş miydi? Hatırlayamadı. Zorladı ve...</p>

  <p class="normal">İşten çıkmıştır. İş de değil ya. Babasının bürosundan, Çankaya’daki o hukuk fabrikasından... Sanki fabrika görünümlü bürodan. Avukatlık yapmaktadır büroda, kıyısından bucağından. Melike’den yeni ayrıldığı günler. Kıştır yine, soğuktur. Ankara tanıdık bir palto, gocuk, mont kalabalığı altında ezilmektedir. Kar yağmış yeni. Birazı erimiş, geri kalanı birer alacaklı gibi, hesap sorar gibi, buz olmuş, yakasına yapışmış oranın buranın. Otobüs bekliyor. Sigara içiyor. İçince sigarayı ısındığını duyumsuyormuş. Bir de totemi var Erdoğan’ın, ne zaman dolmuş, otobüs beklese hemen bir sigara yakar ki, dolmuş otobüs çabuk gelsin! Totem tutmuştu. Birkaç nefes çekmişti ki otobüs yanaştı. Kış günü geç vakit, otobüs boş sayılır. Birkaç yıkılmış gövde var sağa sola. Arkalara doğru yürüyor. Otobüs kavşağı geçiyor, Atakule’nin önünden yolcu alıyor. Bir kızla bir oğlan bu. İkisi de deri montlu. İç geçiriyor bir an. Onun da istediği hep deri montla gezmek aslında. Ceket, kravat... Pek sevdiği bir giyim tarzı değil. Oğlan sinirli, kıza sayıyor. Kız ağlamaklı dinliyor. Gözlerinde korku var. Kızı tanıyor, tanıdıkça daha bir çöküyor paltonun içine. Oğlan sayıyor mavi bakışlı, permalı sarı saçlı kıza. Ama ne diyor anlamıyor. Kız mahcup, kabahat işlemiş gibi oğlanın elini tutmaya çalışıyor. Oğlan itiyor elini. Biraz daha söyleniyor. Zoruna gidiyor Erdoğan’ın, “Ulan ibne, sen kimsin de benim kıymetlime sayıyorsun. Ulan puşt dünyaları dar ederim sana.” diyor birkaç defa, içinden prova ediyor aslında. Bir ses bastırıyor bunu, “Sus oğlum sana ne, kız hatırlamaz bile seni. Hem ne demişti hatırlamıyor musun? Düşünmüyorum; Erdoğan’ı bir sevgili gibi hiç düşünmedim. “Boş ver ne bok yerlerse yesinler!” Daha netleştiremeden ne yapacağını, Kuğulu Park’ta iniyorlar. Arkalarından bakıyor bir süre, birkaç saniye. Otobüs hareket ediyor, Ankara’nın karanlığına karışıyorlar. Karanlığına atıyor bildiği masumiyeti, bir daha da çıkmıyor o delikten. Sonraları çok düşünmüştür bu anıyı. Neydi buradan çıkarılacak ders? Bir şeyler anlatıyordu, içini acıtan bir şeyler. Biliyordu oysa ama itiraf edemiyordu. Senin sultanın yapacağın, baş üstünde taşıyacağın birine, birileri it muamelesi, belki de orospu muamelesi yapıyordu işte. Bu Erdoğan’ın tercihi değildi. Peki, bu acıyı niye çekiyordu onun tercihi değilse?</p>

  <p class="normal">Aynı hislerle doldu yine bir an. “Yani” dedi, “yaptın elaleme orospuluk da, bana gelince mi bu pozları takınıyorsun. Sana kıymet verdik, ilk günden istemedik, evimizde yatırdık da, izin aldık da karşılık istemedik diye mi bu nazın edan, bu sözler.” Diyemedi tabi, cesaret edemedi. Söyleyemeye-ceğinden değil, kuş uçar diye! Tuttu kendini...</p>

  <p class="normal">“Benim farkım güzelim, dürüstlüğümdür. Eğer söylüyorsam bunları, içimden öyle geldiği içindir. Başka bir amacı gizlemiyorum. Sürdüğü yere kadar seninle olmak istiyorum.”</p>

  <p class="normal">Sessizce karşıladı Viktoriya bu sözleri, yorum yapmadı. Sadece kadehe sığındı, bir yudum içti. Kadehi koyacaktı ki masaya, Erdoğan kendine kızdı. Niçin böyle bir açıklama yapmıştı ki, niçin yalvarmıştı ki. Ona karı mı yok? Sokaklar dolu amına koyayım! En alası kaç para bu Rusların! Atarım bunu başımdan, kiralarım bunlardan... Yok lan iki tane kiralarım, biri kızıl biri sarışın, keyfime bakarım! Bu da gitsin farklı olanı bulsun.</p>

  <p class="normal">“Kalkalım” deyiverdi. Kadeh kızın elinde kaldı. Kız onayladı başıyla, ağzı hâle doluyken içkiyle.</p>

  <p class="normal">Hesabı bile istemedi. Çıkarıp bir şeyler attı masaya. Nasılsa ezbere biliyordu ne gelecek gelmeyecek. Bahşiş bile hayliyle çıkardı bu paradan. Yapıştı kızın koluna, sıktı parmaklarıyla sürükledi dışarıya.</p>

  <p class="normal">Benim gururumla oynadın Viktoriya. Sana açıklama yapmak zorunda değilim. Sana ispat borcum yok. Kimseye ispat borcum yok. Al sana farkım, bir et için kimseye yalvarmam tamam mı?...</p>

  <p class="normal">Söze gerek yoktu, beyni konuşuyordu zaten. Küfür edince üste çıkacaktı. İçinden bile olsa bu küfürleri etmek zorundaydı. Öyle olduğuna inandı. Çirkinleşmeliydi. Efendi oldu da ne oldu, ne geçti eline? Haaa, ne geçti? Söze gerek yok! Hepsini anlatabiliyordu sürükler gibi götürmesiyle.</p>

  <p class="normal">Bir taksiyi durdurdu. Açtı arka kapısını, koydu kızı içine. Kapattı kapısını. Arkasına bile bakmadı. Yürüdü gitti. Sonra döndü arkasına baktı. İstiyordu ki Viktoriya taksiciye şurası demesin. Fırlasın gelsin arkasından, özürler dilesin. Ama gitmişti. Taksiciye şurası deyip gitmişti. Tekrar döndü, yürümeye koyuldu.</p>

  <p class="normal">Pezevengin birine telefon etti. Biri sarışın biri kızıl iki tane kız çağırdı. Onlar sevişti bu izledi bir süre. Sonra hep beraber seviştiler! “Ulan şerefsiz” diye söyleniyordu dişlerinin arasından. “Sana kıymet verdik de başımıza mı çıktın, en alanız kaç para lan sizin? Şerefsizler! Orospular! En iyiniz kaç para? Al işte, bu düzdüklerim senden bile güzel. Hepinizden güzel lan. Melike’den de, Sibel’den de, Viktoriya’dan da, hatta senden bile güzeller. Sen git elin itine takıl, seni baş tacı edecektim ulan. O piç sana it muamelesi yaptı. Bunu mu istiyordun? Layık olduğun bu muydu?”</p>

  <p class="normal">Sabah sirkeye karışık uyandı. Ağzında acı tatlar. Yatağında yatan iki kadının serin yumuşak tenleri bile kendini iyi duyumsatmadı ona. Kalktı acele duşa girdi. Yıkandı, arınamadı duygularından. Sinirliydi hâlâ, alamamıştı hırsını. Döndü geldi, kızları kaldırdı. Giyindiler gittiler, bu sigara içerken mutfakta, ne sigara verdi kızlara ne çay koydu. İyi günler bile demedi, yolcu dahi etmedi. Sonra oturdu.</p>

  <p class="normal">“Aferin.” dedi kendi kendine, bu kızlara kötü muamele ederek öcünü aldın, aferin! Ne yaptı ulan kızlar sana, sen ne dediysen onu yaptılar. O yüzden mi onlara saygısız davrandın. Sonra bir siktir çaldı bu düşünceye. Orospu alt tarafı dedi. Boş ver. İyi davransam ne olacak? Benim aşkımla mı ölecekler? Viktoriya ne yaptı acaba? Biraz haksızlık mı ettim kıza? Yok be daha beterini hak etti o sıpa.</p>

  <p class="normal">Giyindi, büroya gitti. Kapıdan girdi içeri. Nurcan misafiri olduğunu söyledi. Bir bayanmış. “İyi.” dedi, beklesinmiş biraz, işleri varmış. Sonra görüşürmüş. Geçerken odasına gözü ilişti, Viktoriya’ydı onu bekleyen. Gülümseyerek karşıladı onu bu kez, işi gücü de unuttu. Geçtiler Erdoğan’ın odasına. Masasına oturdu Erdoğan, üstten alacak ya...</p>

  <p class="normal">“Erdoğan ben sanırım sana haksızlık ettim. Nasıl bir insan olduğunu değerlendirmeden ezbere konuştum biraz. Özür dilerim.”</p>

  <p class="normal">Şaşırdı kaldı Erdoğan. “Hayret!” dedi içinden, “Bir kadın benden özür dilesin.” Bekleseydi biraz daha, kendisi özür dileyecekti aslında. Yarım saat erken davranmıştı Viktoriya. Gözleri çocuksu, öne doğru bakıyordu. İçten miydi acaba, özellikle takındığı bir tavır mıydı? Çözemedi. Uğraşmadı da.</p>

  <p class="normal">“Rica ederim güzelim, asıl ben sana biraz kabalık ettim sanırım. Evet, sinirlendim ama senin şartlarını da değerlendirebilirdim. Bir an öylesine kendimle yoğunlaştım ki, seni ve şartlarını unutuverdim.”</p>

  <p class="normal">“Yok haklısın. Her insan aynı değil Erdoğan. O soruyu sormamalıydım.”</p>

  <p class="normal">“Anladım canım. Sen de beni affet. Kabalığım için özür dilerim.”</p>

  <p class="normal">“Eeee boş ver bunları da aç mısın onu söyle. Ben çok açım.”</p>

  <p class="normal">“Ne güzel ben de açım. Ama ben ısmarlamak istiyorum yemeği. Barışmak için”</p>

  <p class="normal">“Tamam anlaştık.”</p>

  <p class="normal">Barışmaları çok eğlenceli geçti. Kahvaltıyı bir alışveriş merkezi takip etti. Uzunca bir aradan sonra ilk kez sinemaya gitti Erdoğan kıza uyup özlemiş olduğunu duyumsadı sinemayı. Güzel de bir filmdi. Ama filmi pek izleyemedi. Liseden bu yana sinemada bir kızı sıkıştırmayalı uzun zaman olmuştu. Onu yaptı. Kızın orasını burasını okşadı bir süre. Dudaklarını aradı buldu o karanlıkta. Önce utandı yaptıklarına, biri görse bu yaşta. Ama kendini de alıkoyamadı bu zevkten. Sinemadan sonra Erdoğan’a gittiler. Uzun, yumuşak, çeşitli tatlar barındıran bir sevişmeydi bu. Değişik kızlara ait kokular buldu Viktoriya’nın burnu. Kendisinin kullanmadığı bir Rus parfümüydü bu koku. Üstelik ucuzundan.</p>

  <p class="normal">Kalkınca yataktan “Ben,” dedi. “yatak yüzlerini bir değiştireyim.”</p>

  <p class="normal">“Ne oldu ki temizler daha.”</p>

  <p class="normal">“Yok Erdoğan, başka kadın kokusu duymak istemem bundan sonra.”</p>

  <p class="normal">“Ama güzelim...”</p>

  <p class="normal">“Biliyorum Erdoğan biliyorum bekârsın, bana verilmiş sözün yoktu öncesinde...”</p>

  <p class="normal">“Benim yerime konuşmaktan vazgeçsen Viktoriya. Ben kursam cümlelerimi... Nasıl olur?”</p>

  <p class="normal">Gülümsedi. Gülümsemesi karşılık gördü. Ama bir damla da su sesi duydu. Bir yerden koptu, altında olmasa da aranıp bir bardak buldu oralarda bir yerlerde. Ya da vazgeçmeliydi Viktoriya kendi yerine de sevişmekten.</p>

  <p class="normal">Öncelikle duş almalıydı Erdoğan, dişlerini fırçalamalıydı. Güzel elbiseler giyinmeliydi insanlar sevişmeden önce. Her gittiğinde kalkıp duş almak hem temizlerdi insanı hem rahatlatırdı. Erdoğan ne istediğini her an söylemeliydi. İstediği her şeyi yapacaktı Viktoriya yeter ki istesindi. Bütün sevişme boyunca kaç defa kafasını kavradığı Erdoğan’ı göğsüne bastırmıştı.</p>

  <p class="normal">Derin acıların var canım, bunların hepsini alacağım senden. Sen boşalt bana bunları. Bırak hepsi gitsin canım. Ama dur bakalım önce, tıraş olmalısın. Git önce tıraş ol, duş al. Bir de evde çıplak gezme. Merak etmeliyim. Heyecanı kaçıyor. Dişlerini fırçalamayı unutma... Söze gerek yoktu yine, gözler anlatıyordu her şeyi!</p>

  <p class="normal">Tüm bu işlerle uğraşırken banyoda, en son kafasını uzatıp koltuk altlarını da almasını rica etmişti, Viktoriya. Tüm bunları gerçekleştirdikten sonra sundu kendisini.</p>

  <p class="normal">“Üstüne çıkayım mı, haa, ister misin canım? Dur ben geçeyim alta... Nerene dokunmamı istersin? Böyle iyi mi, böyle zevkli mi? Bakalım bunu daha önce yapmış mıydın? Uslu dur, dinlenmeme izin ver. Yaramazlık yapma. Bir daha Erdoğan bu tırnaklarla yatağa girme sakın, olur mu canım?”</p>

  <p class="normal">Bir sürü şey istiyor, yapınca da karşılığını veriyordu. Uysal bir kedi istiyordu Viktoriya, kendi yarattığı bir şeyle, o artık neyse, onunla sevişiyordu. Bu Erdoğan mıydı? Erdoğan hamurundan yapılan bir başka şey mi? O belli değildi. Ama ne güzel karşılık veriyordu. Hayatında ilk kez bir kadının göğüslerinde yatabiliyordu, endişe etmeden. Öylece uykuya dalabiliyordu.</p>

  <p class="normal">Senin şefkate ihtiyacın var canım. Seni çok seveceğim. Anlaştık bebeğim, sen nasıl istersen öyle sev beni...</p>

  <p class="normal">Çok anlayışlıydı Viktoriya, o kadar anlayışlı ki Erdoğan’ın yerine de kuruyordu çoğu kez cümleleri, onun yerine de düşünüyor, ondan önce düşünüyordu. Onun adına, onun iyiliği için, sağlığı için, şunun için bunun için...</p>

  <p class="normal">Ve içsel konuşmalar...</p>

  <p class="normal">Don ütülenir mi ağabeyciğim?</p>

  <p class="normal">Daha ne istiyorsun lan işte, ne güzel. Sıcacık hem steril!</p>

  <p class="normal">Allah’ını seversen yaaa!..</p>

  <p class="normal">Monologlar da devam ediyordu. Hatta bu monologlar hamile kaldığında daha da fazlalaştı. Titizlik hastası mıyız biraz? Delilik bunun yaptıkları. Bir ev bu kadar temiz olursa tabii ki mikroplar da yaşayacak bir yer bulur. Ne güzeldi eskiden: O kadar pistim ki, mikrop bile ölüyordu bu pislikte!</p>

  <p class="normal">Gülünecek şey mi bu dediklerin.</p>

  <p class="normal">Gülmeyim de ne yapayım?</p>

  <p class="normal">Bir kadın tutalım mesela, ben yetişemiyorum artık ev işlerine, ağırlaştım.</p>

  <p class="normal">Emrin olur...</p>

  <p class="normal">Devam etti gitti buna benzer tonla içsel lakırtılar...</p>

  <p class="normal">Tuttuğu hiçbir kadın beceremedi Viktoriya’nın istediklerini, beş ayda 7-8 kadın geldi gitti eve değişik. Hepsinde ya çöp vardı ya sap.</p>

  <p class="normal">Evlenmedi de bu manyak karı. Evlenme teklif etti aslında Erdoğan ama kabul etmedi. Sebep, hamile kaldıktan sonra böyle bir teklifi kabul etmezmiş! Öncesinde olsa imiş belki ama şimdi kabul edemezmiş. Çocuk için evlenemezmiş Erdoğan’la. Erdoğan bu teklifi sadece kendisi hamile kaldı diye yapıyormuş. Aslında duyumsadığı bu değilmiş. Bu sadece göstermelik bir evlilik olurmuş. Şuymuş buymuş...</p>

  <p class="normal">“Anladım.” dedi Erdoğan, içinden bir siktir çekip. Aslında ben kursaydım cümleleri bu kadar uzatmazdım. Daha sade anlatabilirdim. Çok ağız dökse de kandıramadı kızı, evlenmedi Erdoğan’la.</p>

  <p class="normal">“Sevgi nedir Viktoriya?”</p>

  <p class="normal">“Sevince insan onu koruma gereği duyar aşkım. Üzerine titrersin. Sadece senin olsun, mutlu olsun istersin.”</p>

  <p class="normal">“Tamam aşkım, onu biliyorum. İnsan sevince şöyle hisseder, böyle hisseder. Sorduğum sevginin kendisi nedir? Elle tutulur mu, gözle görülür mü?”</p>

  <p class="normal">“Bilmem canım, sen yat dizlerime, saçlarını okşayayım senin.”</p>

  <p class="normal">Beraber yaşamaya başlayalı çok da bir zaman geçmemiştir daha.</p>

  <p class="normal">“Bu arada, Erdoğan kızımız olacakmış.”</p>

  <p class="normal">“İnanmam, bir kız daha haa. Çok güzel be. Harika. Üç olacak inşallah!”</p>

  <p class="normal">Nasıl yani, “Üçüncü kız mı? Senin başka çocukların mı var?”</p>

  <p class="normal">“Var. İki kızım daha var.”</p>

  <p class="normal">“Hiç söylememiştin bana.”</p>

  <p class="normal">“Evet dememiştim. Sen de sormadın. Daha önce iki kez evlendim ben. İki kızım daha var. Biri Kayseri’de, diğeri İstanbul’da yaşıyor.”</p>

  <p class="normal">Bu söz üzerine çok büyük bir kavga çıktı aralarında. Viktoriya ısrarla bu bilgiyi ondan niye sakladığını soruyor, Erdoğan ise pratikte bunun bir öneminin olmadığını, önemli olanın şu anda beraber olmaları olduğunu savunuyordu. Ama önemli olan bu pratik değildi. Kendisine yalan söylenmişti. Yalan söylenmemişti aslında sadece anlatılmamıştı; saklanmıştı, en kötü anlamıyla. Saklamak demek yalan demek değildi Erdoğan’ın aklında.</p>

  <p class="normal">“Hani farkın dürüstlüğündü.”</p>

  <p class="normal">“Yalancı olsam şimdi de söylemezdim.”</p>

  <p class="normal">“Aslında söylemeyecektin, ağzından kaçtı senin.”</p>

  <p class="normal">“Başladın yine benim yerine konuşmaya, fikir üretmeye, hangi hareketi hangi saikla yaptığımı kurcalamaya.”</p>

  <p class="normal">“Saik nedir? Küfür mü ettin bana?!”</p>

  <p class="normal">“Hayır, küfür etmedim sana; saik, amaç gibi bir anlam taşıyan bir kelime. Her boku bilirsin de bunu mu bilmiyorsun?!”</p>

  <p class="normal">“Kötü sözle konuşma benimle. Bilmiyorum, hiçbir şey bilmiyorum, daha kaç kızın var onu bile bilmiyorum.”</p>

  <p class="normal">“Öğrendin işte.”</p>

  <p class="normal">“Yalan söyledin bana. Yalancısın, zaten avukat değil misin, hepiniz yalancısınız!”</p>

  <p class="normal">Erdoğan bu söz üzerine bir şey demedi. Biliyordu, derse ve karşılığında bir şey duyarsa bardak taşacaktı. Viktoriya da sustu. Konuşmadı. Hatta iki hafta sonra doğurana kadar da gündelik şeylerin dışında pek bir şey konuşmadı. Erdoğan da üstelemedi. Sessizlik hoşuna gitmişti. Doğurduğunda çocuğu adı ne olsun diye sordu. Düşünmemişti Erdoğan daha önce bunu. Asya deyiverdi.</p>

  <p class="normal">“Niçin Asya?”</p>

  <p class="normal">“Ne bileyim, kulağa hoş geliyor işte.”</p>

  <p class="normal">“Ben de Lena olsun istiyorum.”</p>

  <p class="normal">“Lena nedir?”</p>

  <p class="normal">“Lena, Sibirya’da, benim doğduğum yerlere yakın bir nehirdir. Altay dağlarından doğar ve kuzey buz denizine karışır. Baktıkça bu kıza, Türk olan babasını hatırlayayım diye.”</p>

  <p class="normal">“Niye hatırlayacaksın ki beni, hayırdır?”</p>

  <p class="normal">“Ben gidiyorum Erdoğan. Türkiye’den ayrılacağım. Ülkeme döneceğim!”</p>

  <p class="normal">“Yine yalan söylediğimi söyleyeceksin bana. Sana bin defa dedim ki sana yalan söylemedim sadece lafı geçmedi ben de söz etmedim. Sakladım diyelim.”</p>

  <p class="normal">“Ne dediğinin önemi kalmadı artık. Ben bilemem benden başka neler sakladın.”</p>

  <p class="normal">“Yalvaracak değilim sana, istediğini yap. Ama kızım soyadımı taşıyacak.”</p>

  <p class="normal">“Tabii taşıyacak. Hakkı bu onun.”</p>

  <p class="normal">Nüfusuna geçirdi kızı, Asya Lena’yı. Doğumdan birkaç hafta sonra yolcu etti bunları Moskova’ya. Birkaç sene sonra postadan bir fotoğraf gönderildi Erdoğan’a. Mektup filan yoktu. Sadece arkasında Asya Lena yazan, üç dört yaşlarında bir kız çocuğunun resmiydi bu. Bunu da aldı koydu diğer fotoğrafların arasına!</p>

  <p class="normal">Anaç kadındı Viktoriya. Nasıl bir anne çocuğundan önce düşünür, onun hakkında kararlar verir, onun iyiliğini düşünme yetkisi, terbiye etme yetkisi ondadır... Erdoğan’a da öyle bakmıştır. Don ütülenir mi? Ütülenmiştir. Ütülenebildiğini öğrenmişti Erdoğan. Viktoriya’nın rahminde güvendedir. Başı ağrımamakta, dert çıkmamakta, tertemiz bir evde, tertemiz donlarıyla mutludur. Hem böyle de olmak zorundadır. Onun adına en iyisi düşünülmektedir. Karşı gelmek cezayı gerektirir. Tatlı sert uyarılar. Küsmeler. İlgiyi alakayı alıkoymalar. Annen küserse sana, sen nasıl iyi hissedebilirsin ki?! Rahmindedir işte Viktoriya’nın. Bir insan başka ne isteyebilir ki? En güvenli, en sıcak yerdir orası. Erdoğan annesiz büyümüştür. Bilmediği yeri özlemez insan. Bilmediği yeri aramaz. Büyük nankördür Erdoğan. Kaç annen var Erdoğan senin, kaç rahme girdin de çocuk sahibi oldun? Birden fazla babası olana piç derler de, birden fazla annesi olana ne derler?! Ben biricik değilsem sana nasıl güvenebilirim? Çık içimden, doğuracağım ama sahip çıkmayacağım sana. Yılan yavrusu gibi kendi başına sürüneceksin. İçimde ol, içimde kal, bana değerli ve güçlü hissettir. Annelik duygusu çok güç verir insana. Sen hiçbir şeyi merak etme, ben senin adına hallederim her şeyi. Senin, benim olduğunu bildikçe benim her şeye gücüm yeter.</p>

  <p class="normal">Ama bedava olmaz tabii. Karşılığını ver. Ona iyi bak. Üzerine titre. Baktın senin değil, sadece koy yoluna gitsin. Sonuçta memeli olmak zorunda değilsin. Yılan yavrusundan say onu, sürünsün dursun! Yılandan saymazsan eğer, vicdanın rahatsız olur. Kim bırakabilir yavrusunu, hangi annenin vicdanı titremez?..</p>

  <p class="normal">“Hacı sen de biliyorsun hikâyeleri aslında; anlatmaya gerek yok. Ama hayatıma giren, daha doğrusu adam gibi uzun süre giren kadınlar hakkındaki izlenimler bunlar. Gördüğün gibi abi, benden ne siper ne de duvar olur; ne kimsenin içine girebiliyorum ne birini içime alıyorum. Ne istediğimi bilmiyorum herhâlde. Farkında değilim ne yaptığımın sanırım.”</p>

  <p class="normal">“Bilmem ki Erdoğan nedir senin derdin? Aslına bakarsan bunu daha önce hiç düşünmedim adam akıllı. Bakma sana küfürler edip kovalıyorum ama o kadar basit değil, hele bu dediklerine bakılırsa... Biraz daha didiklemek gerekiyor.”</p>

  <p class="normal">“Nasıl yapacağız bu didiklemeyi usta?”</p>

  <p class="normal">“Bana kalırsa kadınların seçici olduğunu biliyor ve buna hürmet ediyorsun, farkında olmadan. Evet! ‘Farkında değilim’ demen buna işaret ediyor; sen seçildiğine hürmet ediyor, bunu yerine getiriyorsun ancak bu şekilde davrandığının farkında değilsin. Bana en mantıklı gelen açıklama bu.”</p>

  <p class="normal">“O ne demek lan! Ben seçtim oğlum kadınları, peşlerine düştüm, elde ettim. Kadın seçer de ne oluyormuş?”</p>

  <p class="normal">“Hayır yanılıyorsun. Kadınlar seçer ağa.”</p>

  <p class="normal">“Ya Bahattin bir şey sorduk sana. Şimdi öyle bir laf ettin ki, hadi bakalım. Yine dalacağız şimdi. Hem sen anlamazsın karı kız işlerinden.”</p>

  <p class="normal">“Anlarım anlamam meselesi değil bu Erdoğan. Farkına varmak bu. Yaşadığının sayısı ile değil, yaşadığını hissetmek, bilmekle ilgili, her şeyden önce kendini bilmekle ilgili tabii.”</p>

  <p class="normal">Bahattin kızmıyor, aksine alttan alıyor, bir filozof edasıyla kurcalıyordu. Basbayağı iş edinmişti kendisine bu meseleyi. Erdoğan da ona uymasının uygun olacağını anladı. Şakaya vurmadan, tartışmayı çatışmaya dönüştürmeden konuşmaya karar verdi. Bu arada ikinci kadehler doldurulmuştur.</p>

  <p class="normal">“Bak şimdi Erdo. Sen öncelikle, dediğin gibi ne istediğini bilmiyorsun. Bunun da temelinde, ne olduğunu bilmemek yatıyor. Hayat seni savurduğu gibi yaşıyorsun. Bazen dizginleri tuttuğun, istediğin ve bildiğin gibi yaşadığın da oluyor. Mesela Hakkı Baba öldüğünde ondan kalanları küçültmek, senin istediğin bir şeydi. Temelinde ne yatıyordu bunun?”</p>

  <p class="normal">“Valla o zamanlar bildiğim şuydu ki, o kadar büyük bir büroyu yürütemem. Yani o yaratılışta değilim. Hem paraya da ihtiyacım yok. Geliyor Aydın’dan. Avukatlık çerez gibi bir şey benim için. Belki zevk için...”</p>

  <p class="normal">“Peki şuna da cevap ver o zaman gardaş. O kadar adama yol verdin de bir tek Necla’yı mı tuttun elinde? Hatta soruyu şöyle genişletelim: Necla’yı niye elinde tuttun ve o kıza niye hiç asılmadın?”</p>

  <p class="normal">“Necla mı? Necla’nın ilgisi yoktur ki bu işlerde. Hem baba yadigarıdır Necla. Nasıl elimde tutmam ve nasıl asılırım! Allah ne der?”</p>

  <p class="normal">“Bak gördün mü; iş, güç, para oldu mu tıkır tıkır işlerini yürütüyorsun, bu işleri aslında iyi biliyorsun. Sorunumuza dönersek, bu işlerde ne istediğini biliyorsun ve ona göre davranıyorsun. Sıkıntı çıkmıyor yani yapısal bir sorun yok. Çıkan meseleler gündelik, temel sağlam olunca kolayca çözülüyor. Yanılıyor muyum?”</p>

  <p class="normal">“Doğru söylüyorsun gardaş. Bak bu konuda haklısın. Peki, özel hayatta niçin bu kadar bocalıyorum? Ne istediğimi bilmiyorum sana göre, öyle değil mi?”</p>

  <p class="normal">“Tam öyle değil ağa. Bence zorlasak ne istediğini bildiğin kesin ortaya çıkar. Bence ne istediğinin farkında değilsin sen. Sadece seni seçen kadınların peşinden gittin sen. Sana kızdığım anlarda bunu düşünmüştüm: Ulan demiştim içimden, bu kız seçti bu herifi, fena kız değil, her biri için böyledir, otursun kırsın kıçını yaşasın işte bununla. Ama yok illa bir sorun çıkar ve sen bu sorun çıkınca düşmezsin peşine, aksine kaşır ve kanatırsın. Bu durumda benim anladığım, senin ne istediğini bildiğin ama bildiğin şeyin farkında olmadığın. Belki sorunların ortaya çıkması ve senin gemileri yakman da bu temellidir. Yani istediğin şeyin bu olmadığını gerçek manada anladığında, çekilmez oluyor. Belki o kızın daha tanıştığınız gün yaptıkları sana ters geliyordur ama sen üstünde durmuyorsun bunların. Daha sonra birikiyor ve sen hop, Allahaısmarladık...”</p>

  <p class="normal">“Bak bu doğru lan. Hep bir hissim vardır. Biri bana bir şey yaptığında yahut yaptırdığında, yani kötü yahut istemediğim manada, bir bardağa bir damla su koyarım ve bir gün o bardak dolar. Taşınca, yaptığı son hareketle ya da söylediği o sözle doldurunca, o insan da biter benim için.”</p>

  <p class="normal">“Bak gördün mü? Bence bu senin ne istediğini bildiğini sadece farkına varmadığını gösterir. Sen bardak dolduruyorsun ama karşıdaki için bu bir ikiyüzlülük olarak algılanıyor.”</p>

  <p class="normal">“Ne demek ikiyüzlülük?”</p>

  <p class="normal">“Şöyle, sen o katlanamayacağın ama bardak hesabıyla bir süre çektiğin tavır ve sözleri ilk başta çekebilirim, tolere edebilirim izlenimi yaratıyorsun. Üstelik senin hatırın için değil, ben öyleyim hissi veriyorsun karşındaki kadına. O da buna kanıp sana bağlanıyor. Seni aradığı erkek sanıyor. Olmadığını anlayınca da büyük yıkım oluyor tabii. Hem sana kızıyor ikiyüzlü diye hem kendine nasıl kandım diye.”</p>

  <p class="normal">“İyi de abi. Ben düştüm kadınların peşine. Onlar bana bir şey yapmadı ki.”</p>

  <p class="normal">“Başta da söyledim abi. Kadınlar seçer diye. Paradigmamız bu!”</p>

  <p class="normal">“Olur mu lan! Ben gördüm, ben tavladım o kadınları.”</p>

  <p class="normal">“Ya da kendini kandırdın hacı bunca zamandır.”</p>

  <p class="normal">“Ya abi bak, kavgaya dökmemeyim diyorum ama zorluyorsun.”</p>

  <p class="normal">“Sinirlenme Erdo. Bak anlatayım.”</p>

  <p class="normal">“Anlat bakalım, neymiş bu seçme seçilme meselesi.”</p>

  <p class="normal">“Şimdi abi, kendini bütün elbiselerinden, Allah’tan, kitaptan, dinden, törelerden, yasalardan, kurallardan arındırdığında geriye, çıplak kadınlarla erkekler kalır. Her şeyin serbest olduğu zamanlar. Kurttan, kuştan farklı olmadığımız zamanlar. Kadın... doğrusu dişi diyelim şuna. Dişi, doğurma özelliğine sahiptir ve doğuran aynı zamanda seçme hakkına da sahiptir. Hani hep bildik bir söylem vardır: En iyi dölü almak! İşte bu doğurma özelliğine sahip dişi doğurmaya hazır olduğunda, yani çiftleşme döneminde, bir erkeğin kendisine yaklaşmasına izin verir. Daha doğrusu erkeklerin kendisine kur yapmasına. Esasen bu kur denilen zıkkım, erkeklerin birbirini yediği bir süreçtir ve bu süreç sonunda o dişi için mücadele eden erkeklerden en güzeli, en güçlüsü ne bileyim işte bir şekilde en iyi döle sahip olduğunu ispat eden erkek, bu dişi ile çiftleşmeye hak kazanır. Bu hesapla, erkeklerin kadınlardan daha güzel olduğu sonucu da çıkar!”</p>

  <p class="normal">“İşte şimdi tam sıçtın Bahattin! Ne demek o, erkekler daha güzel. Ulan, ibne dedirteceksin kendine zorla.”</p>

  <p class="normal">“Oğlum, düşünsene bir; kadın seçiyor, neye göre seçiyor?”</p>

  <p class="normal">“Olur mu lan. Kadınların göğüsleri var, popoları var, bacakları, saçları... Bizim neyimiz var?”</p>

  <p class="normal">“Hiçbir kadına sordun mu neyim var diye?”</p>

  <p class="normal">“Yooo, sormadım.”</p>

  <p class="normal">“Bir sor bakalım ne diyecek?”</p>

  <p class="normal">“Tamam, bir denerim.”</p>

  <p class="normal">“Erdoğan, bu dediklerin azdırıcıdır. Erkekleri azdıran dişi uzuvları fakat bunların hiçbiri üremeyle doğrudan ilgili değil dikkat edersen. Üremeye yarayan organ ise gizlidedir, saklıdır, dışarıdan tamamı görünmez. Erkek organı ise, doğrudan üremeye yarayan organı, dışarıdadır. Görmeye ve seçmeye müsait bir yerde!”</p>

  <p class="normal">“Bak hiç böyle düşünmemiştim.”</p>

  <p class="normal">“Hem bir de kıl olayı var hacı. Kafamda tam oturtamıyorum ama kesin var yani, biliyorum.”</p>

  <p class="normal">“Nasıl yani, kıl?”</p>

  <p class="normal">“Ya şimdi bu hayvanların erkeklerinin pek çoğunda güzel kıllar vardır, güzel kuyruklar, renkli pullar, ne bileyim işte yeleler, şunlar bunlar... İşte boynuzlar vardır bir kısmında, güçlü pençeler. Ama hepsi sonuçta keratindir. O zaman keratinin bir alakası var bu işlerde! Ama ne?”</p>

  <p class="normal">“Kendi kendine konuşuyorsun Bahattin. Ne söylemeye çalışıyorsun?”</p>

  <p class="normal">“Diyorum ki bu keratinden oluşan boynuz, kıl, tırnak gibi oluşumların da etkisi var bu seçme seçilme işlerinde de, genel kültürüm yetmiyor anlamaya! Her neyse, işte kıldı, boynuzdu, dikkat et dişilerde daha güdüktür, daha sönük, erkeklerde ise daha bir gelişmiş, daha bir parlak, albenili... Dişiler biraz da bunlara bakarlar; seçerler erkeklerini.”</p>

  <p class="normal">“Sakal bırakayım hemen ya da bıyık. Hem etek tıraşı da olmayayım bundan sonra!”</p>

  <p class="normal">“Doğru, bu dediklerimden bu dediklerin çıkar doğal olarak. Ama artık millet ne sakal ne bıyık, hatta göğüste kıl bile istemiyor. Geçen bir arkadaşı gördüm, kollarından yeni yeni kıl çıkıyor ve yeni bir tarihte evlendi bu herif. Bu nedir diye sordum. Verdiği cevap ilginç, eşinin isteği üzerine, koldu, göğüstü artık söylemediği başka yerler de var anladığım, evlenmeden önce gitmiş ağda yaptırmış seninki! Gerdek merdek artık uzamaya başlamışlar. Eee ne yapacaksın, dedim. Bilmem dedi. Göreceğiz.”</p>

  <p class="normal">“Deli miymiş yoksa deli mi sikmiş lan bunu!”</p>

  <p class="normal">“Ne bileyim ne bok yemiş kiminle. Her neyse, kıldı tüydü bu işlerle bir ilgisi var ama herhâlde doğrudan değil. Bunların bu şekilde varlığı dişiye bir şey anlatıyor. Artık ne anlatıyorsa ve dişi biliyor ki bu herif iyi heriftir.”</p>

  <p class="normal">“Ve seçiyor.”</p>

  <p class="normal">“Evet! Seçiyor ve erkeğin kendisine yaklaşmasına izin veriyor. Artık gerisi erkeğe kalmış. Diyor ki dişi, bir takım kriterleri esas alarak seni seçtim, bana ispatla yanılmadığımı.”</p>

  <p class="normal">“Biz de götümüzü yırtmaya başlıyoruz yani bundan sonra!”</p>

  <p class="normal">“He ya, öyle yapıyoruz. Yırtınıyoruz. Bazen de yırtınmıyoruz. Bak mesela sen yapmıyorsun.”</p>

  <p class="normal">“Yapmam ağa. Asla yapmam. Ama bilmeden yapmam. Ne istediğimi bilmiyorum, ne istediklerini bilmiyorum. İkisini tokuşturuyorum; iki eksinin çarpımı artı oluyor, başım belaya girmiyor.”</p>

  <p class="normal">“Başladın yine makaraya. Bir ciddi ol be!”</p>

  <p class="normal">“Denerim hacım sen devam et.”</p>

  <p class="normal">“Nerede kalmıştım ben?”</p>

  <p class="normal">“Seçtim, ispatla diyordun.”</p>

  <p class="normal">“Hıı. Kadının bu şekilde erkeği seçmesi aynı zamanda dişilerin potansiyel olarak ne istediklerini daha iyi bildiklerini, daha bir farkında olduklarına da işaret ediyor. Gerçekten bakarsan herhangi bir kız daha ergenliğe adım atar atmaz kaba hatlarıyla, hatta bazen en ince ayrıntısına kadar evlenme törenini, gelinliğini, damadın giyeceğini, çocuğunun adının ne olacağını, erkeğinin boyunu posunu, para miktarını, saçını başını hayal eder, kurgular ve bence, çoklukla bilinçli olarak bunların peşine düşer. Bir başka deyişle bir fon oluşturur kendisine ve bulmaya çalışır içene uyacak portreyi... Bulur, bulmaz ayrı mesele. Ama bilir ne istediğini. Bulmazsa ve bulduğu ile yetinmek zorunda kalırsa mutsuz olur. Bu hayat şartlarında belki de bir ömür sürecek bir mutsuzluktur bu. Mutsuzluk da demek yanlış aslında... Eksiklik demek daha doğru... Hiç bir şeyle dolmayan bir eksiklik duygusu bu. Bir başka deyişle, her kadının bir dünyası vardır. Elindeki imkânlarla, hayal gücünün, zekâsının yettiği bir dünya kurar kendine. O yüzden olmadığında, dünya başıma yıkıldı, der. Biz de ise tam tersidir. Kadın odaklıyızdır biz. Önce portreyi bulur, fonu sonra çizer, donatırız. Böyle olunca çoklukla fon portreye uyar. Kadınların işi daha zor, fona uyacak portre aramak ve bulmak zordur. Hele elinde tutmak... çok daha zor...</p>

  <p class="normal">“Değil mi elektrik alacaklar!”</p>

  <p class="normal">“Evet yahu! Bu elektrik lafından ne çok söz ediyorlar, değil mi?”</p>

  <p class="normal">“Hem de çok. Sonra ya gelen faturayı ödeyemiyorlar ya da çarpılıyorlar!”</p>

  <p class="normal">“Doğru dedin. Kadının bu fona uygun portre araması neye yol açıyor biliyor musun?”</p>

  <p class="normal">“Körebe oynamasına mı?”</p>

  <p class="normal">“Dalga geçme oğlum, bir akıllı ol. Bu arayış, aynı anda üç-beş erkeği düşünmelerine, onlarla düş kurmalarına, hatta bazen arkadaşlık etmelerine yol açıyor.”</p>

  <p class="normal">“Ama sorduğunda yok arkadaşım diyor, yok bir yemek yedik, biraz lafladık diyor.”</p>

  <p class="normal">“Diyor da diyor. Hepsiyle yatıp kalkmıyor tabii! Yoksa birinci aday kaçar değil mi ya?”</p>

  <p class="normal">“Kaçar. O yüzden yedekliyor... stepne misali! Zaten, bir şeyi çok müşahede etmişimdir; bir kadın bir erkeğe arkadaşım diyorsa, kesin seni sıraya koydum diyordur! Kaçma dur şuralarda, ara sıra buluşalım, konuşalım; seni tanıyayım. Belki seni alırım. Olmaz da ayrılırsam, sana koşarım!”</p>

  <p class="normal">“Olmadı şimdi Erdoğan. Bir kadın bir erkekle arkadaşlık etmez mi yani?”</p>

  <p class="normal">“Etmez. Eğer gerçekten arkadaş gibi görüyorsa ilişkilerini, yani açık veya gizli bir niyeti yoksa sorduğunda seni abi gibi, kardeş gibi, bir baba gibi filan sevdiğini söyler. Seks yapmanın yasak olduğu bir akrabalık derecesine yerleştirir seni.”</p>

  <p class="normal">“Yani amca olur ama amcaoğlu olmaz mı?”</p>

  <p class="normal">“Olmaz. Yeğen der ama kuzen demez. Niye demez çünkü evlilik yasaktır üçüncü dereceye kadar. Biliyorsun, kuzen dördüncü derece akrabadır; baba bir, abi, kardeş, amca, dayı iki, yeğen üç...”</p>

  <p class="normal">“Öyledir. Bak bu aklıma gelmemişti. İyi oldu söylediğin, bunu da yazmalı bir yerlere. Sonra üç beş erkek arasında bir an gelir bir tercihte bulunur ve diğerlerini resmen gömer. Bir daha ağzınla kuş tutsan göremez, ulaşamazsın ona. Ulaşsan da iter seni, olmadı rezil eder bırakır. Bir kadın bir erkeği bırakırsa tam bırakır ağa. Bir daha yüzüne bakmaz. Çünkü yaptığından çoğunlukla emindir. Bundan bir şey olmaz der ve bırakır. Biz erkekler ise genellikle sikimizin keyfine baktığımızdan, kadınlardan hevesimizi alınca döneriz... Döneriz de ne buluruz o belli olmaz işte!”</p>

  <p class="normal">“Bir ufak daha söyleyeyim lan?”</p>

  <p class="normal">“Söyle ağa, söyle. Hem sıcakları da söyle. Benimki kuzu şiş olsun.”</p>

  <p class="normal">“Tamam.”</p>

  <p class="normal">“Buz da koy suya. Sağol kardeşim. Hadi yarasın. Ne diyordum ben?”</p>

  <p class="normal">“Tercihini yapar... Erkekler heves peşinde, kadınlar üç beş erkek düşünür diyordun!”</p>

  <p class="normal">“Kadınların bu şekilde davranması neyi gösterir peki?”</p>

  <p class="normal">“Ne istediklerini bildiklerini mi?”</p>

  <p class="normal">“O var tabi ama o tutum da bir başka şeye işaret eder: Kadınların, erkekler söz konusu olduğunda daha mantıklı olduklarına.”</p>

  <p class="normal">“Olur mu hiç, kadınlar daha duygusaldır. Ağlar, sızlarlar...”</p>

  <p class="normal">“Ağlamak, sızlamak duygu belirtisidir ama duygusal olduğunu göstermez insanların. Duygu birikimi olabilir mesela. Bir boşaltım aracı olabilir. Ya da kadınlar tarafından sıklıkla kullanıldığı anlamıyla, bir silah!”</p>

  <p class="normal">“Kesinlikle. Ağlayıp her istediklerini yaptırıyorlar.”</p>

  <p class="normal">“Gördün mü? Ne zaman ağlıyorlar bir düşün. Yani erkeklerin ağlamadığı fakat kadınların ağladığı olguları bir düşün. Yoksa ölünün arkasından herkes ağlar. Hem başka bir şey daha söyleyeyim sana; kadınların seçme hakkı dediğim gibi doğanın yasasıdır. Doğa; doğurma gücü kadınlarda, dişilerde olduğu için onlara bu hakkı vermiştir. Bütün doğal düzen içinde var olan ve değişmeyen bu yasa insanlar söz konusu olunca değiştirilmiştir. Üstelik çoğu kasti bir davranıştır bu; dünyayı geliştiren ve değiştiren erkek mantığı ve gücü bu işleri yaparken büyük güç kazanmış ve bu gücü kullanmıştır. Artan para ve askeri güç, teknolojik imkânlar bir yandan da kadınların seçme hakkını elinden almak amacıyla kullanılmıştır.”</p>

  <p class="normal">“Değil mi? İşte bütün bu töreler, kadını eve kapatmalar, cinayetler, babasına para vermeler, işi gücü sokağı yasaklamalar ve uyulmadığında sonu cinayete kadar varan cezalandırma yöntemleri... Haklısın, bir yandan bu gücü kadınları ezmek için kullanmışız. Ezmek! Bunun içinde seçme hakkını elinden alma olgusu var.”</p>

  <p class="normal">Ve günümüzde kadınlar tekrar bu doğal güçlerinin farkına vardılar. Kullanmak istiyorlar. Kullanmak için güçlenmek istiyorlar. Güçleniyorlar, güçlendikçe özgürleşiyorlar, birey olarak var oluyorlar. Bireyselleşme, beraberinde seçme hakkının ortaya çıkmasına yol açıyor. Ancak bu noktada bireyselleşmenin, yalnızlaşma gibi bir olumsuz yansıması var. Bunun da aşılması gerekiyor tabii. Yalnızlaşma sorununa bulabildikleri en etkin ve güvenilir sonuç, çocuk sahibi olmak; en azından bu günler, bu yıllar için! Üstelik çocuk da yetmiyor, illa erkek çocuk olacak! Çünkü erkek çocuk onun hayatında en güvenilir erkek ve belli bir yaştan sonra en koruyucu varlık onun için. Düşünsene bir, en esaslı kavga nedeni nedir? Birisinin anasına sövmek! Bunların hiç biri olmuyorsa; kedi, köpek besliyorlar.”</p>

  <p class="normal">“Katılırım katılmasına da, çocuk sahibi olmak beraberinde bir erkeğe de katlanmayı gerektirmiyor mu?”</p>

  <p class="normal">“Gerektirmez mi. Seçsin, seçemesin bir erkek lazım ona çocuk sahibi olmak için. Ama Avrupa’da Amerika’da buna da gerek kalmıyor. Yasaların izin verdiği yerlerde kadınlar gidip alıyorlar spermi ve hamile kalıyorlar. Oluyor bu. Yüzlerce örneği var. Yani çocuk sahibi olmak için sperme ihtiyaç var, bir erkekle sürekli beraberliğe değil. Erkekle beraberlik bir kadın için ihtiyaç olmaktan, bir sosyal güvence olmaktan giderek çıkıyor ve bir keyif hâline geliyor. İsterse, beğenirse!.. Özellikle bizim içinde yaşadığımız çağda, coğrafyada, gelir durumunda bu bariz görülüyor. Fakir ve eğitimsiz çevrelerde bu kadar keskin değil ama büyük bir savaş veriliyor bu konuda ve kazanacaklar, hiç şansımız yok! Zira asla hayır diyemeyeceğimiz kavramlar var hayatta, birkaç ters ve olumsuz örneği olsa da, bir erkeğin annesine ve kızına hayır demesi pek zordur. Biz bir kadının seçme hakkını elinden alsak dahi, büyüdüğümüzde annemizi daha da etkin koruyabileceğimiz çağa geldiğimizde, babamıza cephe açar, kızımızı ise asla böyle bir sürece atmak istemeyiz. Ama onun için en iyisinin bu olduğunu düşündüğümüz erkek vardır belki de. Onun seçme hakkına müdahale de edebiliriz. Kız istemek ne demek Erdoğan? Bir bireyi, bir özgür bireyi birinden isteyemezsin. Gelenekmiş, ananeymiş... İşte bunlar kadınların seçme hakkının elinden alındığını gösteren en geçerli kanıtlardır.”</p>

  <p class="normal">“Ama değişiyorlar diyorsun ve biz de bocalıyoruz, öyle mi?”</p>

  <p class="normal">“Tabii ki bocalayacağız. Bir kadın diyebiliyor ki, ben senden boşanacağım, baba ben bununla evleneceğim ya da çocuğuna, babanı terk edeceğim... Katlanılabilecek şey midir bu? Kadına karşı şiddet dediğimiz budur. Erkek kıskançlığı dediğimiz de budur. Bak sen pek kıskanmazsın... Neden, hiç düşündün mü? Bence umurunda değil. Seçmiş, seçmemiş, vazgeçmiş... Nasılsa seçileceğini biliyorsun ve kimseye herhangi bir anlamda bağımlı değilsin. Böyle olunca, kıskanmana da gerek yok. Bir başka deyişle kıskanmanın temelinde çok büyük ölçüde, beğenilmeyeceğim, yalnızlaşacağım, kaybedeceğim gibi bir duygu ve bunun yarattığı hırs var.”</p>

  <p class="normal">“Peki ne yapacağız? Yani buradan sulh çıkmaz bence. Yeni bir paylaşım savaşı, yeni bir güç savaşı çıkar. Belki de başlamıştır bu savaş.”</p>

  <p class="normal">“Çoktan başladı. Artık baba kavramı eskisi kadar yoğun anlamlar taşımıyor insanların nezdinde. Olmasa da, olabiliyor. O yüzden, koca kavramı da içerik kaybediyor. Boşalıyor içi. Güven, para, sosyal güvenlik, koruyuculuk yavaş yavaş içinden sıyrılıyor. Peki geriye ne kalıyor? Geriye sevgili kalıyor; kuru sevgili! Aslına bakarsan işimize gelmeli bu durum. Hep istediğimiz bu değil miydi? Ye, iç, seviş... Sorumluluğuna katlanma, keyfine bak, yeter ki senden bir şey istemesin!”</p>

  <p class="normal">“Ben ne oluyorum hacı, bu denklemin neresindeyim?”</p>

  <p class="normal">“Sen çok bilinmeyenlisin abi. Kadın virüsüsün sen! Den-gelerini bozuyorsun. Nasıl yapıyorsun, bunu bilmiyorum.”</p>

  <p class="normal">“Çok iyi feyk atarım abi!”</p>

  <p class="normal">“Özü, onlara istediklerini verdin. Ancak onlar vermeni değil, öyle olmanı istediler. Ama sen olmadın. Bir süre öyleymiş gibi davranabildin. Bu savaşta cesur, ne yaptığını bilen, düzenli orduya dâhil, ortak bilince sahip askerler gibi değil; bağımsız hareket eden, duruma göre konumunu ve silahını belirleyen gerillalar gibi davrandın. Şımarma! Bir kadını algılıyor, algıladığında ne istediğini, ona onu veriyorsun. Kendin dedin. Ne dedin? Dedin ki; Melike, önümde dur, dedi... Sibel, arkamda dur, dedi... Şule, içine girmek istedi... Viktoriya, içine almaya kalktı seni... Sen hepsine evet dedin ve öylesine inandılar ki o erkeğin sen olduğuna, senden çocuk sahibi bile oldular. Hem de zevkle. Büyüttüler, ettiler...”</p>

  <p class="normal">“Evet dedim.”</p>

  <p class="normal">“İşte sen bir süre birinin arkasında durdun, birinin önünde. Bıraktın bir süre biri içine girdi çıktı, sen birinin içinde yaşadın bir süre. Ama istediğin bu değildi. Sıkıldım de, vazgeçtim de, idare edemedim de, etmedim de... Sonuçta hepsi aynı kapıya çıkar.”</p>

  <p class="normal">“Bir başka deyişle, ben kadınlara istedikleri erkeğin ben olduğum izlenimini verdim. Yani onları kandırdım, öyle mi?!”</p>

  <p class="normal">“Kesinlikle kandırdın. Ama iyi kandırdın. Buradan nereye varıyoruz?”</p>

  <p class="normal">“Benim şerefsiz bir puşt olduğuma!”</p>

  <p class="normal">“Bravo o zaman, yaz: Bir, kadınlar seçer...”</p>

  <p class="normal">“İki, Erdoğan puşttur!”</p>

  <p class="normal">“Alkışlıyorum seni Erdo. Bak ne güzel kendini ifade ettin. Şaka bir yana, sen böyle yaparak bir bakıma kendini de kandırdın. Onları kandırdığın ise, kesin.”</p>

  <p class="normal">“Bence böyle değil Baha. Yani kendimi kandırdığım kısmı doğru değil. Bu kadınlar benim bazı hayallerime aracılık yaptılar farkına varmadan.”</p>

  <p class="normal">“Ne gibi?”</p>

  <p class="normal">“Anlatması biraz zor be hacı... Mesela, iyi hatırla, hepsi ile gemileri attığım an, çocuğun doğumunun biraz ertesidir. Hiçbirine de kürtaj ol demedim. Belki Melike’ye demişimdir. Ama çok toydum o zamanlar. Demişsem bile ısrarcı olmamışımdır kesin.”</p>

  <p class="normal">“Eee?”</p>

  <p class="normal">“Bir çocukluk, ergenlik hayaliydi bu.”</p>

  <p class="normal">“Neydi o hayal?”</p>

  <p class="normal">“Dört ayrı kadından, birer kız çocuk sahibi olmak!”</p>

  <p class="normal">“Hadi canım, inanmam. Gerçekten mi lan?”</p>

  <p class="normal">“Gerçekten.”</p>

  <p class="normal">“O zamanlar niye söylemedin bunu?”</p>

  <p class="normal">“Söyleyeyim de taşağınla gül bana diye mi anlatacaktım sana!”</p>

  <p class="normal">“Şimdi niye anlattın öyleyse?”</p>

  <p class="normal">“Bu kadar rakıdan sonra, taşak çalışmaz ümidiyle!”</p>

  <p class="normal">“İyi hatırlattın. Doldur şuna. Buz da koy ama suya.”</p>

  <p class="normal">“İyi lan anladık... Suya, her seferinde...”</p>

  <p class="normal">“O zaman benim sandığımdan daha fazla farkındasın ilişkilerinin.”</p>

  <p class="normal">“Bu anlattıklarından yola çıkarsak, evet öyleyim.”</p>

  <p class="normal">“Yani diyorsun ki, çekmezdim o kadar ama kız doğuracaklar bana...”</p>

  <p class="normal">“Aynen. Hatta ağzıma öyle geldi demiştim kadınlarıma ama gerçekte kızların adı bile hazırdı. Belki öncelikleri değişmiştir. Kesin olan şuydu ki, dört ayrı kadından, birer kız, adları: Cansu, Gökçe, Asya ve Zeynep!”</p>

  <p class="normal">“İnanmam lan. Saçmalıyorsun, atıyorsun, zırvalıyorsun...”</p>

  <p class="normal">“İnanma oğlum. İster inan ister inanma. Bunca yıl benle yaşadı. Senin organizmana ihtiyaçları yok bu duyguların.”</p>

  <p class="normal">“Alınma lan manyak. Şaka yaptım. Yani sana yakışmadı, böyle düzenli hatta desiseli işler.”</p>

  <p class="normal">“Desise değil abi. Bir hayaldi. Gerçekleşti.”</p>

  <p class="normal">“Bir bakıma şunu da diyorsun ki, dört ayrı kadından birer kız olabilmesi için, ne yapıyormuşuz, boşanıp diğerine geçiyormuşuz!”</p>

  <p class="normal">“Yaşa Bahattinim. Okuldayken de akıllıydın sen amına koyum!”</p>

  <p class="normal">“Ben de seninnn. Adım kadar emin olduğum bir başka şey daha var ki...”</p>

  <p class="normal">“O da benim puşt olduğum mu?!”</p>

  <p class="normal">“Asıl sen yaşa. Hem de uzun yaşa gardaşım. Eğer adım Baransa sen de efendi, akıllı, uslu bir adamsın. Ama adım Bahattin. Sen de puşt oluyorsun bu hesapla!”</p>

  <p class="normal">“Hem bir şey daha var gardaş.”</p>

  <p class="normal">“Neymiş? Sürprizlerle dolusun sen de.”</p>

  <p class="normal">“İyice bokunu çıkardın haa. Sarhoş oldun gene sen. Ben diyordum soytarılık yapmayayım, adam gibi dinleyeyim çocuğu. Sen başladın şimdi. Sen kurt adamsın oğlum. İçmeyince adamsın, içince böyle sapıtıp bir garip oluyorsun.”</p>

  <p class="normal">“Tamam, tamam. Kızma, devam et.”</p>

  <p class="normal">“Şimdi bu dört karıyı toplayınca aslında bir karı ediyor!”</p>

  <p class="normal">“Nasıl bir kadın o?”</p>

  <p class="normal">“Nasıl bir kadın o değil, doğrusu belli bir kadın. Adı sanı var. İşi, gücü, cismi...”</p>

  <p class="normal">“Hangi kadın?”</p>

  <p class="normal">“Bir kadın işte...”</p>

  <p class="normal">“Böyle gizemli olman çok etkileyici Erdo. Kadınlara da mı aynı numarayı çekiyorsun lan!”</p>

  <p class="normal">“Asıl puşt sensin biliyor musun?”</p>

  <p class="normal">“Oğlum nasıl olmayayım, öyle bir laf ediyorsun ki...”</p>

  <p class="normal">“Yakışmıyor değil mi bana?”</p>

  <p class="normal">“Bilmem, şimdilik eğreti durdu diyelim.”</p>

  <p class="normal">“Ama doğru dediğim. Bu dört kadını toplayınca...”</p>

  <p class="normal">“Kim ediyor?”</p>

  <p class="normal">“O! İşte biliyorsun.”</p>

  <p class="normal">“Kim ulan? Hani diyecem bacım ama bacı da yok bende. Yoksa Nurcan mı?”</p>

  <p class="normal">“Ne Nurcan’ı lan! Salak mısın? O değil. Ya... Abi senin bir kızın vardı hatırlarsan, lisedeydim, sen hukuk birdeydin hani.”</p>

  <p class="normal">Ve zaman çarkı kendiliğinden geriye işlemeye başlamıştır yine...</p>

  <p class="normal">Soğuğun Ankara’yı balta gibi yardığı o şubat gününde Mülkiyelilerin köşesine doğru gitmektedir Erdoğan. Derya ile buluşacaktır. Kızdan çok hoşlanmaktadır. Sevmektedir kendi tabiriyle. Ne anlarsa artık sevgiden o yaşta. O şekilde ve içerikte sevmektedir. Açılamamıştır kıza. Korkmuştur reddedilmekten. Reddedilmek mukadderat ise bu işkenceyi başkası çekmelidir. Silahı zaten saklamamış olanı, silahtan haberi bile olmayanı dövseler kaç yazar? Derya’ya açılmıştır. Derya bu kızı tanımaktadır. Kendisi kadar tanımamaktadır aslında. Ancak Derya sorarsa sorulması gerekeni, sanki daha etkili olacaktır. Yok be, etkili olmayacaktır. Sadece reddedilmek mukadderat ise, kulağın duymaması en iyisidir. İhale usulü anahtar teslim bu işi Derya’ya yüklemiştir. Derya, bugün durumu aktaracak, aldığı cevabı Erdoğan’a taşıyacak. Malın teslim edileceği yer Mülkiyelilerin köşesi, elektrik direğinin dibi, zamanı dersane çıkışı!..</p>

  <p class="normal">Yürüyor aşağıya doğru; alacağı haberin havaya zıplatma esnekliği fazla, alacağı haber keskin, kesiği derin olur. Derya gülerek karşılıyor bunu ama gülümsemesini hayra yormuyor. Çünkü zaten sırıtık bir oğlan bu Derya, aka boka gülen bir tip. Nasılmış iyiymiş, sormuş mu, sormuş, ee ne demiş, zaten bir çıktığı varmış, olmazmış, düşünmüyormuş, Erdoğan’ı bir sevgili olarak görmemiş...</p>

  <p class="normal">Bir jilet kadar kesici ve bir jilet gibi hayta bir edayla ama bir jiletin kazıyabileceğinden çok daha derine bir yerlere girmiştir bu sözler. Bir daha da çıkmayacaktır. Bu sözler üzerine seyrekleştirir görüşmelerini, yavaş yavaş tüketir sözlerini, beraber yürüyüşleri maça kurban edilir, sokağından geçmek yasak, hayalini kurmak idam nedenidir. Uzak tabanca seslerinin ürkekliği bulaşır hayatına. Pencere önlerine çıkmak, serseri kurşun hedefi olmak istemez. Seçtiği, istediği, beklediği, onu seçmemiş, istememiş, gelmemiştir. Zaten bir çıktığı varmış. Ulan çıktığın varmış da aynı mahalledeyiz, aynı dershanede, haftada hiç yoksa üç gün beş gün görüyorum seni. Haberlerini alıyorum Levent’ten. Olsa çıktığın, bilirim. İstemedi beni ağa. Nazikçe reddetti. Ederken meçhul birini soktu araya. Saygını bozma, sapıklaşma demenin bilmem necesi. Uzak dur demek, yaklaşma... Yaklaştın sen bana, uzak git aslında. Tam olarak bu... İstemiyorum dese belki dinlemeyip bela olacağım başına. Bir daha teklif etmek yok ağa. Kısmetse olur. Zorlama. Kısmetse ayağına dolanır. Kısmet değilse... Neyse.</p>

  <p class="normal">Baharın tüm seslerini duymaz olmuştu Erdoğan. Oraya buraya savrulan bir akıl. Nereye gireceğini bilemeyen bir organ şeklinde tezahür etmiş, bütün hayaller mümkün olduğunca çok kadını içine almaya başlamıştı. Hem niceliksel olarak hem niteliksel olarak bir savunma düzeneği geliştiriyordu içinde çok da farkında olmadan. Reddedilmeme miydi? Bir av meselesiydi bu: Avcılar karacaları vuruyordu. Yahut bir savaştı verilen, askerler birbirlerini öldürüyorlardı. Bütün cesaret kırıcı gelişmelere rağmen, ki bu gelişme sadece bundan ibarettir, canı çok çektiğinden kadın olgusunu, bu safarinin yahut savaşın dışında kalmaya niyeti yoktu. Peki, ne yapmalıydı? Nasıl davranacaktı? Şimdilik meçhul bu, ne yapacağını bilmiyordu. Belki de yapması gereken, ortaya çıkıp taramaktı ortalığı ya da sinip bir ağaç kavuğuna keskin nişancı edasıyla, vurduğunu indirmekti. Vurduğu inmeliydi, Erdoğan’a âşık olmalıydı!</p>

  <p class="normal">Bahattin’in ise olanlardan haberi yoktur. Uygun bir zamanda dökülecekti Bahattin’e. Bahattin hukuk birinci sınıfta, o yaşta ayrılmıştı bunlardan. Sekiz on yıl aynı evde büyümüşler, bütün çocukluk beraber geçmiş, bu aşamada ayrılmışlardı. Bahattin, bekâr evinde kalıyordu. Görüşemiyorlardı çok. Hemen büyümüştü haspam birinci sınıfa gitmekle. Bu çakmıştı o sene, kazanamamıştı hukuku. Başka bölümlere yetiyor puanı ama illa hukuk olacak. Bir sene tehir ile girdi hukuka. Bahattin’in birinci sınıfı bitirdiği günlerden biriydi, Bahattin’i dövüp hastanelik ettiği gün!</p>

  <p class="normal">Bahattin birinci sınıfı bitirmiş, arkadaş grubu memleketlerine dönünce daha bir fazla uğrar olmuştu mahalleye. O mahallede sürtmeye başladığında, Aydın’a gitmeleri gerekir bunların, Hakkı Baba ile çiftliğe giderler. Yaz boyu bilmediği, alışık olmadığı ama iyi gelen bir hayattır bu. Tatil dönüşü kazandığı haberini alır hukuku. Birkaç hafta daha gider Aydın’a. Bahattin hep oralarda, bundan habersiz, bu ondan habersiz birkaç hafta daha ayrı kalırlar.</p>

  <p class="normal">Kesin dönüşte içecekler... Toplanır hayta takımı bir şişe, iki şişe mahallenin arka tarafındaki arsada yaz günü... Sıcak da rakı perişan eder gençleri. Herkes evine dağılır. Bahattin bir anı paylaşır; Bahattin bir kızla çıkmıştır. Hem de çok güzel bir kızla çıkmıştır. Sevgili olmuşlar. Nasıl olmuştur bu? Okul bitince mahalleye takılmaya başlamıştı ya, bir kızla tanışmış, mahallenin aşağısında otururmuş, hani saçları sarı, gözleri mavi, gülüşü delici. Eeee? İşte onunla çıkmaya başlamışlar. Arkadaşlıkları ilerlemiş. Sonra bir gün eve davet etmiş, o da gelmiş. Öpüşmüşler ama şey yapmamışlar! O da üniversiteyi kazanmış bu arada, biliyor musun? Bilmiyorum. İşte öpüşmüşler bayağı ama o işi yapmaya gelince, olmaz demiş kız, yapamam. Kusura bakma gardaş senin yatağını kullandık! Helal olsun gardaş, bir yatak ne demek.</p>

  <p class="normal">Gerçekte o yatak o gece parçalanmış, her yeri bıçaklanmış, balkondan aşağıya atılmıştır. Bahattin ise o gece eve gelmemiş ve bir arkadaşında kalmıştır. İyi ki de gelmemiştir.</p>

  <p class="normal">Bu olaydan bir hafta sonra bir halı saha maçı sırasında Erdoğan, Bahattin’e çok sert girmiş, acısı geçen Bahattin Erdoğan’a ters laf etmiş, orada başlayan kavga tüm araya girmelere rağmen dışarı taşmış, son aşamada bulunan bir odun Bahattin’in kafasına indirilmiş, sersemleyen Bahattin kılıçtan geçirilmiştir, diğerleri soyunma odasından koşup yetişene kadar. Bahattin’den geriye kalan, büyük bir pişmanlıkla hastaneye taşınmış, Bahattin ilk haftaki dersleri bu yüzden kaçırmıştır.</p>

  <p class="normal">Mantıken Bahattin’in bir suçu yoktur. Bilmiyordu ki o kıza takıldığını. Söylemedin ki ona bu durumu hiç. Onun bütün bilgisizliğini Erdoğan biliyordu ama gel de anlat bu mağlubiyet duygusunu. En yakın arkadaşı, sevdiğini öpmüştü! Dayak faslı bitip de Bahattin’in yarık kafası, şişmiş gözü, patlamış dudağının farkına varana kadar aklında dönen cümle buydu.</p>

  <p class="normal">Bir seneye yakın konuşmadılar. Bahattin hiç anlatmadı Hakkı Baba’ya dayağı. Anlatsa, Hakkı Baba yerdi Erdoğan’ı. Kardeş gibi büyümüşlerdi aynı evin içinde. Yapılacak şey miydi bu, cezası ağır olur diye anlatmadı Bahattin. Bir sene sonra pişmanlık ağır bastı. Gitti özür diledi, biraz naz çekti ve barıştılar. Bir daha da o kızı hiç sormadı Bahattin’e. Bahattin de hiç söz etmedi o kızdan. Evlenmedikleri kesindi kesin olmasına da, ne olmuştu acaba? Hiç bilemedi. Öldü meraktan yarıldı, soramadı.</p>

  <p class="normal">“Anladım.” dedi Bahattin. “Hâlâ o kız mı?”</p>

  <p class="normal">“Sen nereden biliyorsun?”</p>

  <p class="normal">“Seninle küsken, Hakkı Baba anlattı bana her şeyi. Senin ne duygular beslediğini. Sonra benimle onun arasında yaşananları. Senin tepkinin büyük nedenle bu olabileceği kanısına vardık. Yoksa seni niye affettim sanıyorsun, niye uzun saçla geziyorum hâlâ... Eşek şeyi gibi duruyor tepemde odunun izi! Öldürecektin beni.”</p>

  <p class="normal">“Keşke geberseydin ibne, keşke! Şimdiye çıktıydım hapisten. Babam biliyordu öyle mi?”</p>

  <p class="normal">“Biliyordu ya, ne sandın? Onun bir bilmediği varsa, o da Tanrı’nın nerede yaşadığıdır! Gerisini bilir.”</p>

  <p class="normal">“Peki ne oldu gardaş, o kızla ne yaptınız da nasıl ayrıldınız?”</p>

  <p class="normal">“Valla çok bir şey yoktu zaten aramızda. Sanırım hukukta okuyorum diye yakınlık duydu bana. Üniversiteliyim diye. Çok görüşmedik zaten, yaz boyu. Âşık değildim, âşık olduğunu da sanmıyorum. Okul açılınca o da kazandı gitti bir yerlere biliyorsun, iyice açıldı aramız, kasım ayına doğruydu sanırım; koptuk, konuşmadık bile biz ayrıldık mı diye.”</p>

  <p class="normal">“Neyse hacı geldi geçti, deldi geçti. Ama geçti.”</p>

  <p class="normal">“Yok, başım geçmemiş anladığım kadarıyla, hâlâ kanıyor.”</p>

  <p class="normal">“Kanıyor... Doğru benzetme. Ne kadar uğraştımsa dağlamaya, olmadı beceremedim. Daha doğrusu, dağlasın diye bastıklarım ılıktı herhâlde.”</p>

  <p class="normal">“Yani o kadınlar... Onun yerine mi koydun onları?”</p>

  <p class="normal">“Sanırım evet. Tiplerini hatırlarsın kızların; şöyle bir geçir gözünün önünden, sonra hepsini bir topla... Ne çıkar ortaya?”</p>

  <p class="normal">“O mu çıkıyor?”</p>

  <p class="normal">“O çıkıyor. Ama çok da bilinçli değildim bunu yaparken. Sonuçları değerlendirdiğimde bu çıkıyor ortaya, evet.”</p>

  <p class="normal">“Sadece fiziksel görünümleri mi?”</p>

  <p class="normal">“Herhâlde öyle. Çünkü karakterini bilmiyordum kızın. Arkadaşlığımız o ölçüye hiç ulaşamadı. Fiziksel olarak ona yakını buldumsa da, karakterini bilmediğimden hiç emin olamadım onu bulduğuma ve koy verdim, hepsi yollarına gittiler.”</p>

  <p class="normal">“Yoksa hâlâ kırgın mısın bana?”</p>

  <p class="normal">“Hayır, abi, niçin kırgın olayım sana? O zaman da yaptığım yanlıştı. Ama gel de anlat işte. Akılsız günlerdi o günler. Dedim ya geldi geçti, deldi geçti ama geçti.”</p>

  <p class="normal">“İyi pekalâ o zaman. Ne yapmayı düşünüyorsun şimdi?”</p>

  <p class="normal">“Saçmalamamaya çalışacağım. Bakalım ne olacak. Kimi ve neyi istediğimi biliyorum artık. Bunları bana Şule’nin öldüğü günden önce söyleseydin, pek bir anlamı olmaz, seninle bayağı taşak geçerdim ama o ölüm çok şey anlattı. Birçok şeyi düşündüm. Düşündükçe içimde buldum hepsini. Benimkisi cahillik, ümmilik değilmiş be gardaş; tembellikmiş, bunu anladım yani. Ben bilmediğimi öğreneceğim sanıp alıkoyuyordum kendimi. Üşeniyor hatta korkuyordum. Düşününce üzerinde ciddi ciddi öğrenmeme gerek kalmadı. Sadece çıkarıp tozunu aldım, yağladım, bastım kontağına çalıştı. Önceleri endişelendim biraz akü boşalmıştır diye ama pek korktuğum gibi olmadı. Bayağı yol aldım. İstediğimin peşine düşeceğim artık, savrulmayacağım kar tanesi gibi. Kızlara sahip çıkacak, onu elde etmeye çalışacak ve annemle olan ilişkilerimi düzelteceğim.”</p>

  <p class="normal">“Hadi bakalım.”</p>

  <p class="normal">“Bakalım. Ooo saat geç olmuş. Kalkalım.”</p>

  <p class="normal">“Kalkalım, benim de yarın Diyarbakır’a gitmem gerek.”</p>

  <p class="normal">“Oğlum valla bir gün gebertecekler lan seni.”</p>

  <p class="normal">“Boş ver be gardaş. Baran da bir gün düşer toprağa; yağmur damlası gibi, savrulan her kul gibi.”</p>

  <p class="normal">“Baran kim lan?”</p>

  <p class="normal">“Biri değil oğlum. Yağmur demek, yağmur damlası filan demek.”</p>

  <p class="normal">“Haaa. La Bahattin bak sana ne diyeceğim?”</p>

  <p class="normal">“Ne diyeceksin, gene saçma sapan bir iş yükleyeceksin. Söyle bakalım neymiş?”</p>

  <p class="normal">“Baksana, şu kadını bana bulsana.”</p>

  <p class="normal">“Kimi?”</p>

  <p class="normal">“Sarışını işte.”</p>

  <p class="normal">“Sebep?”</p>

  <p class="normal">“Seviyorum hâlâ lan onu. Tavlamaya çalışacağım.”</p>

  <p class="normal">“Lan bi siktir git! İyice saçmaladın şimdi. Kaç yıl geçti üstünden. Seni hatırlamaz bile!”</p>

  <p class="normal">“Hatırlatırım ben. Hem hatırlamadığı daha iyi... Baştan başlarım. Bakarsın, senin deyiminle, beni seçer.”</p>

  <p class="normal">“Bok seçer, senin neyini seçsin. Hem belki evlendi, barklandı, çoluğu çocuğu var...”</p>

  <p class="normal">“Belki... Belki de evlenmedi hâlâ, bekâr... Nereden biliyorsun? Belki hâlâ prensini bekliyor!”</p>

  <p class="normal">“Sen de o prenssin öyle mi?”</p>

  <p class="normal">“Beğenemedin mi, dallama. Benden iyisini mi bulacak!”</p>

  <p class="normal">“Bak bu doğru işte, senden puştunu bulamaz!”</p>

  <p class="normal">“Hadi lan dalga geçme. Ben ciddiyim. Yapacak mısın?”</p>

  <p class="normal">“Tamam tamam yaparız ama ben de senden bir iyilik isteyeceğim.”</p>

  <p class="normal">“Neymiş?”</p>

  <p class="normal">“Ben de bir emanet var ama saklamaya zorlanıyorum.”</p>

  <p class="normal">“Eeee?”</p>

  <p class="normal">“Sana onu vereceğim, bir çanta... Senden isteyince onu verirsin. Bir iki gün içinde sonuçlanır. Ama içine bakmak yok.”</p>

  <p class="normal">“Bakmam söz!”</p>

  <p class="normal">“İyi madem, kalkınca buradan büroya uğrar çantayı sana veririm.”</p>

  <p class="normal">“Ne var lan içinde?”</p>

  <p class="normal">“Sır oğlum. Bakmayacaksın, söz verdin unutma!”</p>

  <p class="normal">“Bakmam peki. Anladım. Hadi gör şunun dibini de kalkalım.”</p>

  <p class="normal">“Hadi yarasın!”</p>

  <p class="normal">“Yarasın!”</p>
</body>
</html>
