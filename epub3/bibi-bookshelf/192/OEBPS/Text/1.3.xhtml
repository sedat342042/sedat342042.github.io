<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>Üçüncü Bölüm</h1>

  <h2 id="sigil_toc_id_47">I</h2>

  <p class="nonindent">Prens Vasiliy, planlarını önceden tasarlamazdı. Hele kendisine bir çıkar sağlamak için insanlara kötülük etmeyi aklından bile geçirmezdi. O sadece bir salon adamıydı, sosyetede başarı kazanmış, bu başarıları da alışkanlık haline getirmişti. Kafasında hep içinde bulunduğu şartlara ve insanlarla olan ilişkilerine göre çeşitli planlar, düşünceler doğardı; bunları kendisi de pek iyi kavrayamıyordu, ama hayatının başlıca anlamını onlar teşkil ediyordu. Kafasında bu plan ya da düşüncelerden bir ikisini değil, düzinelercesini tasarlardı. Bunlardan bazıları daha yeni doğuyor, bazıları sonuca ulaşıyor, bazıları da suya düşüyordu. Örneğin kendisine, “İşte şimdi bu adam nüfuzludur, onun güvenini ve dostluğunu kazanmalıyım, onun sayesinde kendime, belirli bir süre için ödenek sağlamalıyım,” ya da, “İşte Piyer zengin oldu, onu kızımla evlenmesi için ağa düşürmeli ve bana gerekli kırk bini ondan borç almalıyım,” demiyordu, ama nüfuzlu bir insanla karşılaşınca içgüdüsü hemen bu adamın ona yararlı olabileceğini fısıldıyordu. Bunun üzerine Prens Vasiliy, ilk fırsatta hiçbir hazırlık yapmadan, sezgisine uyarak dalkavukluk ediyor, aşırı yakınlık gösteriyor, ne gerekiyorsa onu söylüyordu.</p>

  <p>Piyer Moskova’da elinin altındaydı, Prens Vasiliy onu kameryunker olarak tayin etmişti, bu da o zamanlar devlet müşavirliğine eşitti. Sonra da genç adamın onunla birlikte Petersburg’a gelip evinde kalması için ısrar etmişti. İlgisizmiş gibi duruyor, fakat muhakkak ki ne yaptığını çok iyi bilerek Piyer’in kızıyla evlenmesini sağlamak için ne gerekiyorsa hepsini yapıyordu. Eğer Prens Vasiliy planlarını önceden tasarlamış olsaydı kendisinden üstün ya da aşağı insanlarla olan ilişkilerinde bu kadar tabii, bu kadar rahat olamazdı. Bilinmeyen bir kuvvet, onu hep kendisinden daha kuvvetli, daha zengin insanlara doğru sürüklüyordu. İnsanlardan ne zaman yararlanmak gerektiğini ve yararlanabileceği dakikayı tespit etmekte eşsiz bir kabiliyeti vardı.</p>

  <p>Ansızın zenginliğe kavuşan ve Kont Bezuhov haline gelen Piyer, çok kısa bir süre önce yalnızlık ve kaygısızlık içindeyken birden kendini o kadar çok insanla çevrili bulmuş, o kadar çok meşgul olmaya başlamıştı ki ancak yatağında yalnız kalabiliyordu. Birtakım kâğıtlar imzalaması, önemini kendisinin de pek iyi kavrayamadığı birtakım dairelerle iş görmesi, başkâhyaya bir şeyler sorması, Moskova civarındaki çiftliğe gitmesi, daha önce varlığıyla ilgilenmek bile istemeyen şimdi ise görüşmediği takdirde bundan alınıp üzülecek bir sürü insanı kabul etmesi gerekiyordu. Bütün bu çeşit çeşit insanlar, işadamları, akrabalar, tanıdıklar, hepsi genç mirasyediye aynı şekilde davranıyor, şefkat gösteriyorlardı; belli ki hepsi kesin olarak Piyer’in üstün özelliklerine inanıyorlardı. Piyer durmadan, “Sizin o eşsiz iyi yürekliliğiniz...”, “Sizin o harikulade kalbiniz”, “Siz o kadar temizsiniz ki kont!” ya da, “O sizin kadar akıllı olsaydı...” gibi sözler işitiyordu. O kadar ki kendisinin olağanüstü iyi yürekliliğine, üstün aklına içten gelen bir duyguyla inanmaya başladı. Zaten eskiden beri kendisini gerçekten çok iyi kalpli, çok akıllı sanırdı. Daha önce ona karşı kızgın hatta düşmanca bir tavır takınan insanlar bile şimdi ona karşı yumuşak davranıyor, onu seven insanlar oluveriyorlardı. Vücudunun üst kısmı upuzun, saçları kuklalarınki gibi yapışık olan öfkeli büyük prenses, cenaze töreninden sonra Piyer’in odasına gelmişti. Gözlerini yere indirmiş, yanakları kızararak, ona aralarında geçmiş anlaşmazlıklardan dolayı çok üzüldüğünü, şimdi ise bu felaketten sonra, o kadar sevdiği, bunca fedakârlıkta bulunduğu bu evde birkaç hafta kalmasına izin verilmesini istemekten başka kendisinde hiçbir hak görmediğini söylemişti. Bunu söylerken kendisini tutamamış, ağlamaya başlamıştı. O heykel gibi kadının bu kadar değişebilmesinden duygulanan Piyer, elinden tutmuş, neden olduğunu kendisi de bilmeden özür dilemişti. O günden sonra prenses Piyer’e çizgili bir boyun atkısı örmeye başlamış, ona karşı büsbütün değişmişti.</p>

  <p>Prens Vasiliy, prensesin çıkarına olan bir kâğıdı ona imzalatarak:</p>

  <p>— Bunu onun için yapıver <i>mon cher,</i> demişti. Ne de olsa merhumdan çok çekmişti!</p>

  <p>Prens Vasiliy bu kemiği, bu otuz binlik senedi, işlemeli çanta meselesinde onun da parmağı olduğunu söyleyerek gevezelik etmek aklına gelmesin diye zavallı prensesin önüne atmaya karar vermişti. Piyer senedi imzalamış, o zamandan beri prenses ona karşı daha da iyi davranmaya başlamıştı. Kardeşleri de ona karşı aynı şekilde şefkat gösteriyorlardı; özellikle en küçükleri, güzeli, benli olanı, gülümsemesiyle ve onu görünce takındığı mahcup edayla, Piyer’i sık sık şaşkına çeviriyordu.</p>

  <p>Herkesin kendisini sevmesi Piyer’e o kadar tabii görünüyor, herhangi bir kimsenin kendisini sevmemesi ona o kadar olmayacak bir şey gibi geliyordu ki çevresindeki insanların içtenliğine inanmazlık edemiyordu. Zaten insanların içten olup olmadıklarını kendisine sormaya vakit bulamıyordu. Daima acele ediyor, daima kendisini tatlı, neşeli, bir sarhoşluk içinde hissediyordu. Kendisini hep önemli, genel bir hareketin başı olarak görüyor, kendisinden hep bir şeyler beklendiğini, bunu yapmazsa birçok kişiyi üzmüş olacağını, onları bekledikleri bir şeyden yoksun bırakacağını, aksine şu ya da bu işi yaparsa her şeyin yolunda gideceğini seziyor, kendisinden beklenenleri yapıyor, ama gene de her şeyin en iyisini yapmış olmadığını düşünüyordu.</p>

  <p>Bu ilk günlerde Piyer’e de işlerine de başkalarından çok Prens Vasiliy sahip çıkmıştı. Kont Bezuhov’un ölümünden beri Piyer’i hiç bırakmıyordu. Prens Vasiliy, işlerinin yükü altında ezilen, yorgun ama ne olursa olsun <i>“après tout“</i><a class="noteref" href="../Text/notlar.xhtml#f13n1" id="ref1">1</a> arkadaşının oğlu olan bu çaresiz delikanlıyı, ona acıdığından, kendi kaderine ve dolandırıcılara bırakamayan bir insana benziyordu. Kont Bezuhov’un ölümünden sonra Moskova’da kaldığı o birkaç gün içinde ya Piyer’i yanına çağırmış, ya kendisi yanına gitmiş, her seferinde, “<i>Vous savez, que je suis accablé d'affaires et que ce n'est que par pure charité, que je m'occupe de vous, et puis vous savez bien, que ce que je vous propose est la seule chose faisable,"</i><a class="noteref" href="../Text/notlar.xhtml#f13n2" id="ref2">2</a> der gibi yorgun aynı zamanda kendine güvenen bir tavırla ona bütün yapması gereken şeyleri bir bir anlatmıştı.</p>

  <p>Bir gün gözlerini yumup parmaklarıyla genç adamın dirseğini sıkıştırarak sanki o söylediği aralarında çoktan kararlaştırılmış ve başka türlü karar vermesi imkânsızmış gibi bir tavırla:</p>

  <p>— Eh dostum, artık gidiyoruz! demişti. Yarın gidiyoruz! Sana arabamda yer ayırdım. Çok memnunum. Burada bütün önemli işlerimizi bitirdik. Zaten benim çoktan yola çıkmam gerekiyordu. İşte sansölyeden haber geldi. Senin için ona ricada bulunmuştum, kordiplomatiğe girdin, kameryunker oldun, artık diplomasi yolu sana açıldı.</p>

  <p>Bu sözleri söyleyen sesin yorgun ama güvenli ifadesine rağmen, o kadar zamandır mesleğini düşünen Piyer, az kalsın itiraz edecekti. Ama Prens Vasiliy ancak mecbur olduğu zaman kullandığı o itiraz edilmesine imkân vermeyen kalın, mırıltılı sesiyle sözünü kesti:</p>

  <p>— <i>Mais, mon cher</i>,<a class="noteref" href="../Text/notlar.xhtml#f13n3" id="ref3">3</a> bunu kendim için, kendi vicdanım için yaptım. Bu yüzden bana teşekkür etmene gerek yok. Hiç kimse, hiçbir zaman fazla sevildiği için şikâyet etmemiştir; sonra sen serbestsin, istersen yarın vazgeç. Hem orada Petersburg’da her şeyi kendi gözünle görürsün. Zaten çoktandır bu korkunç anılardan uzaklaşman gerekiyor.</p>

  <p>Prens Vasiliy içini çekti:</p>

  <p>— İşte böyle azizim! Benim uşağım senin arabanla gitsin. Ha, evet, az kalsın unutuyordum, diye ekledi. Biliyorsun, <i>mon cher,</i> merhumla aramızda bazı hesaplar vardı. Ben, Ryazan’dakilerden bir şeyler aldım, onlar bende kalsın: Senin ihtiyacın yok. Sonra seninle hesaplaşırız.</p>

  <p>Prens Vasiliy’in “Ryazan’dakilerden” dediği toprağa bağlı köylülerin verdikleri birkaç bin rublelik gelirdi.</p>

  <p>Petersburg’da da Moskova’da olduğu gibi, Piyer’i, onu seven, ona şefkat gösteren insanlar çevirdi. Prens Vasiliy’in kendisine verdiği mevki, daha doğrusu ona kazandırdığı unvanı (çünkü hiçbir iş görmüyordu), bir türlü geri çeviremedi. Tanışmalar, davetler, sosyete temasları o kadar çoktu ki Piyer, Moskova’da olduğundan daha çok sarhoşluk, telaş ve hep yaklaşan ama bir türlü gerçekleşemeyen bir mutluluk duyuyordu.</p>

  <p>Eski bekârlık çevresinden birçok kişi Petersburg’da değildi. Muhafız alayı sefere çıkmıştı, Dolohov’un rütbesi indirilmişti. Anatol taşrada orduda, Prens Andrey ise sınır dışındaydı. Bu yüzden Piyer, gecelerini eskiden çok sevdiği gibi geçiremiyor, saygı duyduğu, kendisinden daha büyük arkadaşıyla ara sıra dostça sohbet edip içini boşaltamıyordu. Bütün vakti, ziyafetlerde, balolarda ve en çok Prens Vasiliy’in evinde, prensin eşi olan şişman ve yaşlı prensesle kızı güzel Elen’in yanında geçiyordu.</p>

  <p>Anna Pavlovna Şerer de ötekiler gibi, herkesin ona başka türlü bakmaya başladığını, ona karşı tavırlarını değiştirdiğini belli ediyordu.</p>

  <p>Piyer, eskiden Anna Pavlovna’nın yanındayken her söylediğinin ayıp, yakışık almaz ve gereksiz olduğunu hissederdi; zihninde tasarı halindeyken ona pek akıllıca görünen sözlerin bile, kendisi onları yüksek sesle söyler söylemez budalaca bir ifade kazandığını, İppolit’in ise aksine en aptalca sözlerinin sevimli, akıllıca sözler haline geldiğini sezerdi. Şimdi ise ne söylese hepsi <i>charmant</i><a class="noteref" href="../Text/notlar.xhtml#f13n4" id="ref4">4</a> oluveriyordu. Gerçi Anna Pavlovna ona bunu söylemiyordu ama Piyer onun bunu söylemek için can attığını ve ancak alçak gönüllülüğüne saygı beslediği için kendini tuttuğunu görüyordu.</p>

  <p>1805-1806 kışının başında, Piyer Anna Pavlovna’dan her zamanki gibi pembe bir davetiye almıştı. Davetiyeye şu cümle eklenmişti: <i>“Vous trouverez chez moi la belle Hélène, qu'on ne se lasse jamais voir.</i>”<a class="noteref" href="../Text/notlar.xhtml#f13n5" id="ref5">5</a></p>

  <p>Piyer, davetiyenin orasını okurken ilk kez, kendisiyle Elen arasında başka insanların da kabul ettikleri bir ilişki kurulmuş olduğunu hissetti ve bu düşünce sanki üzerine taşıyamayacağı bir sorumluluk yükleniyormuş gibi onu hem korkuttu hem de sanki kendisine eğlenceli bir teklif yapılmış gibi hoşuna gitti.</p>

  <p>Anna Pavlovna’nın partisi birincisinden farksızdı, yalnız bu sefer Anna Pavlovna’nın konuklarına sunduğu yenilik Mortemart değil, Berlin’den gelen ve İmparator Aleksandr’ın Postdam’da bulunuşu sırasında olup bitenlerle iki yüce dostun orada, insanlığın düşmanına karşı haklı davayı savunmak üzere çözülmez bir ittifak için nasıl yemin ettikleri konusunda en taze haberleri getiren bir diplomattı.</p>

  <p>Anna Pavlovna, Piyer’i herhalde Kont Bezuhov’un ölümünden ötürü genç adamın uğradığı taze kaybı anladığını belirten hafif bir hüzünle karşılamıştı (Herkes, Piyer’i, hemen hemen hiç tanımadığı babasının ölümünden dolayı çok üzüldüğüne inandırmayı bir görev sayıyordu). Bu hüzün duygusu tıpkı aziz İmparatoriçe Mariya Fiyodorovna’dan söz ederken yüzünde beliren o derin acıya benziyordu. Piyer, bundan gurur duydu.</p>

  <p>Anna Pavlovna her zamanki gibi ustaca misafir odasında ayrı ayrı gruplar meydana getirmişti. Prens Vasiliy ile generallerin bulunduğu grup diplomatla meşguldü. Bir başka grup çay masasının etrafına toplanmıştı. Piyer, birinci gruba yaklaşmak istedi, ama bir savaş alanında aklına binlerce parlak düşünce gelen ve bunları gerçekleştirmeye bile güç bela vakit bulan bir alay komutanının sinirliliği içinde bulunan Anna Pavlovna, Piyer’i görünce parmağı ile elbisesinin koluna dokundu:</p>

  <p>— <i>Attendez, j'ai des vues sur vous pour ce soir.</i><a class="noteref" href="../Text/notlar.xhtml#f13n6" id="ref6">6</a></p>

  <p>Elen’e bakıp ona gülümsedi:</p>

  <p>— <i>Ma bonne Hélène, il faut que vous soyez charitable pour ma pauvre tante, qui a une adoration pour</i> vous. <i>Allez lui tenir compagnie pour dix minutes.</i><a class="noteref" href="../Text/notlar.xhtml#f13n7" id="ref7">7</a> Çok canınız sıkılmasın diye de işte size arkadaşlık etmeyi reddetmeyecek olan sevgili kontu gönderiyorum.</p>

  <p>Güzel Elen teyzeye doğru yürüdü, ama Anna Pavlovna sanki ona vazgeçilemez son bir tembihte daha bulunmak istiyormuş gibi Piyer’i biraz daha yanında alıkoydu. Ona şahane bir yürüyüşle kayar gibi giden güzel kadını göstererek:</p>

  <p>— Ne kadar büyüleyici değil mi? dedi. <i>Et quelle tenue!</i><a class="noteref" href="../Text/notlar.xhtml#f13n8" id="ref8">8</a> Böyle bir genç kızda bu ne incelik! Ne görgü! İçinden geliyor onun! Bu genç kızı kim alırsa mutlu olacak! Onun yanında yüksek sosyete ile hiç ilgisi olmayan bir koca bile sosyetede hiç sıkıntı çekmeden, farkına bile varmadan en parlak yere ulaşır, öyle değil mi?</p>

  <p>Anna Pavlovna sonra, “Ben yalnız sizin bu konudaki düşüncenizi öğrenmek istemiştim de...” diyerek Piyer’i bıraktı.</p>

  <p>Piyer, Anna Pavlovna’nın Elen’in davranışlarındaki incelikle ilgili sorusuna içtenlikle olumlu bir karşılık vermişti. Elen’i ne zaman düşünse hep onun güzelliği, yüksek sosyetede hiç konuşmadan ağırbaşlı ve sakin durabilmekte gösterdiği olağanüstü başarısı aklına gelirdi.</p>

  <p>Teyze, iki genci bulunduğu köşede kabul etmişti ama Elen’e karşı duyduğu hayranlığı gizlemek ve daha çok Anna Pavlovna’dan korktuğunu belli etmemek ister gibiydi. İkide bir sanki, “Ben bu insanlarla ne yapayım?” der gibi yeğenine bakıyordu. Anna Pavlovna, yanlarından uzaklaşırken tekrar küçük parmağıyla Piyer’in elbisesinin koluna dokundu ve Elen’e bakarak:</p>

  <p>— <i>J'espère, que vous ne direz plus qu'on s'ennuie chez moi.</i><a class="noteref" href="../Text/notlar.xhtml#f13n9" id="ref9">9</a> dedi.</p>

  <p>Elen, sanki onu gören herhangi bir kimsenin hayranlık duymamasına ihtimal vermiyormuş gibi gülümsedi. Teyze öksürdü, tükürüğünü yuttu ve Elen’i gördüğüne çok memnun olduğunu Fransızca söyledi; sonra aynı ifadeyle aynı sözleri Piyer’e tekrarladı: Can sıkıcı ve arada bir kesilen konuşmanın ortasında Elen, Piyer’e döndü, ona herkese yaptığı gibi candan, güzel gülümseyişiyle baktı. Piyer, bu gülümsemeye o kadar alışmıştı ve bu gülümseme ona o kadar az şey ifade ediyordu ki buna hiç önem vermedi. O sırada teyze, Piyer’in ölen babası Kont Bezuhov’un enfiye kutusu koleksiyonundan söz ediyor, kendi enfiye kutusunu gösteriyordu. Prenses Elen, teyzeden, kocasının bu enfiye kutusuna işlenmiş resmine bakmak için izin istedi.</p>

  <p>Piyer, enfiye kutusunu almak için masaya doğru eğildi ve öbür masadaki konuşmalara kulak kabartarak:</p>

  <p>— Bu herhalde Vines’in işi, diye tanınmış bir minyatürcünün adını söyledi.</p>

  <p>Masanın öbür tarafına geçmek için ayağa kalkacak oldu ama teyze enfiye kutusunu Elen’in arkasından uzatıverdi. Elen teyzenin kutuyu uzatabilmesi için öne doğru eğildi ve gülümseyerek arkasına baktı. Her partide olduğu gibi, o zamanın modasına uygun, önü ile arkası açık bir elbise giymişti. Piyer’e daima mermerdenmiş gibi görünen göğsü o kadar yakın mesafedeydi ki genç adam o miyop gözleriyle elinde olmayarak genç kızın omuzlarıyla boynunun bütün o canlı güzelliğini fark edebiliyordu; bu güzellik dudaklarına o kadar yakındı ki ona dokunmak için biraz eğilmesi yeterdi. Genç kızın vücudunun sıcaklığını, süründüğü kokuyu duyuyor, nefes aldıkça korsenin hışırtısını işitiyordu. Yalnız onun üzerindeki elbiseyle bir bütün meydana getiren ve mermermiş hissini veren güzelliğini değil, vücudunun bütün güzelliklerini görüyor, duyuyordu; bu vücudu örten tek şey üzerindeki elbiseydi. Bir kez de bunu böyle gördükten sonra, artık başka türlü göremezdi; tıpkı insanın bir defa açıklanmış olan bir yalana artık inanmadığı gibi...</p>

  <p>Elen arkasına baktı, pırıl pırıl siyah gözleriyle Piyer’in gözlerinin içine bakarak gülümsedi. Bakışı sanki, “Demek bugüne dek benim ne kadar güzel olduğumu fark edemediniz, ha? Benim bir kadın olduğumu hissetmediniz mi? Evet, ben bir kadınım, herkese hatta size bile ait olabilecek bir kadınım” der gibiydi. O anda Piyer Elen’in kendisine eş olması gerektiğini, bunun başka türlü olamayacağını hissetti.</p>

  <p>Bunu sanki onunla o anda nikâhlanıyormuş gibi kesin olarak anlıyordu. Bu işin ne zaman ve nasıl olacağını bilmiyordu: Hatta iyi olup olmayacağını bilmiyordu (bunun nedense iyi bir şey olmayacağını da hissediyordu), ama bunun böyle olacağı kanısındaydı.</p>

  <p>Gözlerini indirdi. Onları tekrar kaldırdığı vakit, Elen’in eskiden her gün olduğu gibi gene kendisine öyle uzak ve yabancı bir güzel olarak görmek istedi; ama artık böyle göremiyordu. Tıpkı bir insanın önceleri sislerin arkasından bakarken bir funda dalını ağaç olarak görmesi ve bir funda dalı olduğunu anladıktan sonra artık bir daha ağaç olarak görememesi gibi...</p>

  <p>Elen, ona korkunç denecek kadar yakındı. Onu etkilemeye başlamıştı bile. Kendisiyle onun arasında iradesinden başka bir engel yoktu. Anna Pavlovna’nın:</p>

  <p>— <i>Ben, je vous laisse dans votre petit coin. Je vois que vous y êtes très bien,</i><a class="noteref" href="../Text/notlar.xhtml#f13n10" id="ref10">10</a> dediğini işitti ve korkuyla, “Yakışık almayacak bir şey mi yaptım acaba?” diye düşünerek etrafına bakındı. Başına gelen şeyi, herkesin de kendisi kadar bildiğini sanıyordu.</p>

  <p>Bir süre sonra büyük gruba yaklaştığında, Anna Pavlovna ona:</p>

  <p>— <i>On dit que vous embelissiez votre maison de Pétersbourg,</i><a class="noteref" href="../Text/notlar.xhtml#f13n11" id="ref11">11</a> dedi (Bu gerçekti: Mimar ona bunun gerekli olduğunu söylemişti. Piyer de bunu neden yaptığını bile bilmeden Petersburg’daki koca evini onarıyordu).</p>

  <p>Anna Pavlovna gülümseyerek Piyer’e:</p>

  <p>— <i>C'est bien, mais ne déménagez pas de chez le prince Basille. Il est bon d'avoir un ami comme le prince j'en sais quelque chose. N'est-ce-pas?</i><a class="noteref" href="../Text/notlar.xhtml#f13n12" id="ref12">12</a> diyordu. Siz daha o kadar gençsiniz ki, öğütlere ihtiyacınız var. Yaşlılığın verdiği haklara dayanarak konuşmama kızmayın.</p>

  <p>Yaşlarından söz ettikten sonra her an bir şeyler bekleyerek susan kadınlar gibi bir süre sustu. Sonunda:</p>

  <p>— Evlenirseniz o başka, dedi.</p>

  <p>Ve ikisine birden baktı. Ne Piyer Elen’e, ne de Elen ona bakıyordu. Ama gene de genç kız Piyer’e çok çok yakındı. Piyer bir şeyler mırıldanarak kızardı.</p>

  <p>Genç adam eve döndükten sonra başına geleni düşünerek uzun bir süre uyuyamadı. Başına gelen neydi? Hiçbir şey... Yalnız anlıyordu ki çocukluğunu bildiği bu genç kız, onun harikulade güzel olduğunu Piyer’e söylediklerinde, dalgın dalgın, “Evet, güzel...” dediği bu kadın kendisinin olabilirdi.</p>

  <p>“Ama o budalanın biridir, kendim bile budala olduğunu söylemişimdir,” diye düşünüyordu. “Bu sevgi değil ki... Aksine onun benim içimde uyandırdığı bir duyguda bir adilik, haram olan bir şey var. Bana kardeşi Anatol’ün ona âşık olduğunu, onun da kardeşini sevdiğini, arada birçok şeylerin olduğunu, bu yüzden Anatol’ü uzaklaştırdıklarını söylemişlerdi. Kardeşi İppolit... Babası da Prens Vasiliy... Kötü...”</p>

  <p>Bunları düşünürken (daha bu düşünceler bitmeden) bu ilk düşünce dizisinin altından bambaşka bir dizi düşüncenin çıktığını, Elen’in değersiz bir varlık olduğunu düşünürken aynı anda genç kadının kendisine nasıl bir eş olacağını, onu nasıl sevebileceğini, nasıl başka bir kadın olabileceğini, onun hakkında duyduğu ve düşündüğü şeylerden hepsinin yanlış çıkabileceğini de aklından geçirdiğini fark ediyordu. Sonra onu Prens Vasiliy’in kızı olarak değil de yalnız gümüş renkli bir elbiseyle örtülü bütün bir vücut olarak gördü. “İyi ama neden daha önce böyle bir şey hiç aklıma gelmedi?” diye düşündü. Gene bunun imkânsız bir şey olduğunu, bu evlenmede aşağılık, ters ve kendisine şerefsiz görünen bir taraf bulunduğunu söyleyip durdu. Onun eskiden söylediği sözlerle eski bakışlarını, onları birlikte görenlerin söz ve bakışlarını hatırladı. Anna Pavlovna’nın ona evden söz ederken söylediği sözler ve bakışları, Prens Vasiliy’in de buna benzer yüzlerce imada bulunduğu, başkalarının da bu gibi imalar yaptıkları aklına geldi. O zaman, iyi bir şey olmadığı belli olan, yapmaması gereken bir işin yapılması için kendisini bağlayacak herhangi bir davranışta bulunmuş olmaktan müthiş bir korku duydu. Ama bir taraftan bunları düşünürken, diğer taraftan onun hayali bütün dişiliği, bütün güzelliğiyle gözlerinin önünde canlanıyordu.</p>

  <h2 id="sigil_toc_id_48">II</h2>

  <p class="nonindent">1805 yılı Kasım ayında. Prens Vasiliy’in teftiş için dört vilayete gitmesi gerekiyordu. Bu işi, aynı zamanda bakımsız kalmış çiftliklerine uğramak ve oğlu Anatol’ü (Anatol o sırada alayındaydı) alıp onunla birlikte Prens Nikolay Andreyeviç Bolkonski’nin evine giderek onu o zengin ihtiyarın kızı ile evlendirmek için sağlamıştı. Ama yola çıkmadan önce Piyer ile olan işlerini bir çözüme bağlaması gerekiyordu: Piyer ise, gerçi son günlerini hep evde, daha doğrusu orada oturduğu için Prens Vasiliy'in evinde geçiriyor, Elen’in yanında (bütün âşıkların yaptığı gibi) budalalık ediyor, gülünç oluyor, heyecanlanıyor, ama hâlâ evlenme teklifinde bulunmuyordu.</p>

  <p>Prens Vasiliy bir sabah, kendisine bu kadar çok şey borçlu olan Piyer’in (Tanrı onu affetsin.) bu işte gerektiği kadar iyi davranmadığını düşünerek derin derin içini çekti, “<i>Tout ça est bel et bon, mais il faut que ça finisse,</i>”<a class="noteref" href="../Text/notlar.xhtml#f13n13" id="ref13">13</a> diye söylendi: “Gençlik... havailik... evet, neyse, Tanrı onu affetsin!” Böyle düşünerek kendisinin iyi kalpliliğini zevkle hissediyor, “<i>Mais il faut que ça finisse,</i><a class="noteref" href="../Text/notlar.xhtml#f13n14" id="ref14">14</a> diyordu. “Öbür gün Elen’in isim günüdür, birkaç kişiyi davet ederim, eğer o zaman da ne yapması gerektiğini anlamazsa artık bu işe ben karışırım! Evet, ben karışırım... Ben her şeyden önce babayım.”</p>

  <p>Anna Pavlovna’nın suaresinden ve Elen ile evlenmesinin bir felaket olacağına, ondan kaçması, oradan gitmesi gerektiğine karar verdiği geceden bir buçuk ay sonra, Piyer, bu kararına rağmen. Prens Vasiliy’in evinden taşınmıyor, her gün, herkesin gözü önünde ona daha çok bağlandığını, ona bir türlü eskisi gibi bakamadığını, ondan kurtulamadığını, bunun korkunç bir şey olduğunu, eninde sonunda hayatını onunla birleştirmek zorunda kalacağını büyük bir korku ile hissediyordu. Belki de onunla maceraya girişmekten kendini alıkoyabilirdi, ama gün geçmiyordu ki (o zamana kadar nadir olarak toplantılar yapılan) Prens Vasiliy’in evinde bir gece toplantısı yapılmasın, Piyer de herkesin neşesini bozmamak, başkalarının bekleyişini boşa çıkarmamak için o geceye katılmak zorunda kalmasın. Prens Vasiliy evde bulunduğu nadir anlarda, Piyer’in yanından geçerken elini tutup aşağı doğru çekiyor ya da dalgın dalgın tıraşlı, buruşuk yanağını ona uzatıp öptürüyordu. Sonra da ya “Yarın görüşürüz,” ya “Öğle yemeğinde görüşelim yoksa seni göremem,” ya da “Ben senin hatırın için burada kalıyorum,” gibi sözler söylüyordu. Ama (kendisinin söylediği gibi) Piyer’in hatırı için orada kalmasına rağmen, onunla iki söz bile etmiyordu. Piyer ise onun beklediklerini boşa çıkaramayacağını, böyle bir şeyi yapamayacağını hissediyordu. Her gün kendi kendine hep aynı şeyi tekrarlıyor: “Artık onu anlamalı ve şu soruların cevabını vermeliyim: O nasıl bir kadındır? Ben daha önceleri mi aldanıyordum, yoksa şimdi mi aldanıyorum?” diyor, bazen, “Hayır, o aptal bir kız değil. Hayır, o harikulade bir genç kız!” diye söyleniyordu. “Hiçbir zaman hiçbir konuda yanılmıyor, hiçbir zaman saçma bir söz ağzından çıkmamıştır. Zaten az konuşuyor. Ne söylese daima gösterişsiz bir tavırla, daima açıkça söyler. Hiçbir zaman çekingen gibi tavır takınmadı, şimdi de takınmıyor. Demek kötü yürekli bir kız değil.” Sık sık Elen’le konuşmalara girişecek oluyor, yüksek sesle düşünüyormuş gibi söyleniyor, her seferinde de Elen ona ya yerinde söylenmiş ve o konu ile ilgilenmediğini gösteren kısacık bir sözle ya da Piyer’e üstünlüğünü belli eden sessiz bir gülümseyişle, bir bakışla karşılık veriyordu. Bu gülümseyişin yanında, her çeşit düşünceyi saçma bulmakta hakkı vardı.</p>

  <p>Genç kız, Piyer’e her zaman neşeyle, güvendiğini gösteren ve yalnız ona yönelen neşeli bir gülümsemeyle hitap ederdi: Bu gülümsemede, her zaman yüzünü süsleyen o genel gülümsemeden çok daha önemli şeyler vardı. Piyer biliyordu ki herkes, eninde sonunda bir tek kelime söylemesini, bilinen bir çizginin öbür tarafına geçeceğini de biliyordu: Ama o korkunç adımı atacağını düşünürken bile bütün varlığını anlaşılmaz bir dehşet duygusu sarıyordu. Kendisine korku veren o uçuruma doğru gittikçe daha hızlı sürüklendiğini hissettiği o bir buçuk aylık süre içinde, binlerce defa kendi kendisine, “Bu ne böyle?” diye sormuştu, “Kararlı olmak gerek! Yoksa bende karar verecek bir kuvvet yok mu?”</p>

  <p>Karar vermek istiyordu ama dehşet içinde, bu iş söz konusu olunca kendisinde bulunduğunu düşündüğü ve gerçekten sahip olduğu kararlılığın yok olduğunu hissediyordu. Piyer ancak kendilerini tam anlamıyla tertemiz saydıkları zaman kuvvetli olabilen insanlardandı. Anna Pavlovna’nın evinde enfiye kutusuna eğilirken içinde o istek uyandığından beri bilinçaltı bir suçluluk duygusu kararlılığını felce uğratıyordu.</p>

  <p>Elen’in isim günü, Prens Vasiliy’in evinde, prensesin dediği gibi “en yakın” birkaç kişi, birkaç akraba ile ahbap toplanmıştı. Bütün bu akrabalarla ahbaplara, isim günü kutlanan genç kızın kaderinin o gün belli olacağı hissettirilmişti. Misafirler akşam yemeğindeydi. Bir vakitler güzel olan, gösterişli, heybetli Prenses Kuragina sofranın ev sahibine ayrılan yerinde oturuyordu. İki yanında yaşlı bir general, generalin karısı ve Anna Pavlovna Şerer gibi en saygıdeğer konuklar oturuyordu; masanın ucunda ise daha genç ve daha az saygıdeğer konuklar yer almışlardı. Piyer ile Elen ev halkından sayıldıkları için yine orada oturuyorlardı. Prens Vasiliy, yemek yemiyordu: Neşeli bir ruh hali içinde masanın etrafında dolaşıyor, arada bir konuklardan birinin ya da bir başkasının yanında oturuyordu. Herkese kayıtsız bir tavırla hoş sözler söylüyor, yalnız Piyer’le Elen’e bir şey demiyor, onların orada bulunduklarını fark etmiyormuş gibi davranıyordu. Prens Vasiliy’in hali herkesi neşelendiriyordu. Mumlar ışıl ışıl yanıyor, gümüş, kristal sofra takımları ile hanımların elbiseleri, apoletlerin simleri ile sırmaları pırıl pırıl parlıyor; masanın etrafında kırmızı kaftanlı uşaklar dolaşıp duruyor, bıçak, bardak, tabak sesleriyle sofrada yapılan konuşmaların neşeli mırıltısı duyuluyordu. Masanın bir ucunda yaşlı bir mabeyincinin ihtiyar baronesi ona çılgınca âşık olduğuna inandırmaya çalıştığı, baronesin buna güldüğü, öbür ucunda da Viktorov adında bir kadının başarısızlığından söz edildiği duyuluyordu. Sofranın ortasında oturan Prens Vasiliy, dinleyicilerin dikkatini üzerinde toplamıştı. Dudaklarında şakacı bir gülümsemeyle çarşamba günü yapılan son devlet şûrası toplantısını ve bu toplantıda Petersburg’un yeni askerî valisi Sergey Kuzmiç Viyazmitinov’un, Çar Aleksandr Pavloç’in cepheden gönderdiği o dillere destan olan iradesini nasıl okuduğunu anlatıyordu. Hükümdar, Sergey Kuzmiç’e gönderdiği bu iradede her taraftan halkın bağlılığını gösteren bildiriler aldığını, böyle bir milletin başı olmakla gurur duyduğunu ve ona layık olmaya çalışacağını yazıyordu, irade şöyle başlıyordu: “Sergey Kuzmiç! Her taraftan haber aldığıma göre... vs.”</p>

  <p>Hanımlardan biri:</p>

  <p>— Demek “Sergey Kuzmiç” sözlerinden ötesini okuyamadı öyle mi? diye soruyordu.</p>

  <p>Prens Vasiliy gülerek:</p>

  <p>— Evet, evet, bir tek sözü okuyamadı ondan sonra... diye karşılık veriyordu. “Sergey Kuzmiç... Her taraftan... Sergey Kuzmiç... Her taraftan...” deyip duruyordu. Bir türlü daha sonrasını okuyamıyordu zavallı Viyazmitinov! Birkaç defa mektubu tekrar okumak istedi ama “Sergey” der demez.. Gene hıçkırıklar başlıyordu. “Ku..z.. zmiç...” diye devam ederken gözyaşları içinde kalıyor, “her taraftan...” derken de öylesine hıçkıra hıçkıra ağlamaya başlıyordu ki artık gerisi gelmiyordu. Gene mendilini çıkarıyor, “Sergey Kuzmiç, her taraftan...” diye başlıyor gene gözyaşları içinde kalıyordu... O kadar ki sonunda artık iradeyi başkasının okumasını rica ettiler.</p>

  <p>Biri gülerek:</p>

  <p>— Kuzmiç... Her taraftan... Sonra da gözyaşları, diye tekrarladı.</p>

  <p>Anna Pavlovna, masanın öbür tarafından birini tehdit eder gibi parmağını salladı:</p>

  <p>— İnsafsızlık etmeyin dedi. <i>C'est un brave et excellent homme notre bon Vasmitinoff.</i><a class="noteref" href="../Text/notlar.xhtml#f13n15" id="ref15">15</a></p>

  <p>Herkes kahkahalarla gülüyordu. Masanın şeref yeri olan üst tarafında oturanların hepsi neşeli görünüyor ve çeşitli, heyecanlı ruh hallerinin etkisinde bulunuyordu. Yalnız Piyer’le Elen masanın neredeyse en alt ucunda yan yana, hiç konuşmadan oturuyor, yüzlerini hiç silinmeyen ve Sergey Kuzmiç’le hiç ilgisi olmayan, kendi duyguları yüzünden duydukları çekingenliğin yol açtığı bir tebessüm aydınlatıyordu. Başkaları ne söylerlerse söylesinler, ne kadar gülüp şakalaşırlarsa şakalaşsınlar, ne kadar iştahla Ren şarabı içip sote ve dondurma yerlerse yesinler, gözlerini o çiftten ne kadar kaçırsalar, ne kadar kayıtsız ve o çifte ilgisiz görünseler, bilinmeyen bir sebepten ve ara sıra onlara doğru kayan bakışlardan anlaşılıyordu ki Sergey Kuzmiç konusunda anlatılan fıkra da gülüşmeler de yenilen yemek de yapmacıktı: Aslında bütün bu topluluğun dikkati yalnız bu çiftin, Piyer ile Elen’in üzerinde toplanmıştı. Prens Vasiliy, Sergey Kuzmiç’in nasıl hıçkırdığını taklit ediyor, bu arada da kızını süzüyordu; gülerken de yüzünde, “Hah şöyle! Her şey yolunda gidiyor, bu gece her şey karara bağlanacak!” der gibi bir ifade vardı. Anna Pavlovna, ona <i>notre bon Viasmitinoff</i> yüzünden, tehdit eder gibi parmağını sallıyordu ama Prens Vasiliy bir an için Piyer’in üzerinde duran gözlerinin parıltısından damat adayı ile kızının mutluluğundan ötürü kendisini kutladığını anlıyordu. İhtiyar prenses, yanında oturan kadına hüzünle içini çekerek şarap ikram ederken kızına öfkeyle bakmıştı; bu iç çekişiyle sanki, “Evet, şimdi artık ikimiz için tatlı şarap içmekten başka yapılacak bir şey kalmadı, şimdi böyle bize meydan okuyormuşçasına mutlu olmak sırası gençlerindir,” demek istiyordu. Diplomat da, “Bu anlattığım şeyler de amma saçma, sanki bütün bunlar beni ilgilendiriyormuş gibi...” diye düşünüyor, iki sevgiliye arada bir bakarak içinden, “İşte mutluluk dedikleri budur!” diyordu.</p>

  <p>Bu topluluktaki insanları birbirlerine bağlayan o adi, o yapmacık ilişkilerin arasına, güzel, sağlıklı ve genç olan bir erkekle kadının birbirlerine karşı duydukları yapmacıksız eğilim karışmıştı. Bu insanca duygu her şeyi bastırmış, oradaki insanların bütün o sahte gevelemelerinin üzerine kanat germiş gibiydi: Şakalarda gerçek bir neşe yoktu, haberler ilgi uyandırmıyordu, heyecanların da yapmacık olduğu belliydi. Yalnız o insanlar değil, sofrada hizmet eden uşaklar bile aynı şeyleri duyar gibiydiler. Bu yüzden hizmette gereken düzeni unutuyor, pırıl pırıl yüzüyle o güzel Elen’e ve Piyer’in o kırmızı, tombul, mutlu ve huzursuz yüzüne bakıyorlardı. Mumların ışıkları bile, sanki yalnız o iki mutlu yüzün üzerinde toplanmıştı.</p>

  <p>Piyer, her şeyin merkezi olduğunu hissediyor, bu durum da onu hem sevindiriyor hem utandırıyordu. Herhangi bir işe dalarak kendini kaybetmiş bir insan gibiydi. Hiçbir şeyi kesin olarak görmüyor, anlamıyor, işitmiyordu. Yalnız çok nadir olarak ansızın gerçekle ilgili kesik kesik izlenimler, düşünceler ruhunda belirip kayboluyordu.</p>

  <p>“Demek artık her şey bitti,” diye düşünüyordu. “Her şey nasıl da olup bitti? Ne kadar da çabuk! Şimdi biliyorum ki bu iş yalnız onun için ya da benim için değil, herkes için kaçınılmaz bir biçimde gerçekleşmeli. Hepsi bunu öyle bekliyor, bunun gerçekleşeceğine o kadar güveniyorlar ki onları aldatamam, bunu yapamam! Ama bu nasıl olacak? Bilmiyorum, ama ne olursa olsun bu iş olacak, mutlaka olacak!” Bunu düşünürken de gözlerinin ta yakınında parlayan omuzlara bakıyordu.</p>

  <p>Bazen de nedense bir şeylerden utanıyordu. Herkesin dikkatini kendi üzerinde topladığı, başkalarının gözünde mutlu biri olduğu ve o çirkin yüzü ile güzel Elen’e sahip olan bir Paris’e benzediği için sıkılıyordu. Kendi kendini, “Ama herhalde her zaman öyle oluyor, öyle de olmalı,” diye teselli ediyor, “Hem ben bunu sağlamak için ne yaptım ki? Bu iş ne zaman başladı? Moskova’dan Prens Vasiliy’le birlikte yola çıkmıştım. O zaman daha ortada bir şey yoktu. Prensin evinde kalmamam için bir neden de yoktu. Sonra Elen’le iskambil oynadım, onun çantasını yerden kaldırdım, onunla araba gezintisi yaptım. Peki ama bu iş nasıl başladı? Bütün bunlar nasıl oldu?” diyordu. İşte şimdi onun yanında bir nişanlı olarak oturuyor, yakınlığını, nefesini, hareketlerini, güzelliğini görüyor, duyuyordu. Bazen de birden sanki onu değil de kendisini olağanüstü bir güzelliğe sahipmiş gibi görüyor, herkesin ona bu yüzden öyle baktığını sanıyor, herkesin hayranlığından ötürü mutluluk duyarak göğsünü kabartıyor, başını dimdik tutuyor, kendi mutluluğuna seviniyordu. Birden bir ses, tanıdığı bir ses duyuluyor, ona bir şeyler söylüyordu, ama Piyer öylesine meşguldü ki kendisine söyleneni anlamıyordu.</p>

  <p>Prens Vasiliy üçüncü defadır ona:</p>

  <p>— Sana soruyorum, Bolkonski’den ne zaman mektup aldın? diye soruyordu. Ne kadar dalgınsın, evladım!</p>

  <p>Prens Vasiliy gülümsüyor, Piyer de herkesin kendisiyle Elen’e bakarak gülümsediğini görüyordu. “Eh, ne yapalım madem her şeyi biliyorsunuz... Ne yapalım? Doğru işte!” diye kendi kendine söyleniyor, o çocuksu, yumuşak gülümsemeyle gülümsüyor, Elen’in de gülümsediğini fark ediyordu.</p>

  <p>Prens Vasiliy, “Ne zaman almıştın onu? Olmütz’den mi gelmişti?” diye tekrar sordu. Sanki bunu bir bahsi kazanmak için öğrenmek istiyormuş gibiydi.</p>

  <p>Piyer, “Böyle saçma şeyler düşünülür ve söylenir mi?” diye düşünüyordu, içini çekerek:</p>

  <p>— Evet, Olmütz’den, diye karşılık verdi.</p>

  <p>Yemekten sonra Piyer, damını ötekilerin arkasından salona götürdü. Konuklar dağılmaya başlamışlardı. Bazıları Elen’le vedalaşmadan gidiyorlardı. Bazıları da sanki onu ciddi bir işten ayırmak istemiyorlarmış gibi bir an için yanına yaklaşıyor ve hemen uzaklaşarak kendilerini uğurlamasına izin vermiyorlardı. Diplomat, salondan çıkarken hüzün içinde susuyordu. Piyer’in mutluluğu ile karşılaştırılınca kendi diplomatik kariyerinin ne kadar anlamsız olduğunu görmüştü. İhtiyar general kendisine ayağının durumunu soran karısına öfkeli öfkeli homurdandı. İçinden, “Ne budala şey!” diye düşündü. “Oysa Elen Vasilyevna gibi bir kadın olmalıydı, o elli yaşında bile güzel kalacak!”</p>

  <p>Anna Pavlovna, prensese:</p>

  <p>— Galiba sizi kutlayabilirim, dedi ve onu kuvvetle öptü. Başımın ağrısı tutmasaydı kalırdım.</p>

  <p>Prenses bir karşılık vermedi: Kızının mutluluğunu kıskandığı için kendi kendini yiyip duruyordu.</p>

  <p>Piyer, misafirler uğurlanırken uzun bir süre Elenle baş başa küçük misafir odasında kaldı. Son bir buçuk ay içinde Elen’le sık sık baş başa kaldığı olmuştu, ama ona hiç sevgiden söz etmemişti. Şimdi bunu mutlaka yapması gerektiğini hissediyor, ama bir türlü bu son adımı atmaya karar veremiyordu. Utanıyordu; ona öyle geliyordu ki Elen’in yanındayken bir başkasının yerini almış oluyordu. İçinden gelen bir ses, “Bu mutluluk sana göre değil,” diyordu. “Bu mutluluk senin sahip olduğun şeylerden yoksun olanlara göredir.” Ama ne olursa olsun, bir şey söylemesi gerekiyordu, bu yüzden konuşmaya başladı. Elen’e o akşamki toplantıdan memnunluk duyup duymadığını sordu. Elen, her zamanki gibi sade bir tavırla, o isim gününün diğer isim günleri arasında en hoş geçenlerinden biri olduğunu söyledi.</p>

  <p>Yakın akrabalardan birkaç kişi daha kalmıştı. Büyük salonda oturuyorlardı. Prens Vasiliy, tembel adımlarla Piyer’e yaklaştı. Piyer ayağa kalkıp artık vaktin geciktiğini söyledi. Prens Vasiliy, sanki söylediği şey çok garipmiş, böyle bir sözü işitmek bile doğru değilmiş gibi soran bir bakışla ona baktı. Ama yüzündeki o ciddi ifade hemen kayboldu, Piyer’in kolunu aşağı doğru çekerek onu yerine oturttu ve şefkatle gülümsedi.</p>

  <p>Çocuklarını küçüklüklerinden beri sevip okşamaya alışmış ana babalar gibi her zamanki kayıtsız, yumuşak tavrıyla kızına dönerek:</p>

  <p>— Eh söyle bakalım Lyolya,<a class="noteref" href="../Text/notlar.xhtml#f13n16" id="ref16">16</a> ne var ne yok? diye sordu. Prens Vasiliy, bu yumuşak tavrı başka ana babaların tavırlarını taklit ederek öğrenmişti.</p>

  <p>Sonra tekrar Piyer'e döndü. Yeleğinin üst düğmesini çözerek:</p>

  <p>— Sergey Kuzmiç her taraftan... diye söylendi.</p>

  <p>Piyer gülümsedi, ama gülümseyişinden, o anda Prens Vasiliy’i ilgilendiren şeyin Sergey Kuzmiç’ten söz ederek anlattığı hikâye olmadığını anlamıştı. Prens Vasiliy de Piyer’in bunu anladığını sezmişti. Birden bir şeyler mırıldanarak dışarı çıktı. Piyer, Prens Vasiliy’in bile şaşkın bir halde olduğunu fark etmişti. Bu yaşlı salon adamının böyle şaşalamış, utanmış görünmesi Piyer’e dokundu; dönüp Elen’e baktı. Ama o da utanmış görünüyor ve bakışıyla, “Ne yapalım, suç sizde!” diyor gibiydi:</p>

  <p>Piyer, “Ne olursa olsun, o çizginin ötesine geçmeli, ama yapamıyorum, yapamıyorum!” diye düşünüyordu. Bunun üzerine gene başka şeylerden söz açtı, Sergey Kuzmiç’i ve o hikâyenin ne olduğunu sordu. Çünkü kendisi onu iyice duyamamıştı. Elen gülümseyerek, “Ben de bilmiyorum,” karşılığını verdi.</p>

  <p>Prens Vasiliy salona girdiğinde prenses, yaşlı bir hanıma Piyer’den söz ediyordu:</p>

  <p>— Tabii, <i>c'est un parti brillant, mais le bonheur, ma chère...</i><a class="noteref" href="../Text/notlar.xhtml#f13n17" id="ref17">17</a></p>

  <p>Yaşlı bayan:</p>

  <p>— <i>Les mariages se font dans le cieux,</i><a class="noteref" href="../Text/notlar.xhtml#f13n18" id="ref18">18</a> diye karşılık veriyordu.</p>

  <p>Prens Vasiliy, sanki hanımların konuştuklarını işitmiyormuş gibi salonun uzak köşesine gidip divana oturdu. Uykuya dalmış gibi gözlerini kapadı. Başı göğsüne düşer gibi oldu. Birden gözlerini açtı. Karısına:</p>

  <p>— <i>Aline, allez voir ce qu'ils font,</i><a class="noteref" href="../Text/notlar.xhtml#f13n19" id="ref19">19</a> dedi.</p>

  <p>Prenses kapıya doğru gitti, anlamlı, ama kayıtsız bir tavırla önünden birkaç defa geçti ve öbür misafir odasına baktı. Piyer ile Elen aynı şekilde oturuyor, konuşuyorlardı. Prenses, kocasına:</p>

  <p>— Hep aynı şey! dedi.</p>

  <p>Prens Vasiliy, kaşlarını çattı, ağzı bir yana çekildi, yanakları ona özgü kaba, tatsız bir ifadeyle çekilip durmaya başladı; silkindi, ayağa kalktı, başını geriye doğru atarak kararlı adımlarla, hanımların yanından geçerek küçük misafir odasına girdi. Hızla ve sevinçle Piyer’e yaklaştı. Prensin yüzünde öyle olağanüstü bir heyecan ifadesi vardı ki Piyer onu görür görmez korkuyla ayağa kalktı.</p>

  <p>Prens Vasiliy:</p>

  <p>— Tanrı’ya şükür! dedi. Eşim bana her şeyi anlattı!</p>

  <p>Bir koluyla Piyer’e öbür kolu ile kızına sarılmıştı:</p>

  <p>— Yavrucuğum, Lyolya’cığım. Çok çok memnun oldum, dedi.</p>

  <p>Sesi titremeye başlamıştı:</p>

  <p>— Babanı severdim... Göreceksin sana iyi bir eş olacak... Tanrı sizi korusun!</p>

  <p>Kızını bağrına bastı, sonra Piyer’i kucakladı, onu o buruşmuş dudaklarıyla öptü. Yanakları gerçekten gözyaşlarıyla ıslanıyordu:</p>

  <p>— Prenses buraya gelsene! diye seslendi.</p>

  <p>Prenses de salondan çıktı, o da ağlamaya başladı. İhtiyar hanım da gözlerini mendille siliyordu. Piyer’i öpüyorlardı. O da birkaç defa güzel Elen’in elini öptü. Bir süre sonra onları tekrar baş başa bıraktılar.</p>

  <p>Piyer, “Bütün bunların olması gerekiyordu, başka türlü olmasına imkân yoktu. Onun için artık ’İyi mi oldu, kötü mü oldu?’ diye sormakta bir anlam yok. İyi olmuştur, çünkü artık her şey belli ve o rahat, tedirgin edici düşünce de ortadan kalktı,” diye düşünüyordu. Hiçbir şey söylemeden nişanlısının elini tutuyor, onun inip kalkan o güzel göğsüne bakıyordu.</p>

  <p>Yüksek sesle, “Elen!” dedi, sonra sustu.</p>

  <p>“Böyle zamanlarda özel bir şeyler söylenir,” diye düşündü ama “böyle zamanlarda” ne söylenildiğini bir türlü hatırlayamıyordu. Genç kızın yüzüne baktı. Elen, ona biraz daha sokulmuştu. Yüzü al aldı. Piyer’in gözlüğünü işaret ederek:</p>

  <p>— Ah, şunları... şu şeyi çıkarsanıza, dedi.</p>

  <p>Piyer gözlüğünü çıkardı. Gözlüğünü çıkaran bütün insanların gözlerindeki o tuhaflığın dışında, bakışlarında korku da vardı. Eğilerek nişanlısının elini öpmek istedi, ama Elen çevik bir baş hareketiyle ona uzandı. Piyer’in dudaklarını kendi dudaklarıyla birleştirdi. Yüzündeki o değişik, o hoş olmayan şaşkın ifade Piyer’i şaşırtmıştı. “Artık iş işten geçti,” diye düşündü. “Zaten onu seviyorum da...”</p>

  <p>— <i>Je vous aime!</i><a class="noteref" href="../Text/notlar.xhtml#f13n20" id="ref20">20</a> dedi, “böyle zamanlarda” söylenmesi gereken sözü hatırlamıştı, ama bu sözlerin o kadar zavallı bir ifadesi vardı ki Piyer bunu söylediği için utandı.</p>

  <p>Bir buçuk ay sonra evlenmiş, herkesin dediği gibi “harikulade güzel bir eşe ve milyonlara sahip bir adam” olarak Kont Bezuhovların Petersburg’daki yeniden onarılmış büyük evine yerleşmişti.</p>

  <h2 id="sigil_toc_id_49">III</h2>

  <p class="nonindent">İhtiyar Prens Nikolay Andreiç Bolkonski, 1805 yılı Aralık ayında Prens Vasiliy’den bir mektup almıştı. Bu mektupta Prens Vasiliy onu oğluyla birlikte ziyaret edeceğini bildiriyordu. “Teftişe çıkıyorum ve tabii ki, sizi ziyaret etmek için yüz verstlik bir dönemeç yapmak benim için hiç önemli değil, çok saygıdeğer velinimetim” diye yazıyordu. “Anatol beni uğurlayacak, oradan orduya gidecek; ümit ederim ki, onun da tıpkı babası gibi size duyduğu büyük saygıyı şahsen belirtmesine izin verirsiniz.”</p>

  <p>Küçük prenses bunu işittikten sonra düşüncesizce:</p>

  <p>— Eh Mariya’yı artık oraya buraya götürüp göstermeye bile lüzum kalmadı, talipler ayağımıza geliyorlar, dedi.</p>

  <p>Prens Nikolay Andreiç yüzünü buruşturdu ve bir şey söylemedi.</p>

  <p>Mektuptan iki hafta sonra, akşam vakti, önce Prens Vasiliy’in uşakları, ertesi günü de oğlu ile kendisi geldi.</p>

  <p>İhtiyar Bolkonski, eskiden beri Prens Vasiliy’in karakteri konusunda pek yüksek bir kanaat beslemiyordu.</p>

  <p>Özellikle son zamanlarda, Pavel ile Aleksandr’ın hükümdarlığı sırasında Prens Vasiliy, hem mevki hem de rütbe bakımından bu kadar çok yükseldikten sonra, bu düşünceleri daha da kuvvet bulmuştu. Şimdi ise mektuptaki imalarla küçük prensesin anlamlı sözlerinden sonra, işin içinde neyin olduğunu anlamış. Prens Vasiliy için beslediği o pek yüksek olmayan kanaat, Prens Nikolay Andreiç’in ruhunda düşmanca bir küçümseme duygusuna çevrilmişti. Ondan söz ederken durmadan “üff!” deyip duruyordu.</p>

  <p>Prens Vasiliy’in geleceği gün, Prens Nikolay Andreiç daha da hoşnutsuzluk içindeydi ve çok canı sıkılıyordu. Prens Vasiliy’in gelmesine mi canı sıkılıyordu yoksa canı sıkıldığı bir sırada Prens Vasiliy geldiği için mi kızıyordu, bu pek belli değildi ama sıkılıyordu işte. Bu yüzden Tihon, prense raporunu vermek için yanına çıkmamasını mimara daha sabahtan söylemişti. Mimarın dikkatini içeriden duyulan ayak seslerine çekerek:</p>

  <p>— Duyuyor musunuz nasıl yürüyorlar? demişti. Topuklarına bütün ağırlıklarını vere vere yürüyorlar... Artık bunun ne anlama geldiğini biz biliriz...</p>

  <p>Öyleyken, prens saat dokuzda yakası samurdan, kadifeli kürküyle, başında da aynı kürkten bir şapkayla her zaman olduğu gibi gezmeye çıktı. Bir gün önce kar yağmıştı. Prens Nikolay Andreiç’in gezindiği limonluğa giden yol temizlenmişti. Süpürülmüş karın üzerinde süpürge izleri görünüyordu, yolun iki tarafındaki yumuşak kar yığınlarından birine bir kürek saplanmıştı. Prens, limonluklardan, uşaklara ait dairelerden, yapılardan kaşları çatık olarak ve konuşmadan geçti. Kendisine evine kadar yol arkadaşlığı eden ve hem yüzü, hem davranışlarıyla tıpkı efendisine benzeyen, yaşlı kahyasına:</p>

  <p>— Kızakla geçilebilir mi oradan? diye sordu.</p>

  <p>— Kar kalın, ekselans. Ben daha önceden geçidi süpürmelerini emretmiştim.</p>

  <p>Prens başını eğerek kapıya yaklaştı, kahya “Allah’a çok şükür fırtına geçti,” diye düşündü, sonra:</p>

  <p>— Oradan arabayla geçmek zor oldu, ekselans, diye devam etti. Duyduğum kadarıyla, bir bakan gelip ekselansınızı ziyaret edecekmiş öyle mi?</p>

  <p>Prens, kâhyaya doğru döndü kaşlarını çatarak ona dik dik baktı:</p>

  <p>— Ne, bakan mı? Hangi bakan? Kim emretmiş? diye o tiz ve sert sesiyle sordu: Demek yolu benim kızım için, prenses için temizlemediniz de, bakan için temizlediniz ha! Benim için bakan diye bir şey yoktur.</p>

  <p>— Ekselans, ben sanıyordum ki...</p>

  <p>Prens:</p>

  <p>— Sanıyordun ha! diye bağırdı, sanıyordun ha... Haydutlar! Haylazlar! Ben sana sanmak nedir öğretirim...</p>

  <p>Sözler dudaklarından gittikçe daha hızlı, daha karışık bir biçimde dökülüyordu. Bastonunu kaldırıp onunla vuracakmış gibi Alpatıç’a doğru salladı. Eğer kahya elinde olmayarak bu vuruştan sakınmamış olsaydı, belki bastonu indirecekti de. Nefes nefese:</p>

  <p>— Sanıyormuş! Haylazlar! diye bağırıyordu.</p>

  <p>Fakat Alpatıç o vuruştan sakınmak cüretini gösterdiği için korkuyla prense yaklaşıp dazlak kafasını söz dinlermiş gibi eğdiği halde ya da belki asıl bu yüzden prens, “Haylazlar! Yolu yine kapatsınlar!” diye bağırmaya devam ederken bastonunu tekrar kaldırmadı ve hızla içeriye girdi.</p>

  <p>Yemekten önce prensin sinirli olduğunu bilen prenses ile Matmazel Bourienne onu ayakta bekliyorlardı; Matmazel Bourienne’in yüzü pırıl pırıldı, sanki, “Ben bir şey bilmiyorum, ben eskisi gibiyim, her zamanki gibiyim,” diyordu. Prenses Mariya ise solgundu ve ürkek bir hali vardı. Gözlerini yere doğru indirmişti. Prenses Mariya’ya en zor gelen şey, böyle zamanlarda Matmazel Bourienne gibi davranmak gerektiğini bildiği halde bunu yapamamasıydı. Kendi kendine, “Hiçbir şeyi fark etmiyormuşum gibi davranırsam, babam kendisine anlayış göstermediğimi sanacak; benim de canım sıkılıyormuş, keyfim yerinde değilmiş gibi davranırsam (şimdiye kadar olduğu gibi) surat astığımı söyleyecek,” diye düşünüyor ve buna benzer düşünceler aklına geliyordu.</p>

  <p>Prens kızının korkulu yüzüne bakarak homurdandı:</p>

  <p>— Ap... Budala mısın ne! diye söylendi.</p>

  <p>Sonra yemek odasında bulunmayan küçük prenses için, “Öteki de yok! İşi şimdiden ona da yetiştirmişler!” diye düşündü.</p>

  <p>— Prenses nerede? diye sordu. Saklanıyor mu?</p>

  <p>Matmazel Bourienne neşeli bir tavırla gülümsedi:</p>

  <p>— Kendini pek iyi hissetmiyormuş, odasından çıkmayacak. Onun durumunda olan biri için bu normal bir şey.</p>

  <p>Prens “Hmm! Hmm! Kh! Kh!” diye homurdanıp aksırarak sofraya oturdu.</p>

  <p>Tabağı ona temiz değilmiş gibi göründü; üzerindeki lekeyi gösterdi, tabağı fırlatıp attı. Tihon onu daha havadayken yakalayıp sofracıbaşıya verdi. Küçük prenses rahatsız değildi; ama prense karşı öylesine yenilmez bir korku duyuyordu ki sinirli olduğunu duyunca odasından çıkmamaya karar vermişti.</p>

  <p>Matmazel Bourienne:</p>

  <p>— Ben çocuk için korkuyorum, demişti. Korkudan Allah bilir neler olur.</p>

  <p>Zaten küçük prenses, Lısiye Gori’de her zaman ihtiyar prense karşı bir korku, aynı zamanda bir soğukluk duygusu içinde yaşıyordu ama duyduğu bu soğukluğun bilincine yaramıyordu. Korkusu o kadar üstün geliyordu ki içindeki o duyguyu fark edemiyordu bile. Bu soğukluk duygusunu prens de duyuyordu, onun da içindeki küçümseme hissi bu duyguyu bastırıyordu. Küçük prenses Lısiye Gori’ye yerleştikten sonra özellikle Matmazel Bourienne’i sevmişti. Günlerini onunla geçiriyor, odasında gecelemesini rica ediyor, sık sık onunla kayınbabasını konuşuyor, onu çekiştiriyordu.</p>

  <p>Matmazel Bourienne pembe küçük elleriyle beyaz peçetenin katlarını açarak:</p>

  <p>— <i>Il nous arrive du monde, mon prince,</i> dedi. <i>Son excellence le prince Kouraguine avec son fils, à ce que j'ai entendu dire?</i><a class="noteref" href="../Text/notlar.xhtml#f13n21" id="ref21">21</a></p>

  <p>Prens onuruna dokunulmuş gibi:</p>

  <p>— Hmm! <i>O excellence</i><a class="noteref" href="../Text/notlar.xhtml#f13n22" id="ref22">22</a> dediğiniz daha çocuktur... Onu memuriyete aldıran da benim, dedi. Yalnız oğlu neden geliyor, bunu anlayamıyorum. Belki Prenses Lizaveta Karlovna ile Prenses Mariya bunu bilirler; ama ben bilmiyorum. Oğlunu ne diye buraya getiriyor, bilmiyorum. Bana lazım değil.</p>

  <p>Kızaran kızına baktı:</p>

  <p>— Sen hasta mısın? Bakandan mı korkuyorsun yoksa? Demin o budala Alpatıç’in dediği gibi...</p>

  <p>— Hayır, <i>mon père.</i></p>

  <p>Matmazel Bourienne konuşmaya münasebetsiz bir yerden başlamasına rağmen susmadı, limonluklardan, yeni açılan bir çiçekten söz ederek gevezelik etti durdu. Prens de çorbayı içince yumuşadı.</p>

  <p>Yemekten sonra gelininin odasına gitti. Küçük prenses küçük bir masanın başında oturuyor, oda hizmetçisi Maşa ile sohbet ediyordu. Kayınbabasını görünce sarardı.</p>

  <p>Küçük prenses çok değişmişti. Şimdi güzel olmak şöyle dursun, çirkin bile sayılabilirdi. Yanakları sarkmış, dudağı yukarıya kalkmış, gözleri aşağı doğru çekilmiş. Prens ona kendini nasıl hissettiğini sorunca:</p>

  <p>— Şöyle bir ağırlık duyuyorum, diye karşılık verdi.</p>

  <p>— Bir şeye ihtiyacınız var mı?</p>

  <p>— Hayır, <i>merci mon père.</i></p>

  <p>— Eh, peki öyleyse!</p>

  <p>Prens odadan çıktı, uşakların bulunduğu kısma gitti. Alpatıç orada başını eğmiş duruyordu:</p>

  <p>— Yol kapatıldı mı?</p>

  <p>— Kapatıldı, ekselans; Allah aşkına bir defalık budalalığımı af buyurun.</p>

  <p>Prens sözünü keserek o tabii olmayan gülüşüyle güldü:</p>

  <p>— Eh, peki peki.</p>

  <p>Elini uzattı, Alpatıç öptü. Sonra prens çalışma odasına gitti.</p>

  <p>Prens Vasiliy akşamüstü geldi. Onu Proşpekt’te (ağaçlık yola öyle diyorlardı) arabacılarla uşaklar karşılamış, bağıra çağıra eşyalarla yüklü arabayı ve kızağı mahsus karla kapatılmış yolun üzerinden geçirerek evin bir kanadına doğru getirmişlerdi.</p>

  <p>Prens Vasiliy ile Anatol’e ayrı ayrı odalar ayrılmıştı. Anatol ceketini çıkarmış, ellerini beline dayamış bir masanın başında oturuyor, o güzel iri gözlerini masanın bir köşesine dikmiş gülümseyerek bakıyordu. Bütün hayatını, birinin durup dururken düzene koymaya kalkıştığı ardı arkası kesilmeyen bir eğlence dizisi olarak görüyordu. Şimdi, kış günü o öfkeli ihtiyarla çirkin kızını görmek için yaptığı yolculuk da onun gözünde bir eğlenceydi. Her şeyin çok iyi, aynı zamanda çok eğlenceli olabileceğini tahmin ediyordu. “Madem kız zengin, neden evlenmeyelim yani?” diye düşünüyordu. “Fazla mal göz çıkarmaz ki...”</p>

  <p>Tıraş oldu, şıklığına düşkün bir insan olarak artık kendisinde alışkanlık haline gelen bir titizlikle kokular süründü, sonra doğuştan sahip olduğu nazik ve aynı zamanda küçük dağları ben yarattım tavrıyla o güzel başını dimdik tutarak babasının odasına girdi. Prens Vasiliy’in yanında iki uşak uğraşıp didiniyor, onu giydirmeye çalışıyor, prens de heyecanla etrafına bakınıyordu. Oğlunu görünce ona, “Ha şöyle, tam istediğim gibisin,” der gibi başını salladı. Anatol yolculuk boyunca birkaç defa yapmış oldukları bir konuşmayı devam ettirerek:</p>

  <p>— Hayır, şaka etme babacığım, doğru söyle, gerçekten o kadar çirkin mi? Ha? diye sordu.</p>

  <p>— Saçmalık yeter! En önemli şey şu: İhtiyar prense karşı çok saygılı olmaya ve akıllı davranmaya çalış!</p>

  <p>Anatol:</p>

  <p>— Eğer azarlamaya başlarsa ben giderim, dedi. Ben öyle ihtiyarlardan nefret ederim. Ne dedin?</p>

  <p>— Unutma ki her şey senin tutumuna bağlı.</p>

  <p>Bu arada kadınlar bölümünde yalnız bakanla oğlunun geldiği öğrenilmemiş, her ikisinin de tipleri iyice tarif edilmişti. Prenses Mariya odasında tek başına oturuyor, içinde uyanmış olan heyecanı bastırmaya çalışıyordu. Aynaya bakarak kendi kendine, “Ne diye yazdılar? Neden Liza bana bu işi açtı sanki? Böyle bir şey olamaz ki! Artık o hoşuma gitse bile hiçbir zaman onun yanında olduğum gibi görünemeyeceğim,” diye söyleniyordu. Babasının bakışını hayalinden geçirdiği zaman, içinde müthiş bir korku duyuyordu.</p>

  <p>Küçük prensesle Matmazel Bourienne, gereken bütün bilgiyi oda hizmetçisi Maşa’dan almışlardı; bakanın oğlunun kara kaşlı, al yanaklı yakışıklı bir delikanlı olduğunu, babasının nasıl ayaklarını güç bela sürükleyerek merdivenden çıktığını, oğlunun ise bir kartal gibi nasıl basamaktan üçer üçer çıkarak onu izlediğini hep öğrenmişlerdi. Küçük prensesle Matmazel Bourienne bu haberleri aldıktan sonra, daha koridordan işitilen heyecanlı seslerle prensesin odasına girdiler. Küçük prenses, karnını iki tarafa devire devire, kendini güçlükle bir koltuğa bıraktı:</p>

  <p>— <i>Ils sont arrivés Marie,</i><a class="noteref" href="../Text/notlar.xhtml#f13n23" id="ref23">23</a> biliyor musunuz? dedi.</p>

  <p>Artık üzerinde sabahleyin giydiği bluz yoktu. En güzel elbiselerinden birini giymişti, saçları iyice taranmıştı, ama yüzündeki heyecan yüz hatlarının sarkmış ve canlılığını yitirmiş olduğunu gizleyemiyordu. Petersburg sosyetesindeyken giydiği bu elbise içinde, ne kadar çirkinleştiği daha da göze çarpıyordu. Matmazel Bourienne de giyiminde o güzel, körpe yüzünü daha çekici gösteren belirsiz bir değişiklik yapmıştı.</p>

  <p>— <i>Eh bien et vous restez, comme vous êtes, chère princesse!</i> diye söze başladı. <i>On va venir annoncer que ces messieurs sont au salon; il faudra descendre et vous ne faites pas un petit brin de toilette!</i><a class="noteref" href="../Text/notlar.xhtml#f13n24" id="ref24">24</a></p>

  <p>Küçük prenses koltuktan kalktı, hizmetçiyi çağırmak için çıngırağı çaldı, sonra telaşla ve neşeyle Prenses Mariya için süslü bir giyim şekli tasarlamaya başladı; tasarladığını da yerine getirmeye koyuldu. Prenses Mariya, müstakbel nişanlının gelişi yüzünden heyecanlandığı için kadınlık gururunun kırıldığını hissediyor, bu heyecanı duymamasının imkânsız olduğunu iki arkadaşının da düşünmemesi daha çok gücüne gidiyordu. Kendi hesabına da onların hesabına da ne kadar utandığını söylemek heyecanını açığa vurmak demekti; bundan başka, süslenme tekliflerini reddetmesi ısrarlara ve ardı arkası kesilmeyen şakalara yol açacaktı. Kıpkırmızı olmuştu, o güzel gözlerindeki ateş söndü, yanaklarında yer yer lekeler belirdi. Sonra sık sık olduğu gibi yüzünde sevimsiz bir kurbanlık koyun ifadesiyle kendisini Matmazel Bourienne ile Liza’nın ellerine teslim etti. Her iki kadın da gerçekten içten bir duygu ve giyimin insanın yüzünü de güzelleştireceği konusunda kadınların sahip oldukları saf, aynı zamanda kesin inanışla onu giydirmeye koyuldular.</p>

  <p>Liza, uzaktan prensese yan yan bakarak:</p>

  <p>— Hayır, doğrusu, <i>ma bonne amie,</i><a class="noteref" href="../Text/notlar.xhtml#f13n25" id="ref25">25</a> bu elbise güzel değil, diyordu. Söyle de şu senin masakayı<a class="noteref" href="../Text/notlar.xhtml#f13n26" id="ref26">26</a> versinler! Doğrusu bu! Belki de şu anda kaderin tayin edilecek. Bunun rengi çok açık, güzel değil! Hayır, güzel değil!</p>

  <p>Güzel olmayan elbise değil, prensesin yüzü ile bütün vücuduydu, ama bunu ne Matmazel Bourienne ne de küçük prenses hissediyordu; onlara öyle geliyordu ki, yukarıya doğru taranmış saçlara mavi bir kurdele iliştirilse, kahverengi elbisenin üzerinden mavi bir eşarp sarkıtılsa ve buna benzer işler yapılsa, her şey düzelecekti. O korkulu yüzü, o vücudu değiştirmenin imkânsız olduğunu, onun için o yüzün çerçevesini, süsünü ne kadar değiş tirseler onun gene zavallı ve çirkin görüneceğini unutuyordu. Prenses Mariya’nın uslu uslu boyun eğdiği iki üç değişiklikten sonra, saçları yukarı doğru taranıp da (bu saç şekli onu büsbütün değiştiriyor, yüzünü daha da çirkin gösteriyordu) süslü masaka elbisesini giyerek mavi bir eşarpla durduğu zaman, küçük prenses iki defa etrafından dolaştı, küçük eliyle elbisenin şurasındaki burasındaki kırışıklıkları düzeltti, eşarbı biraz çekiştirdi, başını bir sağa bir sola eğerek ona baktı. Sonra kararlı bir tavırla ellerini iki yanına şiddetle indirdi:</p>

  <p>— Hayır olmadı. <i>Non, Marie, décidément ça ne vous va pas! Je vous aime mieux dans votre petite robe grise de tous les jours. Non, de grâce faites cela pour moi.</i><a class="noteref" href="../Text/notlar.xhtml#f13n27" id="ref27">27</a></p>

  <p>Hizmetçiye:</p>

  <p>— Katya! Prensese gri elbisesini getir, dedi, sonra güzel bir şey yaratmanın verdiği sevinçle gülümsedi. Bakın Matmazel Bourienne, göreceksiniz, bunu nasıl yapacağım.</p>

  <p>Ama Katya istenilen elbiseyi getirdiğinde Prenses Mariya hâlâ aynanın önünde hareketsiz duruyor, yüzüne bakıyor ve aynada gözlerinin yaşla dolduğunu, dudaklarının da hıçkırarak ağlayacakmış gibi titrediğini görüyordu. Matmazel Bourienne:</p>

  <p>— <i>Voyons, chère Princesse,</i> dedi. <i>Encore un petit effort!</i><a class="noteref" href="../Text/notlar.xhtml#f13n28" id="ref28">28</a></p>

  <p>Küçük prenses elbiseyi hizmetçinin elinden alarak Prenses Mariya’ya yaklaşıyordu:</p>

  <p>— Hayır, bu sefer bu işi çok sade ve şirin bir şekilde yapalım, diyordu.</p>

  <p>Küçük prensesin, Matmazel Bourienne’in ve nedense gülmeye başlayan Katya’nın sesleri, kuş cıvıltısını andıran neşeli bir cıvıltı halinde birbirine karışıyordu. Prenses Mariya:</p>

  <p>— <i>Non, laissez- moi!</i><a class="noteref" href="../Text/notlar.xhtml#f13n29" id="ref29">29</a> dedi.</p>

  <p>Sesi o kadar ciddi, o kadar acı doluydu ki o kuş cıvıltıları hemen kesildi. Hepsi o gözyaşlarıyla dolu ve onlara açık açık yalvararak bakan düşünceli güzel gözlere baktılar, o zaman ısrar etmenin faydasız, hatta zalimce bir şey olduğunu anladılar.</p>

  <p>Küçük prenses:</p>

  <p>— <i>Au moins changez de coiffure,</i><a class="noteref" href="../Text/notlar.xhtml#f13n30" id="ref30">30</a> dedi.</p>

  <p>Sonra Matmazel Bourienne’e dönerek onu azarlar gibi söylendi:</p>

  <p>— <i>Je vous disais, Mariya a une de ces figures, aux quelles ce genre de coiffure ne vas pas du tout, Mais du tout! Changez de grâce.</i><a class="noteref" href="../Text/notlar.xhtml#f13n31" id="ref31">31</a></p>

  <p>Prenses Mariya’nın gözyaşlarını güç bela tuttuğunu belli eden sesi duyuldu:</p>

  <p>— <i>Laissez-moi, laissez-moi, tout ça m'est parfaitement égal!</i><a class="noteref" href="../Text/notlar.xhtml#f13n32" id="ref32">32</a></p>

  <p>Matmazel Bourienne ile küçük prenses, kendi kendilerine Prenses Mariya’nın bu durumda çok çirkin olduğunu, her zamankinden daha çirkin göründüğünü itiraf etmek zorundaydılar. Ama artık iş işten geçmişti. Prenses Mariya onlara çok iyi bildikleri düşünceli, hüzünlü bir ifadeyle bakıyordu. Bu ifade onların içinde Prenses Mariya hesabına bir korku uyandırıyordu (Bu duyguyu prenses başka kimsede uyandırmıyordu.) ama onlar biliyorlardı ki, genç kızın yüzünde böyle bir ifade belirdiği zaman hiç konuşmaz, kararları da kesin olurdu. Liza:</p>

  <p>— <i>Vous changerez, n'est-ce pas?</i><a class="noteref" href="../Text/notlar.xhtml#f13n33" id="ref33">33</a> dedi ve Prenses Mariya hiçbir cevap vermeyince odadan çıktı.</p>

  <p>Prenses Mariya yalnız kalmıştı. Liza’nın istediğini yerine getirmedi; saçlarının biçimini değiştirmek şöyle dursun, aynada kendine bakmadı bile. Kuvveti bitmiş gibi ellerini de gözlerini de indirmiş, sessizce oturuyor, düşünüyordu. Hayalinde bir eş, bir erkek, kuvvetli, üstün ve anlaşılmaz bir çekiciliği olan, onu birden bambaşka mutlu bir âleme alıp götüren bir varlık canlanıyordu. Kendi çocuğunu düşünüyordu, tıpkı bir akşam önce sütninenin kızının kucağında gördüğü çocuk gibi... Onu bağrına bastığını hayalinden geçiriyordu. Kocası ayakta duruyor ve ona da çocuğa da sevgiyle bakıyordu. “Hayır, bu olamaz ben o kadar çirkinim ki!” diye söylendi.</p>

  <p>Kapının öbür tarafından hizmetçi kızın sesi duyuldu:</p>

  <p>— Çaya buyrun. Prens şimdi salona çıkıyor.</p>

  <p>Prenses Mariya irkildi ve düşündüğü şeylerden korktu. Aşağıya inmeden önce ayağa kalktı, dua odasına girdi, bir kandille siyah yüzü aydınlanan büyük bir İsa tasvirine gözlerini dikerek birkaç dakika ellerini bitiştirmiş olarak karşısında durdu.</p>

  <p>Prenses Mariya’nın içinde ona acı veren bir şüphe vardı. Acaba sevgi denilen mutluluğu, bir erkeğe karşı bir kadın olarak duyması mümkün müydü? Evliliği düşününce hayalinde aile mutluluğu içinde çocuklar canlanıyordu. Ama asıl kuvvetli ve gizli isteği, bir kadın olarak sevgiyi yaşamaktı. Bu duygu, başkalarından, hatta kendi kendinden de saklamaya çalıştıkça içinde daha da kuvvetleniyordu. “Allahım,” diyordu, “kalbimde uyanan bu şeytanca duyguları nasıl bastırabilirim? Emirlerini rahatça yerine getirmek için bu kötü düşüncelerden, onları bir daha aklımdan geçirmemek üzere nasıl sıyrılayım?” Bu soruyu sorar sormaz Tanrı’nın verdiği karşılığı yüreğinde buluyor gibi oldu. “Kendin için hiçbir şey isteme; hiçbir şey arama, heyecana kapılma, haset etme. Bütün insanların olduğu gibi senin kaderin de bilinmeyen bir şey olarak kalmalıdır; gene de her şeye hazırmış gibi yaşa. Eğer Tanrı seni evlilik görevleriyle denemeyi isterse onun iradesini yerine getirmeye hazırlan! Bu sakinleştirici düşünceyle Prenses Mariya (ama gene de bu dünyaya yakışan yasak bir aşk yaşamak ümidiyle) içini çekerek haç çıkardı ve artık elbisesini de saç biçimini de içeriye girdiği zaman ne söyleyeceğini de hiç düşünmeden aşağıya indi. İnsanın saçlarından bir tek kılı bile iradesi olmadan düşürmeyen Tanrı’nın emri yanında, bütün bunların ne önemi olabilirdi?</p>

  <h2 id="sigil_toc_id_50">IV</h2>

  <p class="nonindent">Prenses Mariya içeri girdiğinde, Prens Vasiliy oğluyla birlikte misafir odasına gelmişti. Orada küçük prenses ve Matmazel Bourienne'le konuşuyorlardı. Genç kız, o ağır yürüyüşüyle topuklarına basa basa içeri girince erkeklerle Matmazel Bourienne ayağa kalktılar, küçük prenses de onu erkeklere göstererek, <i>“Voilà Marie,</i>”<a class="noteref" href="../Text/notlar.xhtml#f13n34" id="ref34">34</a> dedi.</p>

  <p>Prenses Mariya hepsini gördü, hem de iyice gördü. Prens Vasiliy’in onu görünce bir an için ciddileşerek hareketsiz kaldığını, ardından gülümsediğini, kendisinin nasıl bir etki bıraktığını merakla misafirlerin yüzlerinde okumaya çalışan küçük prensesin yüzünü gördü. Kurdelesi, güzel yüzü ve “o”na doğru çevirdiği her zamankinden daha heyecanlı bakışıyla Matmazel Bourienne’i de gördü; ama “o”nu göremedi. Yalnız odaya girdiği sırada kendisine yaklaşan büyük, parlak ve harikulade güzel bir şey fark etmişti. Genç kıza önce Prens Vasiliy yaklaştı. Prenses Mariya elinin üzerine eğilen saçsız başı öptü ve prensin sözlerine karşılık vererek aksine onu çok iyi hatırladığını söyledi. Sonra Anatol ona yaklaştı. Prenses Mariya onu hâlâ göremiyordu. Yalnız yumuşak bir elin, parmaklarını kuvvetle tuttuğunu, sonra üst tarafında pomatla iyice yatırılmış çok güzel kumral saçlar bulunan beyaz bir alna elinin hafifçe dokunduğunu hissetti. Ona baktığı vakit genç adamın yakışıklılığına şaşırıp kaldı. Anatol sağ elinin baş parmağını üniformasının delikli düğmesine geçirmiş, göğsünü kabartmış, sırtını hafifçe arkaya vermiş, yana attığı ayağını sallayarak, başı eğik, hiç konuşmadan, neşeli neşeli prensese bakıyordu; onu hiç düşünmediği belliydi. Anatol uyanık, hazırcevap ve güzel konuşmasını bilen bir insan değildi. Buna karşılık, sosyetede çok değer verilen bir özelliği vardı: Daima sakin durabiliyor, hiçbir şey kendine olan güvenini bozmuyordu. Kendine güveni olmayan bir insan ilk tanışmada susar, sonra susmasının yakışıksızlığını anladığını belli ederek bir şeyler söylemeye kalkışırsa işi berbat eder; ama Anatol susuyor, ayağını sallıyor, neşeyle prensesin saç tuvaletini seyrediyordu. Böyle sakin sakin uzun bir süre hiç konuşmadan durabileceği belliydi. Bu haliyle, “Eğer bu sessizlikten rahatsız olan varsa buyursun konuşsun, ben konuşmak istemiyorum,” der gibiydi. Ayrıca kadınlara karşı takındığı tavırlarda her şeyden çok merak, korku, hatta sevgi uyandıran bir hava vardı. Bu haliyle kendi üstünlüğünü kavradığını ve onları küçümsediğini belirtiyordu. Sanki, “Sizin ne olduğunuzu bilirim ben, bilirim! Hem ne diye sizinle uğraşayım sanki. Hemen de her şeye hazırsınız!” diyordu. Belki de kadınlarla karşılaştığı zaman bunu düşünmüyordu (hatta böyle şeyler düşünmediği muhakkaktı. Çünkü zaten az düşünürdü.) ama öyle bir hali, bir havası vardı. Prenses Mariya bunu sezdi, onu meşgul edeceğini düşünmek cüretinde bile bulunmadığını belirtmek istiyormuş gibi ihtiyar prensle konuşmaya başladı. Küçük prensesin beyaz dişlerinin üzerinden ikide bir yukarı kıvrılan üstü hafif tüylü dudağı ve ince sesi sayesinde konuşma hareketli, herkesi ilgilendiren bir hal aldı. Küçük prenses, Prens Vasiliy’i neşeli, geveze insanların tanıdıkları şakacı bir tavırla karşılamıştı; böyle bir tavır, bunu takınan insanla diğerleri arasında çoktan beri var olan şakalı, neşeli, çoğu herkes tarafından bilinmeyen, eğlenceli anıların bulunduğunu düşündürür; oysa Prens Vasiliy ile küçük prenses arasında böyle anılar olmadığı gibi olamazdı da. Yine de Prens Vasiliy de bu havaya ayak uydurmuştu; küçük prenses hiçbir zaman olmamış gülünç olayların anıları içine pek az tanıdığı Anatol’ü de sürüklemişti. Matmazel Bourienne bu herkesi ilgilendiren anılara katılmış, hatta Prenses Mariya da memnuniyetle bu neşeli anılara sürüklendiğini hissetmişti. Küçük prenses tabii Fransızca olarak Prens Vasiliy’e:</p>

  <p>— İşte şimdi hiç olmazsa sizden tam anlamıyla yararlanacağız, diyordu. Hem de bu, Anet’in toplantılarına benzemiyor, onlardan hep kaçardınız. Bizim <i>chère Anete'i</i> hatırlıyorsunuz tabii!</p>

  <p>— Siz Anet’in yaptığı gibi politikadan söz etmeyeceksiniz ya!</p>

  <p>— Ya bizim küçük çay masasını hatırlıyor musunuz?</p>

  <p>— Tabii.</p>

  <p>Küçük prenses Anatol’e sordu:</p>

  <p>— Siz niye hiç Anet’e gelmediniz?</p>

  <p>Sonra göz kırparak:</p>

  <p>— Ha, biliyorum biliyorum dedi. Kardeşiniz İppolit bana yaptıklarınızı anlatmıştı. Sizi gidi sizi!</p>

  <p>Küçük parmağını onu tehdit ediyormuş gibi salladı:</p>

  <p>— Daha Paris’teyken yaptığınız marifetleri biliyorum!</p>

  <p>Prens Vasiliy, sanki genç kadın oradan kaçacakmış da kendisi ona güçlükle engel oluyormuş gibi küçük prensesin elini sımsıkı yakalayarak oğluna döndü:</p>

  <p>— Peki, İppolit sana söylemedi mi? diye sordu. Sana sevimli prensese çılgınca âşık olduğunu, prensesin onu <i>le mettait â la porte</i><a class="noteref" href="../Text/notlar.xhtml#f13n35" id="ref35">35</a> söylemedi mi?</p>

  <p>Sonra Prenses Mariya’ya döndü:</p>

  <p>— <i>Oh! C'est le perle des femmes, princessel!</i><a class="noteref" href="../Text/notlar.xhtml#f13n36" id="ref36">36</a></p>

  <p>Paris’ten bahsedilince Matmazel Bourienne bunu fırsat bilerek ortak konuşmalara anılarıyla katıldı.</p>

  <p>Cesaret göstererek Anatol’ün Paris’ten çoktan mı ayrıldığını ve bu kentten hoşlanıp hoşlanmadığını sordu. Anatol, Fransız kızına gülümseyerek bu soruya seve seve karşılık verdi; kıza bakarak onunla vatanı konusunda sohbet etmeye başladı. Güzel Bourienne’i gördüğü anda, burada Lısiye Gori’de canının sıkılmayacağını düşünmüştü. Onu tepeden tırnağa süzerek, “Hiç de fena değilmiş!” diye söylenmişti. “Hiç fena değilmiş bu <i>demoiselle de compagnie.</i><a class="noteref" href="../Text/notlar.xhtml#f13n37" id="ref37">37</a> İnşallah bana vardığı vakit, bunu da yanına alır, <i>la petite est gentille.</i>“<a class="noteref" href="../Text/notlar.xhtml#f13n38" id="ref38">38</a></p>

  <p>İhtiyar prens, acele etmeden çalışma odasında giyiniyor, kaşlarını çatmış, ne yapacağını düşünüp duruyordu. Bu konukların gelişi canını sıkmıştı. “Bu Prens Vasiliy’le oğlu benim neyime gerek? Prens Vasiliy gevezenin biri, boş bir adam. Herhalde oğlu da ondan pek farklı değil,” diye homurdanıyordu. Bu misafirlerin gelişiyle daima bastırmaya çalıştığı, çözülmemiş bir meselenin içinde yeniden belirmesine kızıyordu; ihtiyar prens bu konuda kendi kendini daima aldatmıştı. Mesele şuydu: Bir gün Prenses Mariya’dan ayrılmaya, onu kocaya vermeye razı olabilecek miydi? Prens asla bu soruyu kendisine doğrudan doğruya sormaya cesaret edemiyordu. Çünkü soracak olursa, kızının hakkına saygı göstererek karşılık vereceğini biliyordu. Onun hakkına saygı göstermek ise yalnız kendi duygularına değil, bütün hayat tarzına aykırı bir şeydi. Ona pek az değer veriyormuş gibi görünmesine rağmen Prenses Mariyasız bir hayat, Prens Nikolay Andreyeviç’e akıl almaz bir şey olarak görünüyordu. “Hem neden evlensin ki?” diye düşünüyordu. “Mutlu olmayacağı muhakkak. İşte Liza, Andrey’le evli (öyle sanıyorum ki bugün ondan daha iyi bir koca zor bulunur). Buna rağmen, hayatından memnun mu? Sonra bizim kızı sevip de kim alacak? Çirkin, beceriksiz bir kızdır. Onu çevresi için, zenginliği için alırlar. Hiç evlenmeden yaşayan yok mu? Öyleleri daha mutlu olurlar!” Prens Nikolay Andreyeviç giyinirken öyle düşünüyordu ama her şeye rağmen, daima geriye attığı o meselenin bir an önce çözümlenmesi gerekiyordu. Prens Vasiliy’in, oğlunu bir evlenme teklifi yapmak için getirdiği belliydi. Herhalde o gün ya da ertesi gün kesin bir karşılık isteyecekti. Adı sanı vardı, sosyetede de oldukça iyi bir mevki sahibiydi. Prens, “Eh, ne yapalım, ben de razıyım. Yeter ki kıza layık olsun. Onu da göreceğiz!” diye söyleniyordu. Yüksek sesle:</p>

  <p>— Onu göreceğiz işte! diye tekrarladı. Göreceğiz bakalım!</p>

  <p>Sonra her zamanki gibi dinç adımlarla misafir odasına girdi, oradakileri şöyle bir gözden geçirdi, küçük prensesin elbise değiştirdiğini, Bourienne’in kurdele takmış olduğunu, Prenses Mariya’nın o çirkin saç tuvaletini, Bourienne ile Anatol’ün gülümseyişlerini, herkes konuşurken kızı Prenses Mariya’nın yapayalnız kaldığını bir anda fark etmişti. Öfkeyle kızına bakarak, “Aptal gibi giyinmiş kuşanmış!” diye düşündü. “Utanmaz! Adamın ona aldırdığı bile yok!”</p>

  <p>Prens Vasiliy’e yaklaştı:</p>

  <p>— Ee hoş geldin, hoş geldin! Görüştüğümüze memnun oldum!</p>

  <p>Prens Vasiliy, her zamanki gibi kendine güvenen, kayıtsız bir tavırla çabuk çabuk konuştu:</p>

  <p>— Değerli bir dost için yedi verstlik yol, yol değildir. Bu benim öbür oğlum, sevmeni ve korumanı dilerim.</p>

  <p>Prens Nikolay Andreyeviç, Anatol’ü tepeden tırnağa süzdü.</p>

  <p>— Aslan gibi! Aslan gibi! dedi. Haydi, gel bakalım öp beni.</p>

  <p>Genç adama yanağını uzattı. Anatol ihtiyar adamı öptü, sonra hiç heyecana kapılmadan sakin sakin babasının kendisine anlattığı münasebetsizliklerden birini yapacak mı diye merakla ona baktı.</p>

  <p>Prens Nikolay Andreyeviç her zamanki yerine, divanın köşesine oturdu, yanına Prens Vasiliy’in oturması için bir koltuk çekti, yer gösterdi ve politik olaylarla olup bitenler hakkında sorular sormaya başladı. Prens Vasiliy’in anlattıklarını dikkatle dinliyor gibiydi, ama gözlerini Prenses Mariya’dan ayırmıyordu. Prens Vasiliy’in son sözlerini tekrarlayarak:</p>

  <p>— Demek artık Postdam’dan yazıyorlar öyle mi? diye sordu ve birden yerinden kalkıp kızına yaklaştı, sen misafirler için mi böyle süslendin ha? diye sordu. Güzel, çok güzel olmuşsun! Konukların yanına yeni bir saç tuvaletiyle çıkmışsın. Ben de sana gene konukların yanında söylüyorum ki bundan böyle benden izin almadan kılığını, kıyafetini değiştirmeyeceksin!</p>

  <p>Küçük prenses kızararak Prenses Mariya’yı savundu:</p>

  <p>— Kabahat bende, <i>mon père.</i></p>

  <p>Prens Nikolay Andreyeviç kalktı, gelininin önünde topuklarını birbirine vurarak:</p>

  <p>— Siz dilediğinizi yapabilirsiniz, dedi. Ama onun kendisini çirkinleştirmeye ihtiyacı yok, zaten çirkin!</p>

  <p>Ağlayacak hale gelen kızına artık önem vermeden tekrar yerine oturdu. Prens Vasiliy:</p>

  <p>— Aksine bu saç tuvaleti prensese çok yakışıyor, dedi.</p>

  <p>Prens Nikolay Andreyeviç, Anatol’e dönerek:</p>

  <p>— Ee, gel bakalım, prens oğlumuz. Adın neydi? dedi. Gel bakalım, konuşup tanışalım.</p>

  <p>Anatol, “Hah, eğlence başlıyor işte!” diye düşündü ve gülümseyerek ihtiyar prensin yanına oturdu. İhtiyar çok yakından dik dik Anatol’e bakarak sordu:</p>

  <p>— Bakın size ne diyeceğim: Diyorlar ki siz dış ülkelerde tahsil almışsınız oğlum. Babanızla benim gibi, okuma yazmayı bir papaz yardımcısından öğrenmemişsiniz. Söyleyin bana bakayım, şimdi süvari muhafız alayında mı hizmet görüyorsunuz?</p>

  <p>Anatol gülmemek için kendisini zor tutarak:</p>

  <p>— Hayır, ben orduya geçtim, dedi.</p>

  <p>— Ya öyle mi? Çok iyi. Demek Çar’a ve vatana hizmet etmek istiyorsunuz yavrum? Savaştayız. Sizin gibi kuvvetli delikanlıların hizmet etmeleri gerekir. Orduda hizmet etmeliler. Söyleyin, cephede görev aldınız değil mi?</p>

  <p>— Hayır prensim. Bizim alay sefere çıkmış. Ben ise şey... olarak kaydedildim.</p>

  <p>Anatol bunu söyledikten sonra, gülerek babasına döndü:</p>

  <p>— Ben ne olarak kaydedildim baba?</p>

  <p>Prens Nikolay Andreyeviç gülmeye başladı:</p>

  <p>— Çok iyi hizmet ediyormuşsunuz doğrusu. “Ben ne olarak kaydedildim!” diyor. Ha... Ha... Ha!..</p>

  <p>Anatol prensten daha da yüksek sesle gülmeye başladı. Prens Nikolay Andreyeviç birden kaşlarını çattı, sonra Anatol’e:</p>

  <p>— Haydi, git, dedi.</p>

  <p>Anatol gülümseyerek tekrar hanımların yanına gitti. İhtiyar Prens, Vasiliy’e:</p>

  <p>— Sen bunu üstelik dış ülkelerde tahsile göndermişsin Prens Vasiliy, öyle değil mi, ha? diye sordu:</p>

  <p>— Ben elimden geleni yaptım; size de şu kadarını söyleyeyim ki orada verilen terbiye bizim verdiğimiz terbiyeden daha iyi.</p>

  <p>— Evet, şimdi her şey başka türlü. Her şey yeni kurallara göre yapılıyor. Aslan gibi çocuk! Aslan! Haydi gel benim odama gidelim.</p>

  <p>Prens Vasiliy’in koluna girerek onu çalışma odasına götürdü. Prens Vasiliy ihtiyar prensle yalnız kalınca, hemen ona beslediği ümidi ve isteğini bildirdi. İhtiyar prens öfkeyle:</p>

  <p>— Yahu sen ne sanıyorsun? Ben onu zorla mı tutuyorum? Ondan ayrılamıyor muyum? Düşündüğü şeye bak! diye söylendi. Bana kalırsa isterlerse yarın evlensinler! Yalnız sana şunu söyleyeyim ki ben damadımı daha iyi tanımak isterim. Benim prensiplerimi bilirsin: Her şey açık olmalı! Yarın senin yanında ona sorarım, istiyor mu diye. İstiyorsa o zaman oğlan burada kalsın. Bir süre kalsın, ben de onu yakından tanıyayım.</p>

  <p>Bunu söyledikten sonra hafifçe boğazını temizledi ve oğluyla vedalaşırken yaptığı gibi tiz bir sesle:</p>

  <p>— Ondan sonra varsın evlensin, benim için hepsi bir! diye bağırdı.</p>

  <p>Prens Vasiliy, karşısında bulunan adamın keskin zekâsı karşısında bir şeyler saklamanın gereksizliğe inanmış kurnaz bir insan tavrıyla:</p>

  <p>— Size açıkça söyleyeyim, dedi. Siz insanların iç yüzünü olduğu gibi görüyorsunuz. Anatol dâhi değildir ama namuslu, iyi yürekli bir delikanlıdır. Çok iyi, candan bir evlattır.</p>

  <p>— Peki, peki, güzel, görürüz!</p>

  <p>Uzun bir süre erkeksiz yaşamış yalnız kadınların her zaman başına geldiği gibi, Prens Nikolay Andreyeviç’in evindeki üç kadın da Anatol’ün gelişiyle o zamana kadar sürdürdükleri hayatın hayat olmadığını hissetmişlerdi. Düşünme, duyma, inceleme yetenekleri birdenbire on kat artmıştı, sanki o zamana kadar karanlıkta geçen hayatları, birden anlam dolu bir ışıkla aydınlanmıştı.</p>

  <p>Prenses Mariya, yüzünün, saçlarının halini hatırlamıyor, bunları hiç düşünmüyordu. Bütün dikkati belki de kocası olacak insanın o güzel, açık bir ifade taşıyan yüzünde toplanmıştı. Anatol, ona iyi yürekli, cesur, kararlı, mert ve yüksek karakterli görünüyordu. Onun böyle olduğuna kesin olarak inanıyordu. Hayalinde hep ilerideki aile hayatıyla ilgili sayısız sahneler canlanıyordu. Bu hayalleri zihninden kovmaya, onları saklamaya çalışıyordu.</p>

  <p>Prenses Mariya, “Ona karşı acaba çok mu soğuk davranıyorum?” diye düşünüyordu, “Kendimi tutmaya çalışıyorum, çünkü ruhumun derinliğinde daha şimdiden ona çok yakın olduğumu hissediyorum. Ama o benim onu düşündüğümü bilmiyor ki! Bu yüzden belki de ondan hoşlanmadığımı sanabilir.”</p>

  <p>Bunu düşündüğü için. Prenses Mariya yeni gelen misafire nezaket göstermeye çalışıyor, ama bunu da beceremiyordu. Anatol onun için, <i>“</i><i>La pauvre fille! Elle est diablement laide,</i><i>”</i><a class="noteref" href="../Text/notlar.xhtml#f13n39" id="ref39">39</a> diye düşünüyordu.</p>

  <p>Anatol’ün gelişiyle öbürleri gibi büyük bir heyecana kapılmış olan Matmazel Bourienne, başka türlü şeyler düşünüyordu. Sosyetede belirli bir durumu, akrabaları, arkadaşları hatta vatanı bile olmayan güzel genç kız, tabii ki bütün ömrünü Prens Nikolay Andreyeviç’e hizmet etmek, ona kitap okumak, Prenses Mariya ile arkadaşlık etmekle geçirmeyi düşünmüyordu. Çoktandır, çirkin, kötü giyinen beceriksiz Rus prenseslerinden üstün olduğunu hemen fark ederek ona değer verebilecek, ona âşık olup kendisini buradan götürecek bir Rus prensini bekliyordu; işte sonunda bu Rus prensi çıkagelmişti. Matmazel Bourienne’in, teyzesinden duyduğu, sonunu da kendisinin uydurduğu bir hikâyesi vardı. Bunu hayalinde sık sık tekrarlamaktan hoşlanırdı. Bu, aldatılan ve evlenmeden kendisini bir erkeğe teslim ettiği için (hayalinde canlanan) <i>sa pauvre mère</i><a class="noteref" href="../Text/notlar.xhtml#f13n40" id="ref40">40</a> tarafından azarlanan bir genç kızın hikâyesiydi. Matmazel Bourienne’in, bu hikâyeyi kendisini baştan çıkaran erkeğe anlattığını hayalinde canlandırarak sık sık gözyaşı dökecek kadar duygulandığı oluyordu. Güzel prens onu kaçıracak, sonra <i>sa pauvre mère</i> ortaya çıkacak, prens de onunla evlenecekti. Anatolie Paris’ten söz ederken de Matmazel Bourienne’in zihninde ileride başına geleceklerin hikâyesi işte böyle canlanıyordu. Davranışlarına yön veren şeyler birtakım hesaplar değildi (bir dakika olsun ne yapacağını düşünmüyordu) ama bütün bunlar zihninde çoktandır hazırdı ve ancak şimdi Anatol’ün etrafında toplanıyordu. Bütün istediği onun hoşuna gitmek, elinden geldiği kadar kendini ona beğendirmekti.</p>

  <p>Küçük prenses ise boru sesini duyunca dörtnala kalkan emektar bir alay beygiri gibi, hiç düşünmeden, içinde bulunduğu durumu unutmak, hiçbir gizli niyet beslemeden, kimse ile yarışmaya kalkışmadan, saf, aynı zamanda hoppaca bir neşeyle, alıştığı kırıtmaları sergilemeye hazırlanıyordu.</p>

  <p>Anatol kadınların arasında, kadınların peşinden koşmaktan bıkmış bir erkek tavrını takındığı halde, bu üç kadın üzerindeki etkisini fark ederek gururlanıyordu. Ayrıca o güzel, o tahrik edici Bourienne’in karşısında, içinde şaşılacak bir hazla bir anda uyanıveren ve onu en kaba, en korkusuz davranışlara sürükleyen o hayvanca tutkuyu duymaya başlıyordu.</p>

  <p>Çaydan sonra, orada toplananlar oturma odasına geçtiler ve prensesten klavsen çalmasını rica ettiler. Anatol, prensesin tam karşısında Matmazel Bourienne’in yanında dirseğini dayamış olarak duruyor, gülen gözleri sevinçle Prenses Mariya’ya bakıyordu. Prenses Mariya acıya benzeyen yakıcı, sevinçli bir heyecanla, üzerinde onun bakışlarını hissediyordu. Sevdiği sonat, onu en duygulu, en şiirli hayallere sürüklüyor, hissettiği bakışlar hayalindeki dünyayı daha da şiirli bir hale getiriyordu. Anatol’ün bakışları gerçi Prenses Mariya’ya çevrilmişti ama aslında ona ait değildi. O sırada, piyanonun altından ayağı ile dokunduğu Matmazel Bourienne’in küçücük ayağının hareketleriyle ilgileniyordu. Matmazel Bourienne de prensese bakıyordu, onun gözlerinde de Prenses Mariya’nın o zamana kadar fark etmediği ürkek bir sevinç ve ümit ifadesi vardı.</p>

  <p>Prenses Mariya, Anatol’ün yüzüne bakmak cesaretini gösteremeden, üzerinde aynı bakışları hissederek düşünmeye devam ediyordu, “Bourienne beni ne kadar da seviyor! Şimdi ne kadar mutluyum. Böyle bir arkadaşla, böyle bir kocayla ne kadar mutlu olabilirim! Sahiden kocam olacak mı acaba?”</p>

  <p>O akşam yemekten sonra herkes dağılmaya başladığında, Anatol prensesin elini öptü. Genç kız miyop gözlerine yaklaşan o güzel yüze bakmak cesaretini nasıl gösterdiğini kendisi de bilemiyordu. Anatol, prensesin elini öptükten sonra Matmazel Bourienne’in eline doğru eğildi (bu yakışık almaz bir şeydi, ama Anatol her şeyi o kadar güvenli, o kadar sade bir tavırla yapıyordu ki). Matmazel Bourienne kıpkırmızı oldu ve korkuyla prensese baktı. Prenses Mariya, "<i>Quelle délicatesse,</i>”<a class="noteref" href="../Text/notlar.xhtml#f13n41" id="ref41">41</a> diye düşündü. "Yoksa Amélie (Matmazel Bourienne’in adı buydu.) benim onu kıskanabileceğimi, onun bana gösterdiği temiz sevgiye, bağlılığa değer vermeyeceğimi mi düşünüyor?” Matmazel Bourienne’in yanına yaklaştı, onu kuvvetle öptü. Anatol küçük prensesin eline doğru eğildi.</p>

  <p>— <i>Non, non, non! Quand votre pere m'écrira que vous vous conduisez bien, je vous donnerai ma main à baiser. Pas avant.</i><a class="noteref" href="../Text/notlar.xhtml#f13n42" id="ref42">42</a></p>

  <p>Küçük prenses parmağını kaldırıp gülümsedi, sonra odadan çıktı.</p>

  <h2 id="sigil_toc_id_51">V</h2>

  <p class="nonindent">Herkes dağıldı ve o gece yatağına yatar yatmaz hemen uykuya dalan Anatol’den başka, kimse gözünü kırpmadı. Prenses Mariya, “Sahiden o benim kocam mı? Bu yabancı, bu güzel, iyi yürekli adam, benim kocam mı olacak? En iyi tarafı iyi kalpli olması,” diye düşünüyordu. Hemen hiçbir zaman duymadığı bir korku uyanmıştı içinde. Çevresine bakmaktan korkuyordu; ona sanki orada perdelerin arkasında karanlık köşede biri duruyormuş gibi geliyordu. O köşede duran şeytanın ta kendisiydi. O beyaz alınlı, kara kaşlı, kırmızı dudaklı erkek de oydu!</p>

  <p>Çıngırağı çalarak hizmetçisini çağırdı, odasında yatmasını rica etti.</p>

  <p>Matmazel Bourienne o gece uzun bir süre, kışlık bahçede dolaşıp durdu. Boş yere birisini bekliyordu. Bazen bilinmeyen birine gülümsüyor, bazen de doğru yoldan ayrıldığı için kendisini azarlayan <i>pauvre mère</i>’in hayalinden geçirdiği sözleriyle gözleri dolacak kadar duygulanıyordu.</p>

  <p>Küçük prenses hizmetçiye yatağı iyi yapılmadığı için söyleniyordu. Ne yan ne de yüzükoyun yatabiliyordu. Hangi yana dönse bir ağırlık, bir rahatsızlık duyuyordu. Karnı rahatını bozuyordu. Bu rahatsızlığı şimdi daha da fazla duyuyordu, çünkü Anatol’ün gelişi onu daha büyük bir hızla geçmiş zamanlara, daha bu durumda olmadığı, her şeyin rahat, neşeli göründüğü zamanlara alıp götürüvermişti. Sırtında hırka, başında bir başlıkla koltukta oturuyordu. Katya, uykulu uykulu, saç örgüsü çözülmüş olarak üçüncü defadır ağır kuştüyü yatağı altüst edip kabartıyor, bir şeyler söyleniyordu. Küçük prenses:</p>

  <p>— Sana söyledim, hep yamrı yumru, diyordu. Uyumak istiyorum ama olmuyor; demek ki suç bende değil!</p>

  <p>Sesi ağlamaya hazırlanan bir çocuğun sesi gibi titremeye başlamıştı.</p>

  <p>İhtiyar prens de uyumuyordu. Tihon uykusunun arasında, prensin öfkeyle bir aşağı bir yukarı dolaştığını, burnunu sildiğini duyuyordu. İhtiyar prense öyle geliyordu ki kızı yüzünden hakarete uğramıştı. Hem de bu hakaret en çok acı veren cinstendi. Çünkü ona değil, bir başkasına, kendisinden daha çok sevdiği kızına yönelmişti. Kendi kendine bu işi başından sonuna yine düşünmeyi ve doğru olan, yapılması gereken neyse onu yapmayı kararlaştırmıştı. Ama bunu yapacak yerde, kendisini gittikçe daha çok sinirlendirmekten başka bir şey yapamıyordu.</p>

  <p>“Rastgele biri önüne çıkıyor, baba da her şey de unutuluveriyor! Koşa koşa yukarı çıkıp saçlarını tarıyor, kuyruk sallıyor, bir şeye benzemeyen bir kılığa giriyor! Babasını başından atacağına seviniyor! Hem de benim bunları fark edeceğimi biliyor. Hınk... hınk... Hınk... Sanki ben görmüyor muyum ki o budala yalnız Buryenka’ya<a class="noteref" href="../Text/notlar.xhtml#f13n43" id="ref43">43</a> bakıyor (onu da buradan defetmeli). Nasıl olur da bunu anlayamayacak kadar gururu olmaz! Kendi gururu yoksa bari benim gururumu düşünseydi. O sersemin onu aklından bile geçirmediğini, yalnız Bourienne’e baktığını ona göstermeli! Onda gururun bir parçacığı bile yok, ama ne olursa olsun, ona bunu göstereceğim.”</p>

  <p>İhtiyar prens, kızına Anatol’ün Bourienne ile flört etmek niyetinde olduğunu söylerse Prenses Mariya’nın gururunu kırmış olacağını, böylece kendi davasını da (kızından ayrılmamak isteği) kazanacağını biliyordu. Bu yüzden bunları düşününce sakinleşti. Tihon’a seslendi ve soyunmaya başladı. Tihon, onun entarisini kupkuru, ihtiyar, göğsü ağarmış tüylerle kaplı vücuduna geçirirken, ihtiyar prens, “Hangi Allah’ın belası onları buralara getirdi, bilmem ki!” diye düşünüyordu. “Onları ben çağırmadım. Gelip hayatımı altüst ettiler. Şunun şurasında, kaç günlük ömrüm kaldı ki?”</p>

  <p>Entarisi daha başının üzerindeyken, “Canları cehenneme!” diye söylendi.</p>

  <p>Tihon, ihtiyar prensin bazen düşüncelerini yüksek sesle açıklamak âdetini bilirdi. Onun için entarisinin altından meydana çıkan yüzün öfkeli, soran bakışlarını sakin bir yüzle karşıladı. Prens sordu:</p>

  <p>— Yattılar mı?</p>

  <p>Tihon, bütün iyi uşaklar gibi efendisinin düşüncelerinin ne yönde aktığını sezerdi. O anda Prens Vasiliy ile oğlunu sorduğunu anladı:</p>

  <p>— Yattılar, ışığı da söndürdüler, ekselans.</p>

  <p>Prens çabuk çabuk:</p>

  <p>— Olacak şey değil! Olacak şey değil! diye söylendi. Ayaklarını terliklerine kollarını da sabahlığının kollarına geçirerek üzerinde yattığı divana yürüdü.</p>

  <p>Matmazel Bourienne ile Anatol arasında hiçbir şey konuşulmadığı halde, romanın <i>pauvre mère</i>’in gelişine kadar olan birinci kısmı konusunda birbirlerini çok iyi anlamış, birbirlerine gizlice birçok şeyler söylemeleri gerektiğini kavramış, bu yüzden ertesi günü sabahtan itibaren baş başa kalmak fırsatını aramışlardı. Prenses Mariya, her zamanki saatinde babasının çalışma odasına giderken Matmazel Bourienne de Anatol ile kışlık bahçede buluşmuştu.</p>

  <p>Prenses Mariya, o gün çalışma odasının kapısına bambaşka bir şekilde titreyerek yaklaşmıştı. Ona öyle geliyordu ki o anda kaderinin tayin edileceğini de kendisinin bu konuda ne düşündüğünü de herkes biliyordu. Hem Tihon’un yüzünde, hem de Prens Vasiliy’in koridorda elinde sıcak su dolu bir kapla rastladığı ve onu görünce yerlere kadar eğilen oda hizmetçisinin yüzünde aynı ifadeyi okumuştu.</p>

  <p>O sabah ihtiyar prens, kızına karşı büyük bir sevgi ve bambaşka bir ilgi gösterdi. Prenses Mariya, babasının yüzündeki bu ilgi ifadesini iyi biliyordu. Bu ifade, onun yüzünde Prenses Mariya aritmetik problemini kavrayamadığı, bunun üzerine babasının, sıkıntıdan kuru ellerini yumruk yapıp sıkarak yanından uzaklaştığı, alçak sesle birkaç defa hep aynı sözleri tekrarladığı zaman belirirdi.</p>

  <p>Prens, hemen konuya girip kızına “siz” diyerek söze başladı. Yapmacık bir tavırla gülümsüyordu.</p>

  <p>— Bana sizin için bir teklif yaptılar, dedi. Öyle sanıyorum ki siz de Prens Vasiliy’in buraya yetiştirmesiyle birlikte (Prens Nikolay Andreyeviç, Anatol için “yetiştirme” diyordu.) benim güzel gözlerimin hatırı için gelmediğini anlamışsınızdır. Dün akşam bana sizin için bir teklifte bulundular. Siz ise prensiplerimi biliyorsunuz, bu yüzden düşüncenizi sormaya karar verdim.</p>

  <p>Prenses Mariya kızarıp bozararak:</p>

  <p>— Sözlerinizi nasıl anlamalıyım <i>mon père?</i> diye sordu.</p>

  <p>Babası öfkeyle bağırdı:</p>

  <p>— Nasıl anlamalıymış! Prens Vasiliy seni zevkine uygun bir gelin sayıyor ve yetiştirmesi için sana talip oluyor. Anlayacağın bu! Nasıl anlamalıymışmış? Şimdi ben sana soruyorum.</p>

  <p>Prenses mırıldandı:</p>

  <p>— Ne düşündüğünüzü bilmiyorum ki, <i>mon père!</i></p>

  <p>— Ben mi? Ben mi? Beni bu işte bir kenara bırakın. Evlenecek olan ben değilim. Siz ne düşünüyorsunuz? Öğrenmek istenilen budur.</p>

  <p>Prenses, babasının bu işe iyi bir gözle bakmadığını görüyordu. Ama o anda aklına gelen şey şuydu: Kaderi ya şimdi tayin edecekti ya da hiçbir zaman. Gözlerini yere indirdi; çünkü babasının bakışları altında doğru dürüst düşünemeyeceğini, yalnız her zaman olduğu gibi ona boyun eğeceğini anlıyordu:</p>

  <p>— Benim tek istediğim sizin istediğinizi yerine getirmektir, dedi. Ama düşüncemi soracak olursanız...</p>

  <p>Sözünü bitiremedi, prens sözünü kesti:</p>

  <p>— Çok güzel doğrusu! diye bağırdı. Cihazınla birlikte seni alacak, bu arada Matmazel Bourienne’i de götürecek. O kız karısı olacak, sana gelince...</p>

  <p>Prens sustu. Bu sözlerin kızının üzerinde bıraktığı etkiyi fark etmişti. Genç kız başını eğmiş, ağlamaya hazırlanıyordu:</p>

  <p>— Haydi, haydi! Şaka ediyorum, şaka ediyorum, dedi. Yalnız şunu aklında tut prenses: Benim prensibime göre, bir kız istediğini seçmekte serbesttir. Seni serbest bırakıyorum. Yalnız şunu unutma ki mutluluğun vereceğin karara bağlı. Beni bir yana bırak.</p>

  <p>— Ama ben bilmiyorum ki <i>mon père...</i></p>

  <p>— Söylenecek bir şey yok! O oğlan emir kulu! Yalnız seninle değil, kiminle evlenmesini isterlerse onunla evlenir; sen ise seçmekte serbestsin... Odana git, her şeyi iyice düşün. Bir saat sonra da yanıma gel ve bana onun yanında şunu söyle; evet mi, hayır mı? Biliyorum şimdi gidip dua edeceksin. Eh, ne yapalım, dua et! Ama düşünsen daha iyi olacak. Haydi git!</p>

  <p>Prenses sis içinde kalmış gibi sallana sallana çalışma odasından çıkarken bile prens hâlâ:</p>

  <p>— Evet mi, hayır mı? Evet mi, hayır mı? Bunu söyleyeceksin! diye bağırmaya devam ediyordu.</p>

  <p>Prensesin kaderi tayin edilmişti; hem de ona mutluluk verecek şekilde tayin edilmişti. Ama babasının Matmazel Bourienne için söylediği şey, korkunçtu. Belki de yanlıştır, diye düşünüyordu, ama gene de korkunçtu. Bunu düşünmekten kendini alamıyordu. Hep önüne bakarak hiç kimseyi görmeden, hiçbir şey işitmeden kışlık bahçeden geçiyordu. Birden tanıdık bir sesin fısıldadığını işiterek uyanır gibi oldu: Bu, Matmazel Bourienne'in sesiydi. Gözlerini kaldırdı. İki adım kadar ileride, kolunu Fransız kızının beline sarmış ona bir şeyler fısıldayan Anatol'ü gördü. Anatol o güzel yüzünde bir korku ifadesiyle dönüp prensese baktı. İlk anda Matmazel Bourienne’in belini bırakamadı. Matmazel Bourienne, Prenses Mariya’yı görmemişti.</p>

  <p>Anatol’ün yüzünde, “Kim o? Kim var orada? Niçin? Bekleyin!” der gibi bir anlam vardı. Prenses Mariya hiçbir şey söylemeden onlara bakıyordu. Olup bitenleri anlayamıyordu. Sonunda Matmazel Bourienne bir çığlık atıp oradan kaçtı. Anatol sanki onu bu garip olayla alay etmeye davet ediyormuş gibi neşeli bir gülüşle Prenses Mariya’nın önünde eğildi, sonra omuzlarını silkerek dairesine açılan kapıya doğru yürüdü.</p>

  <p>Bir saat sonra Tihon, Prenses Mariya’yı çağırmaya geldi. Prensesi babasının yanına çağırıyordu, aynı zamanda Prens Vasiliy, Sergeyiç’in de orada olduğunu söyledi. Tihon, içeri girdiği sırada prenses, kendi odasında, divanın üzerinde oturuyor, ağlayan Matmazel Bourienne’i kollarının arasında tutuyor, hafif hafif başını okşuyordu. O güzel gözleri Matmazel Bourienne’in o şirin, küçük yüzüne bir hüzün ve sevgi ifadesiyle eskisi gibi sakin sakin bakıyor, ışıklar saçıyordu.</p>

  <p>Matmazel Bourienne:</p>

  <p>— <i>Non, Princesse, je suis perdue pour toujours dans votre coeur,</i><a class="noteref" href="../Text/notlar.xhtml#f13n44" id="ref44">44</a> dedi.</p>

  <p>Prenses Mariya:</p>

  <p>— <i>Pourquoi? Je vous aime plus que jamais,</i> diye karşılık veriyordu. <i>Et je tâcherai de faire tout ce qui est en mon pouvoir pour votre bonheur.</i><a class="noteref" href="../Text/notlar.xhtml#f13n45" id="ref45">45</a></p>

  <p>— <i>Mais vous me méprisez. Vous si pure, vous ne comprendrez jamais cet égarement de la passion. Ah, ce n'est que ma pauvre mère...</i><a class="noteref" href="../Text/notlar.xhtml#f13n46" id="ref46">46</a></p>

  <p>Prenses Mariya hüzünle gülümsüyordu:</p>

  <p>— <i>Je comprends tout.</i><a class="noteref" href="../Text/notlar.xhtml#f13n47" id="ref47">47</a> Sakin olun, kardeşim ben babamın yanına gidiyorum, dedi ve dışarı çıktı.</p>

  <p>Prens Vasiliy bacaklarını, birini ötekinin üzerinden ta yukarıdan aşırarak kavuşturmuş, elinde bir enfiye kutusu, son derece duygulanmış, bu duygulanmasına hem üzülüyormuş, hem bu haliyle kendisi de alay ediyormuş gibi, dudaklarında tatlı bir gülümseyişle oturuyordu. Prenses Mariya girince Prens Vasiliy aceleyle bir tutam enfiyeyi burnuna götürdü, sonra kalkıp genç kızın iki elini tuttu:</p>

  <p>— <i>Ah, ma bonne, ma bonne,</i><a class="noteref" href="../Text/notlar.xhtml#f13n48" id="ref48">48</a> dedi, içini çekti sonra devam etti; <i>Le sort de mon fils est en vos mains. Décidez, ma bonne, ma chère, ma douce Marie, que j'ai toujours aimée, comme ma fille.</i><a class="noteref" href="../Text/notlar.xhtml#f13n49" id="ref49">49</a></p>

  <p>Yanından uzaklaştı. Gözlerinde gerçekten yaşlar belirdi. Prens Nikolay Andreyeviç, “Hıh... hıh...” diye genzini temizledi.</p>

  <p>— Prens, yetiştirmesi... yani oğlu adına sana evlenme teklif ediyor. Prens Anatol Kuragin’in eşi olmak istiyor musun, istemiyor musun? Sen sadece “evet” ya da “hayır” de, diye bağırdı. Sonra ben de kendi düşüncemi söylemek hakkını kullanırım. Evet kendi düşüncemi, yalnız kendi düşüncemi söylerim, diye ekledi. Bunu Prens Vasiliy’e dönerek ona soran bakışlarına karşılık verir gibi söylemişti:</p>

  <p>— Evet mi, hayır mı? Haydi söyle!</p>

  <p>Prenses Mariya kararlı bir tavırla:</p>

  <p>— Benim isteğim sizin yanınızdan hiçbir zaman ayrılmamak, hayatımı sizin hayatınızdan hiçbir zaman ayırmamaktır, dedi.</p>

  <p>Bunu söyledikten sonra da o güzel gözleriyle bir Prens Vasiliy’e, bir babasına baktı.</p>

  <p>— Ben evlenmek istemiyorum.</p>

  <p>Prens Nikolay Andreyeviç, kaşlarını çatarak kızını elinden tuttu, onu kendisine çekti, öpecek yerde kendi alnını onun alnına dokundurdu ve tuttuğu eli öyle bir sıktı ki prenses yüzünü buruşturarak hafifçe bağırdı.</p>

  <p>Prens Vasiliy ayağa kalktı:</p>

  <p>— <i>Ma chère. Je vous dirai, que c'est un moment que je n'oublierai jamais, jamais, mais, ma bonne, est-ce que vous ne nous donnerez pas un peu d'espérance de toucher ce coeur, si bon, si généreux. Dites, que peut-être... L'avenir est si grand. Dites: peut-être?</i><a class="noteref" href="../Text/notlar.xhtml#f13n50" id="ref50">50</a></p>

  <p>— Ben içimde ne varsa onu söyledim. Prens, bana şeref verdiniz, teşekkür ederim ama hiçbir zaman oğlunuzun eşi olmayacağım.</p>

  <p>İhtiyar prens:</p>

  <p>— İşte böyle aziz dostum! Seni gördüğüme çok çok memnun oldum. Sen de odana git prenses. Haydi! dedi. Sonra Prens Vasiliyle sarıldı: Seni gördüğüme çok, çok memnun oldum, diye tekrarladı.</p>

  <p>Prenses Mariya, “Benim görevim başka,” diye düşünüyordu. “Benim görevim başka bir mutluluk, sevgiden, fedakârlık etmekten doğan bir mutluluk duymak. Bu yüzden ne pahasına olursa olsun, zavallı Amelie’nin mutlu olmasını sağlayacağım. Onu öylesine bir tutkuyla seviyor, öylesine müthiş bir pişmanlık duyuyor ki onunla evlenmesi için elimden ne gelirse yapacağım. Eğer Anatol zengin değilse maddi imkânları ona ben sağlayacağım, babamdan isterim, Andrey’den isterim. Onun karısı olduğu zaman öyle mutlu olacağım ki. Öylesine zavallı, öylesine yalnız, öylesine herkese yabancı ve kimsesiz ki. Hem madem kendisini kaybedecek bir hale düştü, demek onu o kadar büyük bir tutkuyla seviyor, Tanrım! Belki ben de onun yerinde olsaydım aynı şeyi yapardım.</p>

  <h2 id="sigil_toc_id_52">VI</h2>

  <p class="nonindent">Rostovlar uzun zamandan beri Nikoluşka’dan haber alamamışlardı; ancak kış ortalarında konta, elden bir mektup verilmiş, kont da zarfın üstündeki adresten oğlunun el yazısını tanımıştı. Kont mektubu alınca korkuyla, kimseye görünmemek için parmaklarının ucuna basarak acele acele odasına koştu, kapıyı içeriden kilitledi ve mektubu okumaya başladı. Anna Mihailovna (evde olup biten her şeyi öğrendiği gibi) mektubun geldiğini öğrenince sessiz adımlarla kontun odasına girdi ve onu, elinde mektupla, hem hıçkıra hıçkıra ağlar, hem güler bir halde buldu.</p>

  <p>Anna Mihailovna, durumunun düzelmesine rağmen hâlâ Rostovlarda oturuyordu.</p>

  <p>Anna Mihailovna, her üzüntüyü paylaşmaya hazır hüzünlü ve soran bir ifadeyle:</p>

  <p>— <i>Mon bon ami,</i><a class="noteref" href="../Text/notlar.xhtml#f13n51" id="ref51">51</a> dedi.</p>

  <p>Kont daha çok hıçkırmaya başladı:</p>

  <p>— Nikoluşka... mektup... yaralan... mı... mış... <i>ma chère...</i> yaralı... yavrum benim... kontesciğim... subaylığa terfi etmiş... Tanrı’ya şükür... kontesciğime nasıl söylemeli?</p>

  <p>Anna Mihailovna, yanına oturup mendiliyle kontun gözyaşlarını, bu yaşlarla ıslanmış mektubu ve kendi gözyaşlarını sildi, mektubu okudu, kontu sakinleştirdi. Kontesi öğle yemeğinde ve çaya kadar olan süre içinde hazırlamaya, çaydan sonra Tanrı’nın yardımıyla ona her şeyi açıklamaya karar verdi.</p>

  <p>Anna Mihailovna, bütün yemek boyunca savaşla ilgili söylentilerden, Nikoluşka’dan söz etti, iki kez ondan son olarak ne zaman mektup alındığını sordu (Oysa, bunu önceden biliyordu) ve belki de o gün bir mektup alınabileceğini söz arasında söyledi. Kontes bu imaları duydukça, her seferinde meraklanmaya, endişeyle bir konta bir Anna Mihailovna’ya bakmaya başlıyor, Anna Mihailovna da hiç belli etmeden konuşmayı önemsiz konulara yöneltiyordu. Bütün aile içinde, seslerin, bakışların, yüz ifadelerinin en küçük değişikliklerini en iyi hissedebilen Nataşa, yemeğin başlangıcından beri kulak kabartmış ve babasıyla Anna Mihailovna arasında bir şeylerin döndüğünü, bunların ağabeyiyle ilgili olduğunu, Anna Mihailovna’nın da bir hazırlık yaptığını kavramıştı. Ama bütün cesaretine rağmen (Nataşa, annesi Nikoluşka ile ilgili haberler konusunda aşırı derecede duygulandığını biliyordu.) sofrada soru soramadı; tedirginlikten yemekte bir şey yemiyor, dadısının ikazlarını dinlemiyor, iskemlesinin üzerinde kıpırdayıp duruyordu. Yemekten sonra ok gibi fırladı. Anna Mihailovna’nın peşinden koştu; oturma odasına varınca da bir koşuda boynuna atıldı:</p>

  <p>— Teyzeciğim, canım teyzeciğim, söyleyin, ne var?</p>

  <p>— Bir şey yok, yavrum.</p>

  <p>— Hayır, bir tanecik, canım, sevgili teyzeciğim, şeker teyzem, benden kurtulamazsınız. Biliyorum ki siz bir şeyler biliyorsunuz.</p>

  <p>— <i>Vous êtes une fine mouche, mon enfant,</i><a class="noteref" href="../Text/notlar.xhtml#f13n52" id="ref52">52</a> dedi.</p>

  <p>Nataşa, Anna Mihailovna’nın yüzünde sorusunun karşılığını okuyarak çığlık attı:</p>

  <p>— Nikolenka’dan mektup geldi, değil mi? Muhakkak gelmiştir!</p>

  <p>— Aman, Allah aşkına daha dikkatli ol; senin <i>maman'a</i> ne büyük bir darbe olabilir, biliyorsun!</p>

  <p>— Dikkatli olacağım, olacağım, ama anlatın. Anlatmayacak mısınız? Öyleyse ben de şimdi gider söylerim.</p>

  <p>Anna Mihailovna kimseye söylememesi şartıyla, Nataşa’ya mektupta nelerin yazılı olduğunu kısaca anlattı. Nataşa haç çıkararak:</p>

  <p>— Namusum, şerefim üzerine söz veriyorum, diyordu: Kimseye söylemeyeceğim!</p>

  <p>Sonra hemen Sonya’nın yanına koştu. Gurur ve sevinçle:</p>

  <p>— Nikolenka... yaralıymış... mektup... diye söylendi.</p>

  <p>Sonya bir anda sapsarı kesildi, ancak:</p>

  <p>— Nikolay! diyebildi.</p>

  <p>Nataşa ağabeyinin yaralandığını bildiren sözlerin Sonya’daki etkisini görünce ilk defa bu haberin bütün acı tarafını içinde duydu.</p>

  <p>Sonya’ya doğru atıldı, onu kucakladı ve ağlamaya başladı. Gözyaşları arasında:</p>

  <p>— Azıcık yaralanmış, ama subaylığa terfi etmiş! Şimdi sağ salimmiş, kendi yazıyor... diyordu.</p>

  <p>Petya odada geniş adımlarla bir aşağı bir yukarı dolaşarak kesin bir tavırla:</p>

  <p>— Belli, hepiniz kadınsınız, sulu gözlüler ne olacak! dedi. Ben ise buna çok memnunum. Doğru söylüyorum, çok çok memnunum, ağabeyim böyle kendini gösterdi diye. Siz hepiniz yufka yüreklisiniz! Bir şey anlamıyorsunuz!</p>

  <p>Nataşa, gözyaşları arasında gülümsedi. Sonya:</p>

  <p>— Sen mektubu okumadın mı? diye soruyordu.</p>

  <p>— Okumadım, ama o bana anlattı, hepsi olup bitmiş, ağabeyim çoktan subay olmuş...</p>

  <p>Sonya haç çıkararak:</p>

  <p>— Tanrı’ya şükürler olsun! dedi. Ama belki de Anna Mihailovna seni aldatmıştır. Haydi <i>maman'</i>ın yanına gidelim.</p>

  <p>Petya hiç konuşmadan odada dolaşıp duruyordu:</p>

  <p>— Ben Nikoluşka’nın yerinde olsaydım, bu Fransızlardan daha da fazlasını tepelerdim. Öyle alçak herifler ki! Çoğunu tepelerdim, sonradan tepelediklerimi üst üste koyarak bir yığın yaparlardı.</p>

  <p>— Sus, Petya! Ne aptal şeysin!</p>

  <p>Petya:</p>

  <p>— Aptal olan ben değilim, saçma saçma şeylere ağlayanlar aptal!</p>

  <p>Nataşa bir an sustuktan sonra, birden sordu:</p>

  <p>— Sen onu hatırlıyor musun?</p>

  <p>Sonya gülümsedi:</p>

  <p>— Nikolay’ı mı hatırlıyor muyum?</p>

  <p>Nataşa sözlerine en ciddi anlamı vermek istiyormuş gibi ısrarlı bir hareketle:</p>

  <p>— Hayır Sonya, yani onu öyle iyice hatırlıyor musun? Her şeyi, her şeyi hatırlıyor musun? demek istiyorum. Ben de Nikolenka’yı hatırlıyorum, hatırlıyorum... Ama Boris’i hatırlamıyorum işte. Hiç mi hiç hatırlamıyorum.</p>

  <p>Sonya hayretle:</p>

  <p>— Ne diyorsun? Boris’i hatırlamıyor musun? diye sordu.</p>

  <p>— Yani hatırlamıyor değilim... Nasıl olduğunu biliyorum... Ama onu Nikolenka’yı hatırladığım gibi hatırlamıyorum. Gözlerimi kapayınca Nikolenka’yı karşımda görür gibi oluyorum, ama Boris’i göremiyorum (gözlerini kapadı) işte bak, hiçbir şey göremiyorum.</p>

  <p>Sonya arkadaşının yüzüne bakmadan, sanki onu söyleyeceği sözleri dinlemeye layık görmüyormuş da bunu bir başkasına, şaka edilmeyecek bir başkasına söylüyormuş gibi ciddi ve heyecanlı:</p>

  <p>— Ah Nataşa! dedi. Ben ağabeyine âşık oldum, bundan böyle onun başına, benim başıma ne gelirse gelsin onu sevmekten hiçbir zaman vazgeçmeyeceğim... ömrümün sonuna kadar...</p>

  <p>Nataşa hayretle, merakla Sonya’ya bakıyor, susuyordu. Sonya’nın doğruyu söylediğini hissediyordu. Sonya’nın söylediği gibi bir sevgi gerçekten vardı; ama Nataşa daha öyle bir his duymamıştı. Böyle bir şeyin olabileceğine inanıyor, ama böyle bir duyguyu anlayamıyordu:</p>

  <p>— Ona mektup yazacak mısın? diye sordu.</p>

  <p>Sonya düşündü. Nikolay’ın bulunduğu yere nasıl mektup yazmalıydı? Ona mektup yazmak yerinde bir şey olur muydu? Bunlar onu üzen meselelerdi. Şimdi artık o hem subay, hem de yaralı bir kahramanken genç kızın ona kendini hatırlatması, belki de Nikolay’a sorumluluğunu hatırlatmak olmayacak mıydı? Bunu hatırlatması doğru muydu?</p>

  <p>Kızararak:</p>

  <p>— Bilmiyorum, dedi. Şöyle düşünüyorum, eğer o bana yazarsa ben de yazarım!</p>

  <p>— Ona yazarken utanç duymayacak mısın?</p>

  <p>Sonya gülümsedi:</p>

  <p>— Hayır.</p>

  <p>— Ben ise Boris’e yazmaktan utanırım, yazmayacağım da.</p>

  <p>— Neden utanacaksın, canım?</p>

  <p>— Ne bileyim ben? Öyle işte. Bana ayıp bir şey gibi geliyor, utanıyorum.</p>

  <p>Petya, Nataşa’nın önceki sözüne öfkelenmiş gibi:</p>

  <p>— Ben neden utandığını biliyorum, dedi. Çünkü daha önce o gözlüklü şişkoya âşıktı (Petya adaşına, yani Kont Bezuhov’a öyle derdi). Şimdi de o İtalyan’a âşık (Nataşa’ya şan dersleri veren İtalyan’dan söz ediyordu). Bu yüzden utanıyor işte!</p>

  <p>Nataşa:</p>

  <p>— Petya, sen aptalın birisin! dedi.</p>

  <p>Dokuz yaşındaki Petya yaşlı, gün görmüş bir askermiş gibi:</p>

  <p>— Senden daha aptal değilim, anacığım, diye karşılık verdi.</p>

  <p>Kontes, yemek boyunca Anna Mihailovna’nın yaptığı imalarla, haberi öğrenmeye hazır bir duruma gelmişti. Odasına çekildikten sonra bir koltuğa oturmuş, gözlerini üzerine oğlunun küçük bir portresi işlenmiş bir enfiye kutusuna dikmişti; gözleri doluyordu. Anna Mihailovna elinde mektupla ayaklarının ucuna basa basa kontesin odasına yaklaşıp durdu. Peşinden gelen ihtiyar konta:</p>

  <p>— Siz girmeyin, dedi. Biraz sonra girersiniz.</p>

  <p>İçeri girip kapıyı kapadı. Kont, kulağını anahtar deliğine uydurup içerisini dinlemeye başladı. Önce kayıtsız konuşmalar duydu, sonra yalnız Anna Mihailovna’nın uzun uzun bir şeyler söyleyen sesi işitildi. Sonra bir çığlık duyuldu, arkasından bir sessizlik oldu, sonra her iki ses sevinçle, birlikte bir şeyler söylemeye başladılar. En sonunda da ayak sesleri oldu ve Anna Mihailovna konta kapıyı açtı. Yüzünde çok zor bir kol ya da bacak ameliyatını bitiren ve sanatını takdir edebilsinler diye halkı içeriye sokan bir cerrahın gururlu ifadesi vardı. Bir elinde portreli enfiye kutusunu, öbür elinde mektubu tutan ve her ikisine de dudaklarına bastıran kontesi zafer kazanmış bir tavırla işaret ederek konta:</p>

  <p>— <i>C'est fait,</i><a class="noteref" href="../Text/notlar.xhtml#f13n53" id="ref53">53</a> dedi.</p>

  <p>Kontes, kocasını görünce ellerini ona doğru uzattı, yanına gelen kontun dazlak başını kucakladı, o dazlak başın üzerinden gene mektuba ve portreye baktı, sonra onlara dudaklarını bastırmak için o saçsız başı hafifçe itti. Vera, Nataşa, Sonya ve Petya odaya girdiler; bunun üzerine mektubun okunmasına başlandı. Mektupta kısaca Nikoluşka’nın katıldığı bir seferle iki savaş anlatılıyor, subaylığa terfi ettiği belirtiliyordu. Ayrıca Nikolay <i>maman</i> ile <i>papa</i>’nın ellerinden öptüğünü, hayır dualarını istediğini yazıyor, “Vera’yı, Nataşa’yı ve Petya’yı öperim,” diyordu. Bundan başka Nikolay Mr Şeling’e, Madam Schoss’a ve dadısına selam ediyor, eskisi gibi sevdiği, daima hatırladığı sevgili Sonya’yı da tarafından öpmelerini rica ediyordu.</p>

  <p>Sonya, bunu işitince o kadar kızardı ki gözleri yaşla doldu. Kendisine doğru çevrilen bakışlara dayanamadı, salona koştu, eteklerini balon gibi şişirerek fırıl fırıl döndü, yanakları al al olmuş bir halde yere oturuverdi.</p>

  <p>Kontes ağlıyordu. Vera:</p>

  <p>— Niçin ağlıyorsunuz <i>maman?</i> dedi. Yazdıklarına ağlamak değil, sevinmek gerekir.</p>

  <p>Bu çok doğruydu, ama hem kont hem kontes hem de Nataşa ona sitemle baktılar. Kontes, “Bu kız kime çekti böyle?” diye düşündü.</p>

  <p>Nikoluşka’nın mektubu yüzlerce defa okundu, onu dinlemeye layık görülen herkes, bu mektubu elinden bırakmayan kontesin odasına gitmek zorundaydı. Dadılar, öğretmenler, Mitenke ve birkaç ahbap geldi. Kontes mektubu her seferinde yeni bir zevkle okuyor, her seferinde Nikoluşka’cığının yeni yeni iyiliklerini keşfediyordu. Ne garip, ne olağanüstü, ne sevinçli bir şeydi ki oğlu, yirmi yıl kadar önce mini mini organlarıyla vücudunda kımıldayıp duran, önce <i>“gruşa“</i><a class="noteref" href="../Text/notlar.xhtml#f13n54" id="ref54">54</a> sonra da <i>“baba“</i><a class="noteref" href="../Text/notlar.xhtml#f13n55" id="ref55">55</a> demesini öğrenen ve fazla şımartıyor diye kocasıyla kavga etmelerine yol açan oğlu, şimdi orada, yabancı bir ülkede, yabancı bir çevrede, yapayalnız, yardımsız kalmış kahraman bir savaşçı olarak başkalarının idaresine boyun eğmeden, kendine düşen erkekçe birtakım işler yapıyordu. Çağlar boyunca, bütün dünyada, çocukların fark edilmeden beşikten başlayarak gelişip birer erkek haline geldiklerini gösteren sayısız olaylar, kontes için var olmayan şeylerdi. Oğlunun gelişmesinin her safhası ona sanki daha önce milyonlarca ve milyonlarca insan gelişmemiş gibi olağanüstü bir şey olarak görünüyordu. Nasıl yirmi yıl önce, içinde, yüreğinin altında taşıdığı o mini mini varlığın günün birinde bağıracağına, meme emeceğine ve konuşmaya başlayacağına inandıysa şimdi de aynı varlığın, mektubun gösterdiği gibi kuvvetli, kahraman bir erkek, örnek bir oğul ve başkalarının örnek alacakları bir insan haline geldiğine de bir türlü inanamıyordu. Mektubun olayları anlatan kısmını okuyarak:</p>

  <p>— Bu ne stil, ne de hoş anlatıyor! diyordu. Bu ne ruh! Kendisinden hiç söz etmiyor... hiçbir şey yazmıyor! Denisov diye birini anlatıyor, oysa kendisi hepsinden daha cesur. Çektiği acıları da hiç yazmıyor. Ne yürekliymiş! Bu sözlerin ondan çıktığı nasıl da belli! Herkesi nasıl da hatırlamış! Hiç kimseyi unutmamış. Ben her zaman, her zaman söylemişimdir, daha şu kadarcıkken hep söylemişimdir...</p>

  <p>Bir hafta boyunca bütün ev halkı tarafından Nikoluşka’ya mektuplar karalandı, temize çekildi; sonra kontesin kontrolü ve kontun da çabaları sayesinde, subaylığa yeni terfi eden delikanlının ihtiyacı olan eşyalarla üniforma ile teçhizatı alması için gereken para bir araya toplandı. Pratik bir kadın olan Anna Mihailovna, oğluyla mektuplaşmak için bile, orduda kendisine kolaylık gösterecek kimseler bulmuştu. Oğluna mektup yazmaya fırsat bulduğu zamanlar, onları muhafız alayına kumanda eden Büyük Prens Konstantin Pavloviç’e gönderiyordu. Rostovlar öyle sanıyorlardı ki “Sınır Dışında Rus Muhafız Ordusu” adresi yeterince kesin bir adresti ve mektup muhafız alayına kumanda eden büyük prensin eline geçerse aynı şekile herhalde oraya yakın bir yerde bulunan Pavlograd alayına da gitmemesi için hiçbir neden yoktu; bu yüzden mektupla paranın Büyük Prensin kuryesi ile Boris’e gönderilmesine karar verildi; onları Nikoluşka’ya Boris ulaştıracaktı. Mektuplar konttan, kontesten, Petya’dan, Vera’dan, Nataşa’dan ve Sonya’dandı; ayrıca üniforma için altı bin ruble ile kontun oğluna gönderdiği çeşitli eşyalar vardı.</p>

  <h2 id="sigil_toc_id_53">VII</h2>

  <p class="nonindent">12 Aralık günü Olmütz yakınında konaklamış olan Kutuzov’un ordusu, ertesi gün, iki imparatorun, Rus ve Avusturya imparatorlarının yapacakları teftişe hazırlanıyordu. Rusya’dan henüz gelmiş muhafız alayı, Olmütz’den on beş verst uzakta gecelemiş, ertesi gün de sabahın onunda doğrudan doğruya Olmütz teftiş alanına çıkmıştı.</p>

  <p>Nikolay Rostov, o gün Boris’ten, İsmailiye alayının Olmütz’e gelmeden on beş verstlik bir uzaklıkta geceleyeceğini ve kendisinin ona mektupla para vermek için beklendiğini bildiren bir pusula almıştı. Nikolay’ın özellikle şimdi, bol bol mallarla donanmış kantinlerle Avusturya Yahudilerinin her çeşit mal satmak için, seferden dönüp Olmütz yakınlarında duran orduların konak yerlerini doldurdukları bir sırada, paraya ihtiyacı vardı. Pavlograd alayında, seferde kazanılmış ödülleri kutlamak için arka arkaya ziyaretler oluyordu, yeni gelmiş olan Macar Karolin, Olmütz’te kadınların servis yaptığı bir meyhane açmıştı; bu yüzden Olmütz’e geziler yapılıyordu. Kısa bir süre önce asteğmenliğe geçişini kutlayarak Denisov’dan Bedevi isimli atını satın almış olan Rostov, arkadaşlarına ve kantini işletenlere gırtlağına kadar borçlanmıştı. Boris’ten pusulayı alınca bir arkadaşıyla beraber Olmütz’e kadar gitti. Orada bir şişe şarap içti ve çocukluk arkadaşını arayıp bulmak için, arabayla tek başına muhafız alayının karargâhına doğru yola çıktı. Daha üniformasını yaptırmaya fırsat bulamamıştı. Sırtında, göğsünde asker nişanı bulunan eski püskü bir harp okulu üniformasının ceketiyle ayağında aynı şekilde meşini iyice yıpranmış bir süvari pantolonu, belinde de dragon subaylarının kullandığı sten bir kılıç vardı; bindiği at daha seferdeyken bir Kazak’tan satın aldığı bir Don atıydı; başındaki buruşuk süvari kalpağını çapkınca arkaya ve yana doğru itmişti. İsmailiye alayının karargâhına girerken, Boris’le bütün muhafız arkadaşlarını savaşlarda pişmiş bir süvari haliyle ne kadar şaşırtacağını düşünüyordu.</p>

  <p>Muhafız alayı, bütün seferi, geziye çıkar gibi temizliği ve disiplini ile gösteriş yaparak tamamlamıştı. Menziller kısaydı, çantalar nakliye arabalarıyla taşınmıştı, subaylara bütün konak yerlerinde Avusturya makamları tarafından mükemmel yemekler ikram edilmişti. Alaylar kentlere mızıkayla girip çıkmışlardı. Bütün sefer boyunca büyük prensin emriyle erler uygun adım, subaylar da birliklerinin başından ayrılmadan yaya yürümüşlerdi (muhafızlar bununla övünüyorlardı). Boris bütün sefer boyunca şimdi artık bölük komutanı olan Berg’le beraber yürümüş, durdukları yerlerde de ondan ayrılmamıştı. Berg, sefer esnasında, bölük kendi komutasına verildikten sonra, becerikliliği ve titizliği sayesinde komutanların güvenini kazanmayı başarmış, para işlerini de kendi çıkarına göre oldukça iyi düzenlemişti; Boris de seferde kendisine yararlı olabilecek birçok insanla ahbaplık kurmuş, Piyer’den getirdiği bir tavsiye mektubu sayesinde Prens Andrey Bolkonski ile de tanışmıştı; ondan yararlanıp başkomutanın karargâhında görev almayı umuyordu.</p>

  <p>Berg ile Boris son günkü yürüyüşten sonra tertemiz ve dikkatle giyinmişlerdi; kendilerine ayrılmış olan temiz evde, yuvarlak bir masanın başında oturmuş satranç oynuyorlardı. Berg, yanan piposunu dizlerinin arasında tutuyordu. Boris de kendine özgü bir titizlikle, beyaz ince parmaklarıyla dama taşlarından piramit yaparak Berg’in oynamasını bekliyor, oyun arkadaşının yüzüne bakıyordu; o sırada oyundan başka bir şey düşünmediği belliydi; zaten o daima yalnız meşgul olduğu şeyi düşünürdü:</p>

  <p>— Haydi bakalım bu durumdan nasıl kurtulacaksınız? dedi.</p>

  <p>Berg, elini taşlardan birine uzattı sonra tekrar aşağı indirdi:</p>

  <p>— Kurtulmaya çalışacağız, diye karşılık verdi.</p>

  <p>Bu sırada kapı açıldı, Rostov:</p>

  <p>— İşte sonunda buldum onu! diye bağırdı. Vay! Berg de buradaymış, ah seni! <i>Pötizanfan, ale kuşe dormir!</i><a class="noteref" href="../Text/notlar.xhtml#f13n56" id="ref56">56</a></p>

  <p>Bir vakitler dadısının söylediği ve Boris’le beraber alay ettikleri bu sözleri tekrarlıyordu.</p>

  <p>— Vay canına! Amma da değişmişsin! Boris Rostov’u karşılamak için ayağa kalktı, kalkarken de düşmek üzere olan satranç tahtasını düzeltmeyi unutmadı. Arkadaşına sarılmak istedi, ama o geriye çekildi. Alışılmış yollardan geçmek istemeyen, başkalarını taklit etmeyi sevmeyen, içindekileri kendine göre açıklamak isteğini duyan ve ne olursa olsun büyüklerin çoğu zaman yaptıkları gibi yapmacık tavırlar takınmaktan kaçınan Nikolay, gençliğe özgü bir duyguyla, arkadaşıyla karşılaşınca kimsenin yapmadığı bir şeyi yapmak istiyordu: Örneğin onu çimdiklemek, tartaklamalıydı, ama ne olursa olsun herkesin yaptığı gibi onunla öpüşmek istemiyordu. Boris ise aksine sakin, candan bir tavırla Rostov’u kucaklayarak üç defa öptü.</p>

  <p>Hemen hemen altı aydır görüşmemişlerdi; gençlerin hayatta ilk adımlarını attıkları bu çağda, birbirlerinde bu ilk adımları attıkları çevrenin yepyeni etkilerinden doğan büyük değişiklikler fark ediyorlardı. Son görüşmelerinden beri çok değişmişlerdi ve ikisi de birbirlerinde gördükleri değişiklikleri açıklamak istiyorlardı: Rostov, Boris’in daha önce hiç duymadığı bariton sesiyle, askerce tavırlar takınarak çamura bulanmış pantolonunu işaret etti:</p>

  <p>— Ah sizi tembel keratalar! Hepiniz tertemiz, taptazesiniz! Sanki gezintiden geliyorsunuz. Bizim gibi zavallı askerlerden değilsiniz.</p>

  <p>Rostov’un gür sesini duyan Alman ev sahibesi, kapıdan başını uzattı. Rostov gözünü kırparak:</p>

  <p>— Nasıl, güzel mi? diye sordu.</p>

  <p>Boris:</p>

  <p>— Niye öyle bağırıyorsun? Onları ürkütürsün sonra, dedi. Ben seni bugün beklemiyordum. Pusulayı bir tanıdığımla, Kutuzov’un yaveri Bolkonski eliyle sana göndermiştim. Onun pusulayı sana bu kadar çabuk ulaştıracağını sanmıyordum... Eh ne var ne yok? Savaşa girdin ha?</p>

  <p>Rostov karşılık vermeden, üniformasının kordonlarına asılı Georgi nişanı ile sargılı elini işaret etti, sonra gülümseyerek Berg’e baktı:</p>

  <p>— Gördüğün gibi, dedi.</p>

  <p>Boris gülümsedi:</p>

  <p>— Bak hele! Demek öyle ha! Biz de güzel bir yürüyüş yaptık. Biliyor musun? Çareviç hep bizim alaydaydı. Bu yüzden her bakımdan rahattık, her şeyden yararlandık. Polonya’da ne resmî kabuller, ne ziyafetler, ne balolar verildi, anlatamam sana! Çareviç de bizim bütün subaylara çok nazik davranıyordu.</p>

  <p>İki arkadaş birbirlerine başlarından geçenleri anlatmaya koyulmuşlardı; biri süvarilerin yaptığı âlemlerden, savaş günlerinden, öteki ise yüksek kişilerin kumandası altında askerlik hizmeti yapmanın çıkarlardan, böyle bir askerliğin hoş taraflarından ve ona benzer şeylerden söz ediyordu.</p>

  <p>Rostov:</p>

  <p>— Sizi gidi muhafızlar! dedi. Bana bak, birini gönder de şarap alsın.</p>

  <p>Boris yüzünü buruşturdu:</p>

  <p>— Muhakkak istiyorsan aldıralım, dedi.</p>

  <p>Karyolaya yaklaştı, temiz yastıkların altından cüzdanını çıkardı, şarap getirmelerini emretti:</p>

  <p>— Ha, sana paralarla mektubu da vermeli.</p>

  <p>Rostov mektubu aldı, paraları divanın üstüne attı, sonra dirseklerini masanın üzerine dayayarak okumaya başladı. Birkaç satır okuduktan sonra, öfkeyle Berg’e baktı. Onun da kendisine baktığını görünce mektupla yüzünü kapattı.</p>

  <p>Berg, divana gömülen ağır cüzdana bakarak:</p>

  <p>— Size epey para göndermişler, dedi. Biz maaşlarımızla zar zor geçiniyoruz, kont. Bakın ben size kendi durumumu anlatayım...</p>

  <p>Rostov:</p>

  <p>— Durun size bir şey söyleyeceğim aziz dostum Berg, dedi. Evinizden bir mektup aldığınız, kendi ailenizden birçok şeyler sormak istediğiniz bir adama rastladığınız zaman ben de orada olursam sizi rahatsız etmemek için hemen çıkar giderim. Beni dinleyin, çok rica ederim bir yere gidin... İsterseniz cehennemin dibine!</p>

  <p>Bunu söylerken bağırmıştı. Ama hemen sonra Berg’i omuzundan tutup herhalde sözlerinin kabalığını gidermeye çalışarak şefkatle yüzüne baktı:</p>

  <p>— Biliyorsunuz, bana darılmayın; sevgili kardeşim, sizinle açık konuşuyorum, eski bir dostum olduğunuz için söylüyorum...</p>

  <p>Berg, yerinden kalktı, söylenir gibi boğuk bir sesle:</p>

  <p>— Ah, özür dilerim kont, çok iyi anlıyorum, dedi.</p>

  <p>Boris:</p>

  <p>— Ev sahiplerinin yanına gidin: Onlar da zaten sizi çağırıyorlardı, diye söze karıştı.</p>

  <p>Berg tertemiz, lekesiz, üzerinde bir toz taneciği bile bulunmayan ceketini giydi, aynanın önünde, favorilerini tıpkı Aleksandr Pavloviç’in yaptığı gibi yukarı doğru tarayıp kabarttı, Rostov'un bakışından ceketinin onun gözüne çarpmış olduğu kanısına vardı, dudaklarında hoş bir gülümsemeyle odadan çıktı.</p>

  <p>Rostov mektubu okuyarak:</p>

  <p>— Ah, ben de ne hayvanmışım! diye söylendi.</p>

  <p>— Ne olmuş ki?</p>

  <p>Rostov birden kızararak:</p>

  <p>— Ah ben ne eşeğim; onlara bir defacık olsun yazmadım, onları böyle korkuttum. Ah ne eşeğim ben, diye tekrarladı. Sonra, Eh ne oldu? Gavrilo’yu şarap almaya göndersene, dedi. Hah şöyle, içelim bakalım...</p>

  <p>Akrabalardan gelen mektupların içinde, bir de Prens Bagration’a yazılmış bir tavsiye mektubu vardı; bu mektubu ihtiyar kontes, Anna Mihailovna’nın öğüdü üzerine, tanıdıkları vasıtasıyla ele geçirmişti. Onu oğluna göndererek gereken yere götürüp ondan faydalanmasını istiyordu.</p>

  <p>Rostov mektubu yere atarak:</p>

  <p>— Ne saçma şey! Sanki çok ihtiyacım varmış gibi, dedi.</p>

  <p>Boris:</p>

  <p>— Neden attın onu? diye sordu.</p>

  <p>— Bilmem kime bir tavsiye mektubuymuş. Şeytan alsın götürsün! Benim mektuba falan ihtiyacım yok.</p>

  <p>Boris, mektubu yerden kaldırıp üzerindeki yazıyı okuyarak:</p>

  <p>— Şeytan alsın götürsün olur mu? diye sordu. Bu mektup sana çok lazım olur.</p>

  <p>— Bana hiçbir şey lazım değil. Benim kimseye yaver olmaya niyetim yok.</p>

  <p>Boris “Neden?” diye sordu.</p>

  <p>— Uşaklıktan başka bir şey değil de ondan.</p>

  <p>Boris başını salladı:</p>

  <p>— Görüyorum ki sen eskisi gibi hayal içinde yaşıyorsun.</p>

  <p>— Sen de eskisi gibi işini bilen birisin. Her neyse... Söyle bakalım nasılsın?</p>

  <p>— Gördüğün gibiyim. Şimdiye kadar her şey iyiydi; ama itiraf edeyim ki yaver olmak isterdim. Hem de çok isterdim, cephede kalmaktansa...</p>

  <p>— Neden?</p>

  <p>— Çünkü insan bir defa askerlik mesleğine girdi mi parlak bir mevkiye ulaşmak için elinden geleni yapmalı...</p>

  <p>Rostov:</p>

  <p>— Ya! Demek öyle! dedi.</p>

  <p>Belli ki o sırada bambaşka şeyler düşünüyor, soru sorar gibi dik dik, arkadaşının gözlerinin içine bakıyordu, ama bu sorunun karşılığını boşuna aradığı anlaşılıyordu. İhtiyar Gavrilo şarap getirdi. Boris:</p>

  <p>— İstersen Alfons Karliç’e haber gönderelim, ha? dedi. O seninle içer, ben içemem.</p>

  <p>Rostov, karşısındakini küçümseyen bir gülümseyişle:</p>

  <p>— Gönder, gönder! dedi. Söyle bakalım, bu Alman ne biçim adam?</p>

  <p>— Çok çok iyi, namuslu ve hoş bir insan.</p>

  <p>Rostov, tekrar Boris’in gözlerine dikkatle baktı, içini çekti. Berg yanlarına döndü. Şarap şişesinin başında oturan üç subay arasındaki konuşma kızıştı. Muhafız alayındakiler Rostov’a yaptıkları seferi, Rusya’da, Polonya’da sınır dışında ne kadar iyi ağırlandıklarını anlatıyor, komutanları olan büyük prensin sözleri ile davranışlarından söz ediyor, iyi yürekliliğine ve ne kadar çabuk öfkelendiğine dair fıkralar anlatıyorlardı. Berg, her zamanki gibi susuyor, kendisini şahsen ilgilendirmeyen, konuşmalara katılmıyordu. Ama sıra büyük prensin çabuk öfkelenmesiyle ilgili fıkralara gelince zevkle Galiçya’da büyük prens alayları teftiş ederken onunla konuşma fırsatını bulduğunu ve onun harekâtın bozukluğuna fena halde kızdığını anlattı. Büyük prensin dudaklarında hoş bir gülümsemeyle müthiş bir öfke içinde atını kendisine doğru sürdüğünü, “Arnavutlar!” diye bağırdığını ve (Amavutlar Çareviç’in öfkeli olduğu anlarda söylemekten hoşlandığı bir sözdü) bölük komutanının yanına gelmesini emrettiğini söyledi.</p>

  <p>— İnanır mısınız kont, hiç de korkmadım! Çünkü haklı olduğumu biliyordum. Hem biliyor musunuz kont? Kendimi övmeyeyim ama şunu söyleyebilirim ki alaya verilen günlük emirlerle yönetmeliği “Gökyüzündeki Babamız” duasını bildiğim gibi ezbere bilirim. Görev başında, herhangi bir ihmalim de görülemez. Bu yüzden vicdanım rahattır. Hemen karşısına çıktım (Berg yerinden kalktı ve elini kasketine götürerek prensin karşısında nasıl selam çaktığını gösterdi. Gerçekten de bir insanın yüzünde bundan daha saygılı, daha güvenli bir ifade olamazdı). Artık o beni, hani “kalayladı” derler ya, gerçekten öyle bir kalayladı, öyle bir kalayladı ki! Neredeyse canımı çıkaracaktı: Habire “Arnavutlar”, “Keratalar”, “Sibirya’ya gönderirim!” diye bağırıp duruyordu.</p>

  <p>Berg bunları söylerken, anlamlı anlamlı gülümsüyordu:</p>

  <p>— Ben haklı olduğumu bildiğim için susuyordum, yapacak bir şey var mı, öyle değil mi ya kont? Büyük Prens, “Sen dilsiz misin nesin? diye bağırdı. Ben hep susuyordum. Sonra ne oldu dersiniz, kont? Ertesi gün, günlük emirde bile o işten söz edilmedi; işte insanın cesaretini yitirmemesi budur!</p>

  <p>Berg bunu söyledikten sonra piposunu yakıp havaya halkalar savurarak:</p>

  <p>— İşte böyle kont! diye söylendi.</p>

  <p>Rostov gülümsedi:</p>

  <p>— Evet, hoş olmuş doğrusu, dedi.</p>

  <p>Ama Boris, Rostov’un Berg’le alay etmeye niyetli olduğunu sezerek konuşmanın konusunu ustalıkla değiştirdi. Rostov’dan nerede ve nasıl yaralandığını anlatmasını rica etti. Bu Rostov’un hoşuna gitti. Anlatmaya koyuldu. Konuşurken gittikçe daha çok heyecanlanıyordu. Onlara Schöngraben Savaşı’nda başından geçenleri anlatıyordu ama bunları anlatırken herhangi bir savaşa katılmış olanların yaptığı gibi davranıyordu. Bir savaşa katılanlar onu ya olmasını istedikleri gibi ya başkalarından dinledikleri biçimde, daha doğrusu en güzel nasıl anlatılabilirse öyle anlatırlar; hiç de gerçeğe uygun anlatmazlar. Rostov, doğru konuşmasını seven bir gençti. Ne pahasına olursa olsun kasten yalan söylemezdi. Başlangıçta gerçekten her şeyi olduğu gibi anlatmak niyetindeydi. Ama sonradan farkında olmadan, kaçınılmaz bir şekilde ve elinde olmayarak gerçekten ayrıldı. Dinleyicilerine doğrusunu söylemiş olsaydı onlar da kendisi gibi sayısız defalar taarruz hikâyeleri dinledikleri, bir taarruzun ne olduğunu kesin olarak bildikleri ve ondan, o dinledikleri hikâyelere benzer bir hikâye bekledikleri için ya ona inanmayacak ya da daha kötüsü, genel olarak süvari hücumlarını anlatan kimselerin başından geçen şeylerin Rostov’un başına gelmemiş olmasından kendisinin sorumlu olduğunu düşüneceklerdi. Onlara, öyle, kısaca, hızla dörtnala kalktıklarını, bu sırada kendisinin attan düştüğünü, elinin çıktığını ve Fransızlardan kurtulmak için var kuvvetiyle ormana kaçtığını söyleyemezdi. Ayrıca bir şeyi olduğu gibi anlatabilmek, ona hiçbir şey katmadan yalnız olup bitenleri söylemek için bir insanın kendisini zorlaması gerekir. Gerçeği anlatmak çok zordur ve gençler bunu nadiren yapabilirler. Onlar Rostov’un nasıl ateşler içinde yandığını, nasıl kendinden geçtiğini, nasıl bir bora gibi düşmanın kale düzenine girdiğini, düşmana nasıl saldırdığını, sağlı sollu nasıl kılıç savurarak karşısındakileri doğradığını, sonra da nasıl bitkin bir halde yere düştüğünü ve buna benzer şeyleri anlatmasını bekliyorlardı. O da bunları anlattı.</p>

  <p>Hikâyesinin tam ortasında, “Hücum sırasında insanın içinde ne kadar garip bir kudurma duygusunun uyandığını tahmin edemezsin,” dediği sırada, odaya Boris’in beklediği Prens Andrey Bolkonski girdi. Gençleri korumaktan hoşlanan Prens Andrey, birini koruması için kendisine başvurulmuş olunmasından gurur duyuyor ve bir gün önce gözüne girmeyi başaran Boris’e karşı iyi duygular besliyordu. Genç adamın isteğini yerine getirmeye niyetliydi. Kutuzov’un Çareviç’e bazı kâğıtlar götürmek için gönderdiği Prens Andrey Boris’e onu yalnız bulmak ümidiyle uğramıştı. Odaya girip de bir süvari subayının savaş maceralarını anlatmakla meşgul olduğunu görünce (böyle insanlar Prens Andrey’in nefret ettiği tiplerdendi), Boris’e şefkatle gülümsedi, Rostov’a ise gözlerini kısıp yüzünü buruşturarak baktı; hafifçe eğilerek selam verdikten sonra, yorgun ve tembel bir tavırla divana oturdu. Tuhaf bir çevreye düştüğü için tatsız bir his duyuyordu. Rostov bunu anlayarak kıpkırmızı oldu. Yalnız, Boris’e bakınca, onun da kendisi namına, yani arkadaşı olan süvari subayı namına utanç duyduğunu sezdi. Prens Andrey’in sevimsiz, alaycı bir sesle konuşmasına, kendisinin orduda hizmet gören bir subay olarak bütün o genelkurmaydaki yaverlere yukarıdan bakmasını ve biraz önce içeri girenin de o tip biri olduğunu düşünmesine rağmen, birden utandı, kıpkırmızı oldu ve sustu. Boris, Prens Andrey’e kurmaydan ne haberler getirdiğini, bir sakıncası yoksa bizim komutanların yaptığı harekât planı konusunda neler işittiğini sordu.</p>

  <p>Bolkonski, herhalde yabancıların yanında fazla konuşmak istemediği için:</p>

  <p>— Galiba ilerleyecekler, öyle görünüyor! dedi.</p>

  <p>Berg fırsattan yararlanıp özel bir saygıyla, bundan böyle ordudaki bölük komutanlarına iki kat daha fazla hayvan yemi verileceği konusunda çıkan söylentilerin doğru olup olmadığını sordu. Bu soruya karşı Prens Andrey gülümseyerek bu kadar önemli devlet işleri konusunda verilen emirleri açıklayamayacağını belirtti. Berg de buna neşeyle güldü.</p>

  <p>Prens Andrey tekrar Boris’e döndü:</p>

  <p>— Sizin işinize gelince daha sonra konuşuruz, dedi. Başını çevirip Rostov’a baktı ve gene Boris’e:</p>

  <p>— Siz yarın teftişten sonra bana gelin, ne mümkünse yaparız, dedi.</p>

  <p>Odaya bir göz gezdirdi, gene Rostov’a döndü ve o sırada karşı koyamadığı çocukça utangaçlığı şiddetli bir öfkeye dönüşen delikanlının durumunu fark etmek tenezzülünde bile bulunmadan:</p>

  <p>— Siz galiba Schöngraben Savaşı’nı anlatıyordunuz değil mi? Bu savaşta bulundunuz mu? diye sordu.</p>

  <p>Rostov, sanki bu sözüyle yavere hakaret etmek istiyormuş gibi:</p>

  <p>— Bulundum ya! dedi.</p>

  <p>Bolkonski, süvari subayının durumunu fark etti; genç adamın hali ona pek eğlenceli görünmüştü. Karşısındakini küçümsediğini belirten bir gülümsemeyle:</p>

  <p>— Demek öyle! Şimdi bu konuda birçok hikâye anlatıyorlar, dedi.</p>

  <p>Rostov birden çılgın bir öfkeye kapıldığını belli eden gözlerle bir Boris’e bir Bolkonski’ye bakarak, bağırır gibi konuştu:</p>

  <p>— Orası öyle, anlatılan hikâyeler çok! Evet, çok hikâye var, ama değerli olanlar bizlerin, düşman ateşinin ta göbeğinde bulunanların hikâyeleridir. Hiçbir iş yapmadan parsayı toplayan o kurmaydaki aslanların hikâyeleri değil.</p>

  <p>Prens Andrey sakin sakin, tatlı tatlı gülümsedi.</p>

  <p>— Sizce ben de onlardan biriyim, öyle değil mi?</p>

  <p>Rostov’un içinde, karşısındakinin sakinliği karşısında garip bir öfkeyle birlikte saygı da uyanmıştı:</p>

  <p>— Ben sizin için söylemiyorum. Ben sizi tanımıyorum, itiraf edeyim ki tanımak da istemiyorum. Ben genellikle kurmaydakilerden söz ediyorum.</p>

  <p>Prens Andrey sesine hâkim olarak, sakinlikle onun sözünü kesti.</p>

  <p>— Siz bana hakaret etmek istiyorsunuz. Bunun çok kolay bir şey olduğunu sanıyorsunuz; ben de bu istediğinizi kabul etmeye hazırım, yeter ki sözünün eri olacak kadar kendinize saygınız olsun; ama kabul edin ki zaman da yer de bu iş için kötü seçilmiştir. Ayrıca bugünlerde çok daha büyük, daha önemli bir düello yapacağım. Hem suratım hoşunuza gitmemek felaketine uğradıysa eski bira arkadaşınız olduğunu söyleyen Drubetskoy’un bunda hiç suçu yok.</p>

  <p>Sonra ayağa kalktı:</p>

  <p>— Mamafih soyadımı biliyorsunuz, beni nerede bulabileceğinizi de bilirsiniz. Yalnız şunu unutmayın ki ben ne kendimi ne de sizi hakarete uğramış sayıyorum, sizden yaşça daha büyük bir adam olarak öğüdüm olsun, bu işten vazgeçin.</p>

  <p>Prens Andrey bunları söyledikten sonra sözlerini:</p>

  <p>— Dediğim gibi, cuma günü teftişten sonra sizi beklerim, Drubetskoy. Allahaısmarladık, diye bitirdi ve her ikisini de selamlayarak dışarı çıktı.</p>

  <p>Rostov, ona nasıl bir karşılık vermesi gerektiğini ancak Prens Andrey dışarı çıktıktan sonra buldu. Bunu söylemeyi unuttuğu için kendisine daha çok kızıyordu. Hemen atının getirilmesini emretti ve soğuk bir tavırla Boris’e veda ederek, yerine döndü. Ertesi gün genel karargâha gidip o cakalı yaveri düelloya çağırmalı mıydı, yoksa bu işten gerçekten mi vazgeçmeliydi? Bu soru ona bütün yol boyunca işkence oldu. Bazen öfkeyle, o kısa boylu zayıf ve gururlu adamcağızın kendi tabancası karşısında nasıl korkacağını zevkle düşünüyor, bazen de hayretle tanıdığı bütün insanlar arasında o nefret ettiği yaver kadar dost olmak istediği başka birinin bulunmadığını hissediyordu.</p>

  <h2 id="sigil_toc_id_54">VIII</h2>

  <p class="nonindent">Boris ile Rostov’un buluşmalarından bir gün sonra, gerek Rusya’dan yeni gelmiş gerek Kutuzov’la seferden dönmüş olan Rus ve Avusturya birliklerinin teftişi vardı. Rus İmparatoru’nun yanında Çareviç, Avusturya İmparatoru’nun yanında da Arşidük bulunuyordu. Her iki imparator da seksen bin kişilik müttefik ordusunu teftiş edeceklerdi.</p>

  <p>Kalenin altındaki düzlükte, tertemiz giyinmiş kuşanmış birlikler sabahın erken saatlerinden itibaren harekete geçmişlerdi. Bazen binlerce ayak, binlerce süngü dalgalanan sancaklarla birlikte yürüyor, subayların kumandasıyla duruyor, çark ediyor, değişik üniformalar giymiş piyade kütlelerinin etrafında dolaşıp boşluklara yerleşiyorlardı; bazen yağız, al ya da kır atlara binmiş, önlerine üniformaları sırmalı mızıkacıları almış lacivert, kırmızı yeşil üniformalı, süslü süvari birliklerinin hep aynı düzende devam eden nal sesleriyle şakırtıları duyuluyordu; bazen de kundaklarının üzerinde sarsıla sarsıla giden, tertemiz, pırıl pırıl toplarının madenî sesleri ve yanmış fitil kokularıyla topçu birlikleri, piyadelerle süvarilerin arasına sokulup kendilerine ayrılan yerde düzene giriyorlardı. Yalnız tören üniformalarını giymiş, kalın ya da ince bellerini kemerlerle haddinden fazla sıkmış, kaskatı yakaları içinde boyunları kıpkırmızı olmuş, göğüslerine kurdelelerle bütün nişanlarını takmış generaller ve pomatlar sürünmüş şık subaylar değil, yeni tıraş olmuş, yüzünü iyice yıkamış, teçhizatı da elinden geldiği kadar temizleyerek pırıl pırıl hale getirmiş her er, tüyleri tımardan atlas gibi ışıl ışıl, yelesi güzelce taranmış her at, hepsi, orada şakaya gelmez, önemli, tantanalı bazı şeylerin olacağını hissediyordu. Her general, her er, bu insan denizinde bir damla olduğunu kavrıyor, bu koca kitlede bir hiç olduğunu anlıyor, ama bu kocaman bütünün bir parçası olarak da kendini kuvvetli hissediyordu.</p>

  <p>Telaş ve hazırlıklar sabahın erken saatlerinde başlamış, saat onda da her şey istenilen düzene girmişti. Saflar koca alanda sıralanmıştı. Bütün ordu üç hat üzerine dizilmişti. Önde süvariler, arkada topçular, daha arkada da piyadeler duruyordu.</p>

  <p>Her sınıf arasında sanki bir yol vardı. Ordunun üç bölümü birbirinden iyice ayrılmıştı: Kutuzov’un birlikleri (bunların sağ kanadında ve ön safta Pavlogradlılar bulunuyordu), Rusya’dan yeni gelmiş ordu ile muhafız alayları ve Avusturya ordusu. Ama hepsi de aynı çizgide, aynı komuta altında ve aynı düzende duruyorlardı.</p>

  <p>Yaprakların arasında dolaşan bir rüzgâr gibi heyecanlı bir fısıltı duyuldu: “Geliyorlar!” Ürkek sesler işitildi ve ordu birliklerinin arasında son hazırlıkların telaşı bir dalga halinde gezindi.</p>

  <p>Olmütz önünden hareket eden bir grup göründü. Aynı anda, o gün hava rüzgârsız olduğu halde, ordunun üzerinde, mızraklarının flamaları ile gönderlerinden aşağıya sarkan yaprak yaprak sancakları hafif hafif dalgalandıran belirsiz bir rüzgâr dolaştı. Sanki ordu bu hafif hareketiyle hükümdarın gelişinden duyduğu sevinci belirtiyordu. Bir ses duyuldu: “Hazır ol!” Gün doğarken öten horozlar gibi ayrı ayrı uçlarda aynı ses tekrarlandı. Sonra her şey sustu.</p>

  <p>Ölü bir sessizlik içinde yalnız atların nal sesleri duyuluyordu. Bu gelenler imparatorların maiyetiydi. Hükümdarlar koltuk hattına yaklaştılar, birinci süvari alayının borozanları teftiş marşını çalmaya başladı. Sanki bunu borazancılar çalmıyor da bütün ordu hükümdarın yaklaşmasının sevinciyle, kendiliğinden bu sesleri çıkarıyordu. Seslerin arasında İmparator Aleksandr’ın dinç, yumuşak sesi duyuldu. Orduyu selamlamıştı. Birinci alay “Huraaa!” diye kulakları o kadar sağır edici, öylesine uzun, öylesine sevinçli bir sesle gürlemişti ki erlerin kendileri bile, meydana getirdikleri bu koca kitlenin kuvvetinden ürktüler.</p>

  <p>Hükümdarın ilk önce yaklaştığı Kutuzov, ordusunun en ön saflarında duran Rostov, o anda bu ordudaki her erin duyduğu hisleri duyuyordu: Bu bir kendinden geçiş, kuvvetini kavramaktan doğan bir gurur, aynı zamanda bu büyük törenin nedeni olan insana karşı tutkuya varan bir hayranlık duygusuydu. Bütün bu koca kitlenin (ve ona bağlı olarak kendi gibi küçücük bir kum tanesinin de) ateşe, suya, cinayete, ölüme ya da en büyük kahramanlıklara atılmasının, bu adamın bir tek sözüne bağlı olduğunu hissediyordu; bu yüzden o söylenecek sözün gittikçe yaklaştığını hissederek ürpermekten kendini alamıyordu.</p>

  <p>Her taraftan, “Huraaa! Huraaa! Huraaa!” sesleri gürlüyor, alaylar birbiri ardına hükümdarı teftiş marşıyla karşılıyorlardı; sonra yine, “Huraaa!” sesleri, gene teftiş marşı, gene “Huraaa! Huraaa!” sesleri duyuluyordu. Gittikçe kuvvetlenerek birbirine eklenen bu sesler, sonunda büyük bir uğultu halini aldı.</p>

  <p>Hükümdar yaklaşmadan önce, her alay o kadar sessiz ve hareketsiz duruyordu ki ölü bir kitle hissini veriyordu; ama hükümdar onun hizasına gelir gelmez alay birden canlanıyor, gürleyerek hükümdarın geride bıraktığı safların çıkardığı uğultuya katılıyordu. Bu korkunç, kulakları sağır edici sesler içinde, başlarındaki dört köşeli şapkalarla taş gibi hareketsiz ordu kitlelerinin arasında, kayıtsız, karışık ve en önemlisi serbest olarak maiyetteki yüzlerce atlı ilerliyor, onların önünde de iki kişi gidiyordu; bunlar iki imparatordu. Bütün o insan kitlesinin, müthiş gerilmiş dikkati tamamıyla onların üzerinde toplanmıştı.</p>

  <p>Sırtında süvari muhafız üniforması, başında hafifçe yana eğerek giydiği üç köşeli şapkası, o hoş yüzü ve etrafı çınlatan gür sesiyle yakışıklı genç İmparator Aleksandr, bütün ilgiyi kendi üzerine çekmişti.</p>

  <p>Rostov borozancıların yakınında duruyordu; o keskin gözleriyle hükümdarı tanımış, yaklaşmasını dikkatle izlemeye başlamıştı. Nikolay, imparatorun genç ve mutlu yüzünü en ince noktasına kadar seyrediyor, içinde o zamana kadar hiç duymadığı bir şefkat ve sevinçle karışık bir heyecan duyuyordu. Hükümdarın yüzündeki her çizgi, yaptığı her hareket ona çok güzel görünüyordu.</p>

  <p>Hükümdar, Pavlograd alayının karşısında durunca, Avusturya İmparatoru’na Fransızca bir şeyler söyleyerek gülümsedi. Rostov bu gülümsemeyi görünce, elinde olmayarak hükümdarına karşı daha kuvvetli bir sevgi duydu. Duyduğu sevgiyi herhangi bir biçimde hükümdarına göstermek istiyordu... Bunun imkânsız olduğunu biliyor, bu yüzden içinden ağlamak geliyordu. Çar, bölük komutanını çağırıp ona bir şeyler söyledi. Rostov, “Allahım, hükümdar bana bir şey söyleseydi, kim bilir ne olurdum!” diye düşündü. “Mutluluğumdan ölürdüm herhalde!”</p>

  <p>Hükümdar subaylara dönmüştü:</p>

  <p>— Beyler, hepinize (Rostov her sözü, gökten inen bir ses gibi işitiyordu.) candan teşekkür ederim!</p>

  <p>Rostov, o anda çarın uğruna canını feda edebilseydi ne kadar mutlu olacaktı:</p>

  <p>— Georgi sancaklarına hak kazandınız, onlara layık olacaksınız!</p>

  <p>Rostov “Bir tek şey, istiyorum, bir tek şey: Onun uğruna ölmek!” diye düşündü. Hükümdar Rostov’un iyice işitmediği bir şey daha söyledi, erler göğüslerini şişirerek, “Huraaa!” diye bağırdılar.</p>

  <p>Rostov da eyerinin üzerine eğilerek var kuvvetiyle haykırdı; böylece hükümdara karşı duyduğu hayranlığı tam olarak ifade etmek istiyordu.</p>

  <p>Hükümdar birkaç saniye süvarilerin karşısında durdu: Kararsız gibiydi. Rostov, “Bir hükümdar nasıl kararsız olabilir,” diye düşündü, sonra onun bu kararsızlığı bile, hükümdarın yaptığı her şey gibi, Rostov’a insanı büyüleyen haşmetli bir davranış olarak göründü.</p>

  <p>Hükümdarın kararsızlığı ancak bir an sürdü. Sivri burunlu çizmesiyle (o zamanlar öyle çizmeler giyilirdi) altındaki İngiliz kırması doru kısrağın karnına dokundu; beyaz eldivenli eliyle dizginleri topladı ve ilerledi; yaverler denizi de karışık bir şekilde dalgalanarak arkasından gitti. Gittikçe uzaklaşıyor, başka alayların önünde duruyordu: Rostov artık iki imparatoru çeviren maiyetin arasında yalnız onun beyaz sorgucunu görebiliyordu.</p>

  <p>Rostov maiyet subaylarının arasında, atının üzerinde hiç istifini bozmadan tembel tembel oturan Bolkonski’yi de görmüştü. Onunla bir gün önce ettiği münakaşayı hatırladı ve hemen aklına şu mesele geldi: Acaba onu düelloya davet etmeli miydi, etmemeli miydi? Şimdi, “Tabii etmemeli,” diye düşünüyordu. “Böyle bir şeyi, böyle bir anda düşünmeye değer mi? Böyle bir sevgi, heyecan ve fedakârlık anında bütün kavgalarımızın, kırgınlıklarımızın ne önemi kalır? Şu anda herkesi seviyor, herkesi bağışlıyorum!”</p>

  <p>Hükümdar hemen hemen bütün alayların önünden geçtikten sonra, ordular onun önünden geçit resmi yapmaya başladı. Rostov da Denisov’dan satın aldığı Bedevi’nin sırtında, kendi bölüğünün başında, tek başına hükümdarın tam önünden geçti.</p>

  <p>Çok usta bir binici olan Rostov, hükümdara yaklaşmadan önce Bedevi’sini iki kez mahmuzlamış, onu kazasız belasız tam istediği gibi hücum dörtnala kaldırmıştı; hayvan kızıştığı zamanlar hep öyle giderdi. Bedevi köpük içinde kalan başını göğsüne doğru indirip kuyruğunu kaldırdı, uçuyormuş, yere değmiyormuş gibi zarif hareketlerle ayaklarını ta yukarıya kadar kaldırarak kusursuz bir şekilde geçti; o da imparatorun kendisine baktığını hissediyor gibiydi.</p>

  <p>Rostov ise ayaklarını geriye doğru atmış, karnını içeri çekmiş atıyla bütünleştiğini hissederek; kaşlarını çatarak ama yüzünde muradına ermiş bir insanın ifadesiyle, Denisov’un deyişiyle “fırtına gibi” hükümdarın önünden geçti.</p>

  <p>Hükümdar:</p>

  <p>— Aşkolsun Pavlogradlılara! dedi.</p>

  <p>Rostov, “Allahım! Şu anda bana ateşe atılmamı emretse ne kadar mutlu olurdum!” diye düşündü.</p>

  <p>Teftiş sona erdikten sonra, yeni gelen subaylarla Kutuzov’un ordusundakiler, grup grup toplanmaya başladılar, verilen nişanlardan, Avusturyalılardan, onların giydikleri üniformalardan, savaş düzenlerinden, Bonapart’tan şimdi artık Essen’deki birlik geldikten sonra, hele Prusya da bizim tarafımızı tutarsa Bonapart’ın ne kadar kötü bir durumda kalacağından söz ediyorlardı. Ama bütün gruplarda en çok konuşulan hükümdar Aleksandr’dı; onun her sözünü, her hareketini anlatıyor, ona hayranlık duyuyorlardı.</p>

  <p>Herkes yalnız bir tek şey istiyordu: Hükümdarın kumandası altında mümkün olduğu kadar çabuk düşmana karşı çıkmak! Hükümdarın kendisi kumanda edecek olursa karşıda kim olursa olsun, mutlaka yenilirdi. Rostov da subayların çoğu da teftişten sonra böyle düşünüyorlardı.</p>

  <p>Teftişten sonra herkes zaferin kazanılacağına o kadar güveniyordu ki! Ancak iki çarpışmada düşman yenildikten sonra böylesine bir güven duyabilirdi.</p>

  <h2 id="sigil_toc_id_55">IX</h2>

  <p class="nonindent">Teftişin ertesi günü, Boris en iyi üniformasını giyerek arkadaşı Berg’in başarı dilekleriyle Olmütz’e, Bolkonski’ye gitmişti; onun kendisine gösterdiği ilgiden yararlanmak, daha iyi bir görev almak, özellikle ona orduda çok çekici bir şey olarak görünen, önemli bir kişinin yaverliğini sağlamak istiyordu. “Rostov’un durumu iyi; babası ona bir elde on bin ruble gönderiyor; o hiç kimsenin elini eteğini öpmek istemediğinden, kimsenin yanına uşak olarak girmeyeceğinden söz edebilir: Ama benim gibi kendinden başka dayanacak kimsesi olmayan biri, meslekte ilerlemeli, fırsatları kaçırmayıp onlardan yararlanmalı,” diye düşünüyordu.</p>

  <p>O gün Olmütz’de Prens Andrey’i bulamadı. Ama genel karargâhla kordiplomatlığın bulunduğu ve her iki imparatorun maiyetleriyle birlikte yerleştiği Olmlütz’de saraylıları ve imparatorun yakınlarını görmek, içinde bu üstün çevreye katılmak için duyduğu isteği daha da kuvvetlendirdi.</p>

  <p>Kimseyi tanımıyordu ve üzerindeki o şık muhafız üniformasına rağmen, sokaklarda lüks arabalar içinde, başlarında sorguçlar, göğüslerinde kurdeleler, nişanlarla dolaşıp duran bütün bu yüksek kişiler, saraylı olsun, asker olsun, hepsi ondan o kadar yüksek görünüyorlardı ki küçük rütbeli muhafız subaycığını yalnız görmezlikten gelmiyor, varlığını bile fark etmiyorlardı. Başkomutan Kutuzov’un bulunduğu ve Bolkonski’yi sorduğu binada, bütün yaverler hatta emir erleri ona, buraya onun gibi subayların sürü ile geldiklerini ve hepsinden artık bıktıklarını belirtmek istiyorlarmış gibi bakıyorlardı. Buna rağmen, daha doğrusu asıl bu yüzden Boris ayın on beşi olan ertesi gün, tekrar Olmütz’e gitti ve Kutuzov’un yerleştiği binaya girerek Bolkonski’yi sordu. Prens Andrey oradaydı; Boris’i herhalde eskiden danslı toplantıların yapıldığı büyük bir salondan geçirdiler; şimdi orada beş karyola ile çeşit çeşit eşya vardı: masalar, iskemleler, klavsenler... Kapıya daha yakın bir yaver, sırtında şal desenli bir robdöşambr ile masanın başında oturuyor, yazı yazıyordu. İkincisi, kırmızı yüzlü, şişman Nevstivski, yatağın üzerine uzanmış, ellerini başının altına koymuş, yanına oturan bir subayla gülüşüyordu. Üçüncüsü, klavsende bir Viyana valsi çalıyor, dördüncüsü klavsenin üzerine çıkıp uzanmış, hafif hafif şarkı söyleyerek ona eşlik ediyordu. Bolkonski ortalarda yoktu. Bu beylerden hiçbiri, Boris’i görünce tavırlarını değiştirmedi. Boris’in soru sorduğu adam, canı sıkılarak ona döndü, Bolkonski’nin nöbetçi olduğunu, onu görmek istiyorsa soldaki kapıya, bekleme odasına gitmesini söyledi. Boris teşekkür ederek bekleme odasına gitti. Bekleme odasında on kadar subay ve general vardı.</p>

  <p>Boris içeri girdiği sırada Prens Andrey karşısındakini küçümsediğini belirtmek için gözlerini kısarak (nazik, ama açıktan açığa, “Eğer görevim olmasaydı, sizinle bir dakika bile konuşmazdım,” der gibi usanmış bir tavırla) nişanlarını takmış, kıpkırmızı yüzünde orduda astların üstlerine gösterdikleri bir dalkavukluk ifadesiyle, hemen hemen parmaklarının ucuna basarak hazırol vaziyeti almış bir Rus generalinin kendisine bildirdiği şeyleri dinliyordu. Karşısındakini küçümsediğini göstermek istediği zaman kullandığı bir Fransızca ile:</p>

  <p>— Çok güzel! Lütfen bekleyin, dedi. Boris’i görünce de artık bir daha (arkasından yalvararak koşup duran ve kendisini dinlemesini rica eden) generali dinlemeden neşeli bir gülümsemeyle başını sallayarak genç adama döndü.</p>

  <p>Boris, o anda daha önce tahmin ettiği gibi, orduda yönetmelikte yazılı olup da o herkesin ezbere bildiği bir rütbeler zinciriyle disiplinden başka, apayrı bir hiyerarşi zincirinin bulunduğunu daha kesin olarak anladı; o dimdik duran kırmızı yüzlü generali. Prens Andrey’in keyfi öyle istiyor ya da öyle olmasını daha uygun buluyor diye onun Asteğmen Drubetskoy ile konuşmasını bitirmesini beklemeye zorlayan şey, işte bu yazılı olmayan hiyerarşi zinciriydi. Boris şimdi her zamankinden daha çok, yazılı yönetmeliğe göre değil de yazılı olmayan hiyerarşi zincirine göre davranmaya karar verdi. Şimdi seziyordu ki yalnız Prens Andrey’e tanıtılması bile onu birden başka olaylarda, örneğin, cephede onu ezebilecek kudretteki generalden daha üstün duruma getirmişti. Prens Andrey yanına yaklaşıp onu elinden tuttu:</p>

  <p>— Yazık! Dün beni bulamamışsınız. Ben bütün gün Almanlarla uğraştım, durdum. Weierother’le birlikte tertibatı dolaştık. Almanlar bir kez titizlik göstermeye kalkışmasınlar sonu gelmez!</p>

  <p>Boris, sanki Prens Andrey herkesin bildiği bir şeyi ima ediyormuş gibi gülümsedi. Oysa Weierother soyadını, hatta “tertibat” sözünü ilk defa işitmişti.</p>

  <p>— Eh, söyleyin bakalım azizim, hâlâ yaver olmak istiyor musunuz? Ben bütün bu süre zarfında hep sizi düşündüm!</p>

  <p>Boris, nedense elinde olmayarak kızardı:</p>

  <p>— Evet, başkomutandan rica etmeyi düşünmüştüm; elimde Prens Kuragin’in benim için ona yazdığı bir mektup vardı.</p>

  <p>Sonra özür diler gibi ekledi:</p>

  <p>— Ona yalnız şunun için ricada bulunmak istemiştim: Bizim muhafız birliklerinin savaşa katılmayacağından korkuyorum.</p>

  <p>Prens Andrey:</p>

  <p>— Peki, peki, hepsini konuşuruz, dedi. Yalnız izin verin bu beyin geldiğini bildireyim, ondan sonra emrinizdeyim!</p>

  <p>Prens Andrey o kırmızı yüzlü generalin geldiğini bildirirken herhalde Boris’in o yazılı olmayan hiyerarşi zincirinin sağladığı çıkarlar konusundaki düşüncelerini paylaşmayan general, yaverle yaptığı konuşmayı bitirmesine engel olan küstah teğmene gözlerini öylesine dikmişti ki Boris huzursuzluk duymaya başladı. Arkasını döndü ve Prens Andrey’in başkomutanın odasından dönmesini bekledi.</p>

  <p>Birlikte klavsenlerin bulunduğu büyük salona geçtiklerinde, Prens Andrey:</p>

  <p>— Bakın sizin için ne düşündüm, dostum dedi. Sizin başkomutana gitmenize lüzum yok. O size bir sürü nazik lakırdılar eder, sizi yemeğe çağırır (Boris, “Eh bu da o yazılı olmayan hiyerarşi zincirine göre pek fena değil!” diye düşündü) ama bundan bir şey çıkmaz; biz yaverler, emir subayları, neredeyse bir tabur kadar olacağız. Her neyse, bakın biz ne yapalım: Benim yakın bir dostum var, hükümdarın yaveri olan bir generaldir ve çok iyi bir insandır: Prens Dolgorukov; belki bilmeyebilirsiniz, ama aslında şimdi Kutuzov ile genelkurmayı da bizler de hiç önemli değiliz: Bütün iş hükümdarın elinde! Onun için, Dolgorukov’a gidelim, zaten benim de ona gitmem gerekiyordu, ona sizden daha önce söz etmiştim; bakalım sizi bir yerlere şöyle güneşe daha yakınca bir yerlere yerleştirmenin yolunu bulabilecek mi?</p>

  <p>Prens Andrey genç bir adama yol göstermek, onun başarılarına yardım etmek gerektiği vakit çok heyecanlanırdı. Başkasına yardım etmek bahanesiyle (kendisi böyle bir yardımı kabul etmeyi gururuna yediremezdi) başarılar sağlamasına imkân veren ve onu kendisine çeken çevreye yakındı. Boris’i korumayı memnuniyetle üzerine almıştı; bu yüzden onunla birlikte Prens Dolgorukov’a gitti.</p>

  <p>Aynı gün yüksek savaş şûrası toplanmış, toplantıya şûranın bütün üyeleri ile iki imparator da katılmıştı. Toplantıda ihtiyarların -Kutuzov’la Prens Schwarzenberg’in- düşüncelerine aykırı olarak derhal taarruza geçilmesine ve Bonapart’la kesin bir savaş yapılmasına karar verilmişti. Prens Andrey Boris’le birlikte. Prens Dolgorukov’u bulmak için saraya geldiğinde, askerî şûra toplantısı daha yeni bitmişti. Genel karargâhta herkes, o gün yapılan ve genç subaylar için zaferle sonuçlanan askerî şûra toplantısının heyecanı içindeydi. Yavaş davranmayı, bir şeyler beklemeyi, saldırmamayı öğüt verenlerin sesleri öylesine hep bir ağızdan bastırılmış, ileri sürdükleri itirazlar, saldırının muhakkak zaferle sonuçlanacağı ileri sürülerek öylesine çürütülmüştü ki toplantıda konuşulanlardan sonra, yapılacak savaş da muhakkak kazanılacak olan zafer de artık geleceğe ait şeyler değil de geçmişte olmuş şeyler gibi görünüyordu. Bütün elverişli şartlar bizim tarafımızdaydı. Napolyon’un kuvvetlerinden kesin olarak kat kat üstün kuvvetler hep bir tarafta toplanmıştı; ordular imparatorların da yanlarında bulunmalarından ötürü coşuyor, bir an önce dövüşmek için çırpınıyorlardı; ordulara komuta eden General Weierother harekâtın yapılacağı stratejik bölgeyi en küçük ayrıntılarına kadar biliyordu (ne mutlu bir rastlantıydı ki Avusturya orduları bir yıl önce, şimdi Fransızlarla savaşmak zorunda kalacakları alanlarda manevra yapmışlardı); bütün bu arazi en küçük noktalarına kadar biliniyordu, haritalarda da gösterilmişti. Bonapart’a gelince o herhalde kuvvetini yitirdiği için, hiçbir teşebbüste bulunmuyordu.</p>

  <p>Taarruzun en ateşli savunucularından biri olan Dolgorukov, askeri şûra toplantısından yeni dönmüştü, yorgun, bıkkın, ama toplantıda kazanılan zaferden ötürü heyecanlıydı ve gurur duyuyordu. Prens Andrey korumaya karar verdiği subayı ona tanıştırdı. Dolgorukov, Boris’in elini nezaketle, kuvvetle sıktı ama bir şey söylemedi. Sonra, herhalde o anda her şeyden çok zihnini meşgul eden düşünceleri açıklamaktan kendini alamadığı için Prens Andrey’le Fransızca konuşmaya başladı:</p>

  <p>— Eh, azizim öyle bir çatışma yaptı ki sorma! Allah vere de bunun sonucu olarak yapılacak çarpışma da aynı şekilde zaferle bitse!</p>

  <p>Kesik kesik, heyecanla devam ediyordu:</p>

  <p>— Yalnız azizim, Avusturyalılara, özellikle Weierother’e karşı suçlu olduğumu itiraf etmek isterim. O ne titizlik, o ne etraflı bir araştırma; o ne arazi bilgisi! Bütün imkânları, bütün şartları ve en küçük ihtimalleri bile hesaba katan o ne ileri görüş! Hayır, kardeşim! Şu anda içinde bulunduğumuz şartlardan daha iyisini insan icat bile edemez! Avusturyalıların titizliği ile Rusların cesareti bir araya geliyor. Daha ne istersiniz?</p>

  <p>Bolkonski:</p>

  <p>— Demek taarruz kesin olarak kararlaştırıldı, öyle mi? diye sordu.</p>

  <p>— Hem de biliyor musunuz, azizim, bana öyle geliyor ki Bonapart bu işte ne yapacağını şaşırdı. Biliyor musunuz, bugün ondan imparatora bir mektup geldi!</p>

  <p>Dolgorukov, bunu söylerken saygıyla gülümsemişti. Bolkonski:</p>

  <p>— Ya öyle mi? diye sordu. Peki, ne yazıyor?</p>

  <p>— Ne yazabilir ki? Tradiridira... falan filan. Hepsi de vakit kazanmak için. Bakın söylüyorum, artık onu avucumuza aldık, burası muhakkak! Ama işin en hoş tarafı nedir biliyor musunuz?</p>

  <p>Birden candan bir tavırla güldü:</p>

  <p>— İşin en hoş tarafı, verilecek cevapta ona ne denileceğini bir türlü bulamadılar. Konsül denilemeyeceğine göre elbette “imparator” da denilemezdi. Bana kalsa “General Bonapart” denmeliydi.</p>

  <p>Bolkonski:</p>

  <p>— İyi ama onu imparator olarak tanımamakla “General Bonapart” adını vermek arasında fark var.</p>

  <p>Dolgorukov gülerek Prens Andrey’in sözünü kesti, hızlı hızlı konuşuyordu:</p>

  <p>— İş bunda ya işte! Bilibin’i tanıyorsunuz, çok zeki bir adamdır, işte o, başlığın şöyle olmasını teklif etti: “Yalancı hükümdara, tüm insanlığın can düşmanına.”</p>

  <p>Dolgorukov kahkahalarla güldü. Bolkonski:</p>

  <p>— Yalnız o kadar mı? diye sordu.</p>

  <p>— Ama verilecek olan karşılığın üzerine yazmak için ciddi olarak yerinde bir unvanı da gene Bilibin buldu. Ne ince zekâsı vardı, ne akıllı adamdır...</p>

  <p>— Neymiş o unvan?</p>

  <p>Prens Dolgorukov ciddi ve memnun bir tavırla:</p>

  <p>— Fransız hükümet başkanına, <i>au chef du gouverment Français,</i> dedi. Güzel değil mi?</p>

  <p>Bolkonski:</p>

  <p>— Güzel ama hiç hoşuna gitmeyecek, dedi.</p>

  <p>— Orası öyle, hem de hiç hoşuna gitmeyecek! Kardeşim onu tanıyor. Paris’te onun evinde, yani şimdiki imparatorun evinde kaç defa yemek yemiş; bana, “Ondan daha ince, daha kurnaz bir diplomat olamaz,” demişti: Biliyorsunuz ya, Fransız becerikliliği ile İtalyan aktörlüğünün bir karışımı. Kont Markov ile Napolyon için anlatılan fıkrayı biliyor musunuz? Onunla yalnız Kont Markov başa çıkabilirdi! Mendil hikâyesini biliyor musunuz? Çok güzeldir.</p>

  <p>Konuşan Dolgorukov, bir Boris’e, bir Prens Andrey’e bakarak Bonapart’ın nasıl bizim temsilcimizi sınamak için onun önünde mendilini yere düşürdüğünü, sonra ona bakarak durakladığını, Markov’un kendisine hizmet etmesini bekliyormuş gibi bir tavır takındığını, Markov’un da nasıl o düşen mendilin yanına kendi mendilini düşürdüğünü ve eğilip Bonapart’ın mendilini almadan kendi mendilini aldığını anlattı.</p>

  <p>Bolkonski:</p>

  <p>— <i>Charmant!</i> dedi. Her neyse, ben size bu genç için bir ricada bulunmaya gelmiştim. Size şunu söyleyeyim ki...</p>

  <p>Ama Prens Andrey daha sözünü bitirmemişti ki odaya bir yaver girip imparatorun Prens Dolgorukov’u yanına çağırdığını söyledi.</p>

  <p>Dolgorukov hemen ayağa kalkıp Prens Andrey ile Boris’in ellerini sıktı:</p>

  <p>— Ah, ne aksilik! Bilirsiniz, sizin için elimden gelen her şeyi seve seve yaparım, hem sizin için hem de bu sevimli delikanlı için...</p>

  <p>Boris’in elini tekrar candan, heyecanlı, aynı zamanda her şeyi hafiften alan bir tavırla sıktı:</p>

  <p>— Ne yapayım... Görüyorsunuz işte! Gelecek sefere görüşürüz...</p>

  <p>Boris en yüksek makama ne kadar yakın olduğunu düşündükçe</p>

  <p>heyecan duyuyordu. O anda koca kitlelerin tüm hareketlerini yöneten yaylarla temasta olduğunu kavrıyordu; oysa kendi alayında iken o kitlelerin mini mini, söz dinler, değersiz bir parçası olduğunu hissederdi. Prens Dolgorukov’un peşinden koridora çıktılar ve Dolgorukov’un girdiği hükümdarın odasından orta boylu sivil elbiseli, zeki yüzlü, çıkıntılı çenesinde keskin bir yara izi bulunan, ama bu yara iziyle çirkinleşmeyen, aksine o çizgi ile özel bir canlılık ve azimli bir ifade kazanan bir adamla karşılaştılar. Uzun boylu olmayan bu adam Dolgorukov’u bir ahbabı selamlar gibi başıyla selamladı, sonra Prens Andrey’in üzerine doğru yürüyerek sanki onun kendisine selam vermesini ya da yana çekilip yol vermesini bekliyormuş gibi ona soğuk bir bakışla dik dik baktı. Prens Andrey ne selam verdi ne de yana çekildi; yüzünde bir öfke belirmişti. Arkasını dönerek koridorun yan tarafından yürüdü.</p>

  <p>Boris:</p>

  <p>— Kim bu? diye sordu.</p>

  <p>— Bu, kalburüstü ama hiç hoşlanmadığım insanlardan biridir: Dışişleri Bakanı, Prens Adam Çartorijski.</p>

  <p>Saraydan çıkarlarken Bolkonski gizleyemediği bir iç çekişle:</p>

  <p>— İşte milletlerin kaderlerine bu insanlar yön veriyorlar, dedi.</p>

  <p>Ertesi gün, ordular sefere çıktı. Boris de ta Austerlitz Savaşı’na kadar ne Bolkonski’ye ne Dolgorukov’a gitmek fırsatını bulabildi, bu yüzden bir süre daha İsmailiye alayında kaldı.</p>

  <h2 id="sigil_toc_id_56">X</h2>

  <p class="nonindent">Ayın on altısında gün doğarken Nikolay Rostov’un hizmet gördüğü ve Prens Bagration’un müfreze kuvvetleri arasında bulunan Denisov’un süvari bölüğü, söylendiğine göre daha gece konakladığı yerden harekete geçmiş, öbür kolların arkasından giderek yarım verst kadar ilerlemiş, büyük yolun üstünde durmuştu. Rostov, yanından Kazakların, birinci ve ikinci süvari bölüklerinin, topçularla piyade taburlarının ve yaverleriyle beraber General Bagration’la General Dolgorukov’un geçtiklerini görmüştü. Daha önce de olduğu gibi, savaş başlamadan duyduğu bütün korku, o korkuyu bastırmak için yaptığı bütün iç çatışma ve çarpışmada kendisini bir süvari olarak göstermek için beslediği bütün hayaller boşa gitmişti. Onların bölüğü yedek kuvvet olarak bırakılmıştı. Bu yüzden o günü sıkıntı ve hüzünle geçirdi. Sabahın dokuzunda ileriden silah sesleri, “Huraaa!” diye bağrışmalar duydu, geriye taşınan yaralıları gördü (Bunların sayısı çok değildi). En sonunda yüz kadar Kazak’ın ortasında bir Fransız süvari grubunun nasıl götürüldüğünü seyretti. Belli ki savaş bitmişti. Herhalde o kadar büyük olmayan ama mutlu bir şekilde sonuçlanan bir çarpışmaydı. Geriye doğru yürüyen erlerle subaylar, parlak bir zaferden, Wischau şehrinin alındığından ve bütün bir Fransız süvari bölüğünün esir edildiğinden söz ediyorlardı. Geceki şiddetli dondan sonra hava açık ve güneşliydi. Bu sonbahar gününün parlak ışığı, yalnız çarpışmaya katılanların anlattıklarından değil, aynı zamanda Rostov’un yanından gelip geçen erlerin, subayların, generallerin, yaverlerin yüzlerindeki sevinçli ifadeden de anlaşılan zafer haberine uygundu. Savaştan önce bütün korkusunu boşuna yenmeye çalışmış olan ve o neşeli günü hareketsiz geçirmiş bulunan Nikolay, kalbinde daha da büyük bir sızı duyuyordu.</p>

  <p>Yolun kenarında, önünde bir matara ve mezelerle oturmuş olan Denisov:</p>

  <p>— Ğostov, buğaya gel! Kedeği, gamı dağıtmak için içelim! diye seslendi.</p>

  <p>Denisov’un çilingir sofrası etrafında toplanan subaylar, yiyip içerek konuşmaya başladılar. Subaylardan biri, iki Kazak’ın yaya olarak götürdükleri esir bir Fransız dragonunu işaret ederek:</p>

  <p>— İşte birini daha getiriyorlar! dedi.</p>

  <p>Kazaklardan biri esirden alınan yüksek güzel bir Fransız atını yedeğinde getiriyordu. Denisov, Kazak’a seslendi:</p>

  <p>— Atı satıveğsene bana!</p>

  <p>— Emredersin, komutanım.</p>

  <p>Subaylar kalkıp Kazaklarla esir Fransızın etrafını çevirdiler. Fransız dragonu Fransızca’yı Alman şivesiyle konuşan Alsacelı bir delikanlıydı. Heyecandan tıkanıyordu, kızarmıştı; Fransızca konuşulduğunu duyunca subaylarla acele acele konuşmaya başladı. Bazen birine, bazen ötekine dönüyordu. Kendisine kalsa onu esir alamayacaklardı, yakalanmışsa suçun kendisinde olmadığını, bütün suçun kendisini eyer örtülerini toplamaya gönderen <i>le caporal'</i>de<a class="noteref" href="../Text/notlar.xhtml#f13n57" id="ref57">57</a> olduğunu, kendisinin ona Rusların artık oraya gelmiş olduklarını söylediğini anlatıyordu. Her sözünün başında, "<i>Mais qu’on ne fasse pas de mal à mon petit cheval,”</i><a class="noteref" href="../Text/notlar.xhtml#f13n58" id="ref58">58</a> diye tekrarlıyor, atını okşayıp duruyordu. Nereye düştüğünü iyice anlayamamış gibiydi. Arada bir kendisini komutanlarının karşısında sanıyor, er olarak dürüstlüğünü, hizmetteki kusursuzluğunu belirtiyor, arada bir esir düştüğü için özür diliyordu. Dragon, artçı birliklerimize Fransız ordularının bizlere çok yabancı olan havasını bütün tazeliği ile getirmişti.</p>

  <p>Kazaklar atı iki çervonetz’e<a class="noteref" href="../Text/notlar.xhtml#f13n59" id="ref59">59</a> bıraktılar. Onu da şimdi kendisine para geldiği için subayların arasında en zengini olan Rostov satın aldı. At süvari subayına teslim edildikten sonra, Alsace’lı, saf bir tavırla:</p>

  <p>— <i>Mais qu'on ne fasse pas de mal à mon petit cheval,</i> dedi.</p>

  <p>Rostov gülümseyerek dragonu sakinleştirdi ve ona para verdi. Yürümesi için esirin koluna dokunan Kazak:</p>

  <p>—Ale, ale!<a class="noteref" href="../Text/notlar.xhtml#f13n60" id="ref60">60</a> dedi.</p>

  <p>Birden, süvarilerin arasında sesler duyuldu:</p>

  <p>— Hükümdar geliyor! Hükümdar geliyor!</p>

  <p>Her yerde bir koşuşma, bir telaş başladı ve Rostov arkada yolun üzerinde, şapkalarının üstünde beyaz sorguçlar bulunan birkaç atlıyı gördü. Bir dakika içinde herkes yerini almış, beklemeye başlamıştı.</p>

  <p>Rostov kendi yerine kadar nasıl koştuğunu, atına nasıl bindiğini anlamamış, hissetmemişti. Çarpışmaya katılamamaktan duyduğu üzüntü de çevresinde hep aynı yüzleri görmekten duyduğu sıkıntı da kendine ait bütün düşünceler de bir an içinde yok oluvermişti: Şimdi bütün varlığı hükümdarın yakınlığından duyduğu mutlulukla doluydu. Yalnız bu yakınlığın bile o günün boş geçtiğini unutturan bir ödül olduğunu hissediyordu. Vaat edilen buluşma anına kavuşmuş bir sevgili gibi mutluydu. Hazırolda olduğu için başını çevirip bakmaya bile cesaret edemiyor, arkasına hiç bakmadan “onun” yaklaştığını heyecanlı bir sezişle duyuyordu. Bunu yalnız yaklaşan atlıların nal seslerinden değil, o yaklaştıkça etrafta her şeyin daha aydınlık, daha sevinçli, daha anlamlı olmasından, bir bayram havasının oluşmasından anlıyordu. Rostov için bir güneş olan varlık, gittikçe daha çok yaklaşıyor, yumuşak, göz kamaştıran ışıklar saçıyordu. Rostov kendisinin de bu ışıklarla sarıldığını hissediyor, o şefkatli, o sakin, o azametli ama aynı zamanda o kadar da sade olan sesi işitiyordu. Rostov’un duygularına uygun düşen derin bir sessizlik olmuş ve bu sessizlikte hükümdarın sesi duyulmuştu. Hükümdar:</p>

  <p>— <i>Les housards de Pavlograd?</i><a class="noteref" href="../Text/notlar.xhtml#f13n61" id="ref61">61</a> diye sordu.</p>

  <p>“<i>Les housards de Pavlograd?</i>“ diyen o insanüstü sesten sonra birinin insana çok daha yakın olan sesi duyuldu:</p>

  <p>— <i>La réserve, sire!</i><a class="noteref" href="../Text/notlar.xhtml#f13n62" id="ref62">62</a></p>

  <p>Hükümdar, Rostov’un tam yanına geldi, durdu. Aleksandr’ın yüzü üç gün önceki teftişte olduğundan daha güzeldi. Öylesine bir neşe, öylesine bir gençlik, öylesine bir saflıkla parlıyordu ki on dört yaşındaki bir çocuğun canlılığını hatırlatıyordu; ama yüzünde bir imparatorun yüzündeki haşmetli ifade de vardı. Hükümdar, süvari bölüğüne bakarken tesadüfen Rostov’la göz göze geldi, bir iki saniye kadar gözleri o gözlere takılı kaldı. Acaba Rostov’un içinde olup bitenleri anlamış mıydı? (Rostov’a her şeyi anlamış gibi geliyordu.) Bu belli değildi, ama o mavi gözleri Rostov’un yüzüne iki saniye kadar baktı (Bu gözlerden yumuşak, tatlı bir ışık dökülüyordu). Sonra birden kaşlarını kaldırdı, sert bir hareketle sol ayağıyla ata vurdu ve dörtnal ileriye doğru gitti.</p>

  <p>Genç imparator öncü kuvvetlerin bulunduğu yerden silah sesleri işitince çarpışmada hazır bulunmak isteğine karşı koyamamış, saraylıların bütün öğütlerine rağmen, saat on ikide, yolda ilerlerken bulunduğu üçüncü koldan ayrılarak dörtnal öncü kuvvetlere doğru gitmişti. Daha süvarilerin yanına varmadan birkaç yerde, onu çarpışmanın iyi bir sonuca doğru gittiği haberiyle karşılamışlardı.</p>

  <p>Bir Fransız süvari bölüğünün esir alınmasından ibaret olan savaş, Fransızlara karşı kazanılmış parlak bir zafer gibi gösterilmişti. Bu yüzden hükümdar da bütün ordu da savaş alanında daha barut dumanı dağılmadan gerçekten Fransızların yenildiğine ve ister istemez geri çekildiklerine inanıyorlardı. Hükümdarın gelişinden birkaç dakika sonra, bir Pavlograd tümenini ileri hatlara istediler. Rostov, böylece küçük bir Alman kenti olan Wischau’da onu bir kez daha gördü. O gelmeden önce şiddetli bir çatışmanın yapıldığı kent meydanında daha fırsat bulunup da kaldırılmamış birkaç ölü ve yaralı yatıyordu. Hükümdar, asker ve sivil maiyeti ile çevrili olarak teftiş yaptığı sırada bindiği ata değil de İngiliz kırması, al, başka bir kısrağa binmişti, yana doğru eğilerek zarif bir hareketle altın saplı gözlüğünü gözlerine tutmuş, yüzükoyun, tolgasız, başı kan içinde yatan bir ere bakıyordu. Yaralı er öyle pis, kaba ve tiksindiriciydi ki Rostov, onun hükümdara yakın bir yerde bulunmasının yakışık almayacak bir şey olduğunu düşündü. Hükümdarın hafif kamburlaşmış omuzlarının sanki bir soğuk dalgasından ürperiyormuş gibi nasıl titrediğini, sol ayağıyla nasıl sinirli sinirli atın karnını mahmuzladığını fark ediyordu. Onun bu hareketine alışmış olan at, kayıtsızlıkla bakıyor, yerinden kımıldamıyordu. Atlarından inen yaverler, eri koltuk altlarından tutup sedyeye yerleştirmeye koyuldular. Er inlemeye başladı. Hükümdar:</p>

  <p>— Yavaş, yavaş! Daha yavaş olamaz mısınız? diye söylendi. Can çekişen erden daha çok acı çekiyor gibiydi, oradan uzaklaştı.</p>

  <p>Rostov, hükümdarın gözlerine dolan yaşları görmüş, oradan uzaklaşırken Çartorijski’ye Fransızca:</p>

  <p>— <i>Quelle terrible chose que la guerre!</i><a class="noteref" href="../Text/notlar.xhtml#f13n63" id="ref63">63</a> dediğini işitmişti.</p>

  <p>Öncü birlikler Wischau’nun ilerisinde, küçük bir çatışmadan sonra gün boyunca toprak bırakarak çekilen düşman hatlarının karşısında mevzilenmişti. Öncü birliklere hükümdarın teşekkür ettiği bildirilmiş, ödüller vaat edilmiş, erlere de iki misli votka tayını dağıtılmıştı. Ordugâhın ateşleri bir gün öncekinden daha neşeli çatırdıyor, erlerin şarkıları duyuluyordu. Denisov o gece binbaşılığa yükselmesini kutluyordu. Oldukça içmiş olan Rostov, ziyafetin sonunda hükümdarın şerefine kadeh kaldırmayı teklif etti, ama resmî ziyafetlerde olduğu gibi, “İmparatorumuz, hükümdarımız,” demedi. “Her şeyden önce iyi kalpli kişiliğiyle insanı büyüleyen, yüce hükümdarın sağlığına,” dedi. “Onun sağlığına ve Fransızlara karşı kesin bir zafer kazanmamızın şerefine içelim!”</p>

  <p>— Mademki daha önce dövüştük, Schöngraben’de olduğu gibi Fransızlara nefes aldırmadık, şimdi artık başımızda o varken neler olmaz, diye söyleniyordu: Hepimiz onun uğruna ölürüz. Hem de zevkle ölürüz. Öyle değil mi beyler? Belki de gerektiği gibi konuşmuyorum, çok içmişim; ama bu duyguları duyuyorum, siz de öyle... Birinci Aleksandr’ın sağlığına! Huraaa!</p>

  <p>Subayların heyecanlı sesleri duyuldu:</p>

  <p>— Huraaa!</p>

  <p>Yaşlı Yüzbaşı Kirsten de en az yirmi yaşındaki Rostov kadar içten ve heyecanla bağırıyordu.</p>

  <p>Subaylar içip kadehlerini kırdıktan sonra. Kirsten, başka kadehler doldurdu, sırtında bir gömlek, ayağında bir süvari pantolonu vardı; elinde kadeh, erlerin yaktıkları ateşe yaklaştı. Azametli bir tavırla elini yukarı kaldırarak o uzun kır bıyıkları ve önü açık gömleğinin arasından görünen ağarmış göğsüyle çoban ateşinin aydınlığında durdu. Ömrünü orduda geçirmiş yaşlı bir süvariye yakışır bariton sesiyle bağırdı:</p>

  <p>— Çocuklar! Hükümdarımızın, imparatorumuzun sağlığına, düşmanı yenmemizin şerefine, huraaa!</p>

  <p>Süvariler toplanıp bir ağızdan gür bir sesle karşılık verdiler.</p>

  <p>Gece geç vakit herkes dağılınca Denisov çok sevdiği Rostov’un omuzuna küçük eliyle vurarak:</p>

  <p>— Şuna bak! Sefeğde âşık olacak kimse bulamayınca tutmuş çara âşık olmuş! dedi.</p>

  <p>Rostov:</p>

  <p>— Bu konuda şaka etme Denisov! diye bağırdı. Bu öyle yüksek, öyle güzel bir duygu ki! Öyle...</p>

  <p>— İnanıyoğum, inanıyoğum, yavğucuğum. Ben de bu duygulağı paylaşıyoğum ve seni takdiğ ediyoğum...</p>

  <p>— Hayır, anlamıyorsun!</p>

  <p>Rostov bunu söyledikten sonra kalktı, hayalinde imparatorun hayatını kurtarırken değil (böyle bir şeyi hayalinden geçirmeye bile cesaret edemiyordu kurtardığını), sadece onun gözleri önünde can vermenin ne büyük bir mutluluk olduğunu düşüne düşüne çoban ateşlerinin arasında dolaşmaya başladı. Gerçekten çara da Rus ordusunun kahramanlığına da yakında kazanılacak zaferin umuduna da âşıktı. Austerlitz Savaşı’ndan önceki o unutulmaz günlerde, bu duygular içinde olan da yalnız o değildi; o sırada Rus ordusundaki insanların onda dokuzu, gerçi daha az heyecan duyarak ama aynı şekilde çara ve Rus Silahlı Kuvvetleri’nin kahramanlığına âşıktı.</p>

  <h2 id="sigil_toc_id_57">XI</h2>

  <p class="nonindent">Ertesi gün, hükümdar Wischau’da kaldı. Saray doktoru Villiers birkaç defa yanına çağrıldı. Genel karargâhta ve ona yakın birliklerde hükümdarın rahatsız olduğu haberi ağızdan ağza yayıldı. Yakınlarının dediğine göre, hiçbir şey yemiyordu ve o geceyi kötü geçirmişti. Bu rahatsızlığının nedeni yaralılarla ölülerin o hassas ruhunda şiddetli bir etki yapmasıydı.</p>

  <p>Ayın on yedinci günü şafakta, elinde bir görüşme yapmak için geldiğini belirten özel bir bayrakla bir Fransız subayı ileri karakollardan Wischau’a getirilmişti; Rus İmparatoru'yla görüşmek istediğini söylüyordu. Bu subay, Savary idi. Hükümdar daha yeni uyumuştu. Bu yüzden Savary beklemek zorunda kaldı. Öğle vakti hükümdarın yanına çıkarıldı, bir saat sonra da Prens Dolgorukov ile birlikte Fransız ordusunun ileri karakollarına gitti.</p>

  <p>Söylendiğine göre, Savary’nin gönderilmesinin nedeni, bir barış teklifiydi. Aynı zamanda İmparator Aleksandrla Napolyon arasında bir görüşme yapılması isteniyordu. Napolyon’un doğrudan doğruya çarla buluşma teklifine, bütün ordunun sevinçle, gururla karşıladığı gibi olumsuz cevap verilmişti. Hükümdarın yerine Napolyon’la görüşmek üzere Savary ile birlikte bu teklifin tahminlerin aksine gerçekten bir barış isteği ile yapılıp yapılmadığını anlamak üzere Wischau’da zaferi kazanmış olan Dolgorukov gönderilmişti:</p>

  <p>Dolgorukov o akşam döndü, doğru hükümdarın yanına gitti, uzun bir süre onunla baş başa kaldı.</p>

  <p>18-19 Kasım’da, ordular iki noktada daha ilerlediler; düşman öncü kuvvetleri ise kısa çatışmalardan sonra hep geri çekiliyorlardı. Ayın 19’unda, ordunun yüksek kademelerinde, o unutulmaz Austeriltz Savaşı’nın yapıldığı 20 Kasım gününün sabahına kadar devam eden heyecanlı, telaşlı, büyük bir faaliyet başladı.</p>

  <p>19 Kasım günü öğleye kadar, heyecanlı konuşmalar, koşuşmalar, yaverlerin oraya buraya gönderilmesi, yalnız imparatorların genel karargâhında oldu; öğleden sonra ise faaliyet, Kutuzov’un karargâhı ile kolordu kumandanlarının karargâhlarına da bulaştı. Akşam yaverler aracılığıyla bu hareket ordunun tüm birliklerine yayıldı ve 19 Kasım’ı 20 Kasım’a bağlayan gece, seksen bin kişilik müttefik, kıtalarının konakladığı yerlerden kalkarak konuşmalarla uğuldamaya, dalgalanmaya başladı, sonra da dokuz verstlik koca bir ırmak halinde harekete geçti.</p>

  <p>O sabah imparatorların karargâhlarında başlayan ve ondan sonraki işlere hız veren, hep aynı noktaya yönelmiş hareket, tıpkı büyük kule saatlerindeki orta çarkın ilk hareketine benziyordu. Önce bir çark ağır ağır harekete geçmişti. Sonra bir başkası, ondan sonra da bir üçüncüsü dönmeye koyulmuştu. Çarkların, çark fenerlerinin, makaraların hareketi gittikçe hızlanmış, çanlar çalmaya, heykelcikler dışarı fırlamaya başlamış, en sonunda da yelkovanla akrep, bütün bu didinmelerin sonucunu belirterek ağır ağır harekete geçmişlerdi.</p>

  <p>Saatlerin mekanizmasında olduğu gibi savaş mekanizmasında da ilk hız bir kez verildikten sonra, sonuç alınıncaya kadar karşı konulması imkânsız bir şekilde devam edip gider. Mekanizmanın ayrı ayrı parçaları, ilk hareketi kendilerine ileten an gelip çatıncaya kadar aynı kayıtsızlık içinde taş gibi hareketsiz durur. Öbür çarklar eksenlerinin etrafında dişleri birbirine takıla takıla ıslık çalarak dönerken bir başka çark, sanki daha yüzlerce yıl öyle duracakmış gibi sakin ve hareketsizdir; ama o an gelip çattı mı bir yay o çarka da takılır, o zaman o da harekete boyun eğerek gıcırdaya gıcırdaya, döne döne sonucunu, amacını bile bilmediği genel akışa katılır.</p>

  <p>Nasıl bir saatte o çeşit çeşit, sayısız çarkların eksenlerinde dönüşüyle meydana gelen tek sonuç, zamanı gösteren akrebin ağır ağır, ölçülü ilerleyişinden ibaretse aynı şekilde o yüz altmış bin Rusla Fransızın bütün o karışık hareketlerinin, bütün hırslarının, isteklerinin, pişmanlıklarının, alçalmalarının, çektikleri acıların, ansızın içlerinde uyanan gururun, korkunun ve heyecanın tek sonucu, “Üç İmparatorun Savaşı” adı verilen Austerlitz Savaşı’nın kaybedilmesi, daha doğrusu insanlık tarihi denilen kadranın üzerinde evrensel tarih akrebinin ağır ağır hareket etmesi olmuştur.</p>

  <p>Prens Andrey o gün nöbetçiydi ve başkomutanın yanından ayrılmamıştı. Saat altıda Kutuzov, imparatorların genel karargâhına gitmiş, hükümdarın yanında kısa bir süre kalmış, sonra Oberhof Mareşal Kont Tolstoy’a uğramıştı.</p>

  <p>Bolkonski, bu arada fırsattan yararlanarak yapılacak savaşın bütün ayrıntılarını öğrenmek için Dolgorukov’a gitmişti. Prens Andrey Kutuzov’un nedense şaşkınlık ve hoşnutsuzluk içinde olduğunu, imparatorun karargâhında bulunanların da ondan hoşnut olmadıklarını hissediyor, imparatorun genel karargâhında kim varsa hepsinin başkalarının bilmediği bir şeyleri bilen insanlar gibi bir tavır takındıklarını seziyordu; bu yüzden Dolgorukov ile konuşmak istiyordu.</p>

  <p>— Eh, hoş geldiniz, azizim, dedi. Yarın bayram var. Sizin ihtiyar ne âlemde? Canı mı sıkılıyor?</p>

  <p>Bilibin’le oturmuş çay içen Dolgorukov:</p>

  <p>— Pek canının sıkıldığını söyleyemem, ama bana öyle geliyor ki kendisine de söz hakkı tanımalarını istiyor, dedi.</p>

  <p>— Zaten ona askeri şûrada da söz hakkı verdiler, gene de verirler; yeter ki akla uygun bir şey söylesin. Şu anda, Bonapart’ın, her şeyden çok bir meydan muharebesine girişmekten korktuğu bir sırada, yavaş davranmak, bir şeyler beklemek imkânsız bir şey.</p>

  <p>Prens Andrey:</p>

  <p>— Ha, evet, siz onunla görüşmüştünüz değil mi? dedi. Bonapart nasıl bir adam? Sizin üzerinizde nasıl bir etki bıraktı?</p>

  <p>Dolgorukov:</p>

  <p>— Evet, onu gördüm ve şu kanıya vardım ki onun dünyada en çok korktuğu şey bir meydan muharebesidir, dedi.</p>

  <p>Belli ki Napolyon’la yapmış olduğu görüşmeden çıkardığı bu genel sonuca çok değer veriyordu:</p>

  <p>— Eğer savaştan korkmuyorsa bu görüşmeyi ne diye istedi? Neden bir takım görüşmeler yapılmasını teklif etti? Ve en önemlisi neden geriye çekilip duruyor? Geri çekilmek, onun harekâtı idare edişine o kadar aykırı bir şeyken? İnanın bana: Napolyon korkuyor! Meydan muharebesinden korkuyor. Artık son saati yaklaştı. Size bunu böylece söylüyorum.</p>

  <p>Prens Andrey:</p>

  <p>— Ne olur anlatın, nasıl adamdır? diye tekrar sordu.</p>

  <p>— Kül rengi bir redingot giymiş, kendisine “majeste” dememi çok isteyen, ama benim kendisine hiçbir unvan vermediğimi görünce hayal kırıklığına uğrayan bir adam. Öyle bir insan işte, başka hiçbir özelliği yok.</p>

  <p>Dolgorukov bu karşılığı verirken, gülümseyerek başını Bilibin’e çevirmişti:</p>

  <p>— İhtiyar Kutuzov’a karşı olan bütün saygıma rağmen, diye devam etti, şu anda Napolyon avucumuzun içindeyken bir şeyler olacak diye bekleyerek kaçmasına ya da bizi aldatmasına fırsat verirsek halimiz nice olur. Hayır, Suvorov’u ve onun kurallarını unutmamalıyız; hiçbir zaman saldırıya uğrayacak bir duruma düşmemeli, önce biz saldırmalıyız. Şuna inanın ki savaşta çoğu zaman gençlerin enerjisi, izlenecek yolu yaşlıların tecrübesinden çok daha doğru olarak gösterir.</p>

  <p>Prens Andrey sordu:</p>

  <p>— Peki ona hangi mevzilerden saldıracağız? Bugün ileri karakollara gittim, onun ana kuvvetlerinin nerede bulunduğunu kestirmek imkânsız!</p>

  <p>Dolgorukov’a düşmana saldırmak için kendisinin tasarladığı planı açıklamak istiyordu. Dolgorukov çabuk çabuk konuşarak:</p>

  <p>— Ha, bunun hiç önemi yok, dedi. Bütün ihtimaller göze alındı, eğer Brünn’de ise...</p>

  <p>Sonra Weierother’in kanatlarda yapılacak harekât planını kısaca ve açıkça anlattı.</p>

  <p>Prens Andrey itiraz etmeye ve kendi planının doğruluğunu ispatlamaya çalıştı: Bu plan da Weierother’in planı kadar iyi olabilirdi, ama bir eksiği vardı, Weierother’inki gibi onaylanmamıştı. Prens Andrey öbür planın kusurlarını, kendi planının da iyi taraflarını ispatlamaya kalkışınca Prens Dolgorukov, onu dinlemekten vazgeçerek dalgın dalgın, bir haritaya bir Prens Andrey’in yüzüne bakmaya başlamıştı.</p>

  <p>— Her neyse, Kutuzov’un karargâhında şimdi bir şûra toplantısı yapılacak: Bütün bunları orada anlatabilirsiniz, dedi.</p>

  <p>Prens Andrey haritanın başından uzaklaştı:</p>

  <p>— Ben de öyle yapacağım.</p>

  <p>O ana kadar onların konuşmalarını dudaklarında neşeli bir gülümsemeyle dinleyen Bilibin:</p>

  <p>— Ne diye kendinizi öyle üzüyorsunuz beyler? dedi, belli ki şimdi şaka etmeye hazırlanıyordu. Yarın ister zafer kazanılsın, ister yenilgi olsun, Rus ordusunun şanı, şerefi peşinen teminat altına alınmıştır. Ordularda Kutuzov’dan başka bir tek Rus komutanı yok. Komutanlar şunlar: <i>Herr General Wimpfen, le comte de Langeron, le prince de Lichtenstein, le prince de Hohenlohe et enfin Prsch... Prsch... et ainsi de suite, comme tout les noms polonais...</i><a class="noteref" href="../Text/notlar.xhtml#f13n64" id="ref64">64</a></p>

  <p>Dolgorukov:</p>

  <p>— <i>Taisez-vous mauvaise langue!</i><a class="noteref" href="../Text/notlar.xhtml#f13n65" id="ref65">65</a> dedi. Doğru söylemiyorsunuz, şimdiden iki Rus komutanımız var; Miloradoviç ile Dohturov... Bir de üçüncüsü vardı: Kont Arakçiyev, ama onun sinirleri zayıf...</p>

  <p>Prens Andrey:</p>

  <p>— Neyse, öyle sanıyorum ki Mihail İlaryonoviç içeriden çıktı dedi. Talihiniz açık olsun, başarılar dilerim beyler! diye sözlerini tamamladı, sonra Dolgorukov ile Bilibin’in ellerini sıkarak dışarı çıktı.</p>

  <p>Eve dönerlerken Prens Andrey, yanında hiç konuşmadan oturan Kutuzov’a ertesi günkü savaş konusunda ne düşündüğünü sormaktan kendini alamadı.</p>

  <p>Kutuzov, yaverine sert bir ifadeyle baktı, bir an sustu, sonra:</p>

  <p>— Öyle sanıyorum ki bu savaşı kaybedeceğiz, dedi. Bunu Kont Tolstoy’a da söyledim ve hükümdara böylece bildirmesini rica ettim. Bana ne karşılık verdi. Biliyor musunuz? <i>Eh, mon cher general, je me mêle de riz et des côlettes, mêlez-vous des affaires de la guerre...</i><a class="noteref" href="../Text/notlar.xhtml#f13n66" id="ref66">66</a> Evet... işte böyle karşılık verdi.</p>

  <h2 id="sigil_toc_id_58">XII</h2>

  <p class="nonindent">Saat ona doğru Weierother, planları ile Kutuzov’un dairesine gitti; askerî şûra toplantısı orada yapılacaktı. Bütün kolordu komutanları başkomutanının yanma çağrılmış ve gelmeyi reddeden Begration dışında hepsi de kararlaştırılan saatte gelmişlerdi.</p>

  <p>Yapılacak savaşın bütün idaresini üzerine almış olan Weierother, heyecan ve telaşı ile savaş şûrası başkanı rolünü isteksiz bir tavırla oynayan hoşnutsuz ve uykulu Kutuzov’la tam bir tezat teşkil ediyordu. Weierother, besbelli, kendisini artık karşı durulmasına imkân kalmayan harekâtın başı olarak hissediyordu. Yüküyle arabaya koşulmuş, hızını almış bayır aşağı koşan bir at gibiydi. O mu bir şeyleri çekiyordu, yoksa onu iten bir şeyler mi vardı? Bilmiyordu; ama artık bu harekâtın nasıl bir sonuç doğuracağını düşünmeye vakit bulamadan, ne kadar hızlı gitmek mümkünse o kadar hızlı gidiyordu. O akşam düşman hatlarını kendi gözüyle görmek için iki kez oraya gitmiş, iki kez hem rapor vermek, hem de açıklamada bulunmak için Rus ve Avusturya hükümdarlarının huzuruna çıkmış, sonra da kendi dairesine uğramış, orada harekât planını Almanca olarak yazdırmıştı. Şimdi de yorgun argın, Kutuzov’un yanına gelmişti.</p>

  <p>O sırada zihninin, başkomutana saygı göstermeyi unutacak kadar meşgul olduğu belliydi: Sözünü kesip duruyor, çabuk ve kesin olmayan bir şekilde, karşısındakinin yüzüne bakmadan, kendisine sorulan sorulara karşılık vermeden konuşuyordu. Üstü başı çamur içindeydi. Zavallı, bitkin, şaşırmış, aynı zamanda güvenli ve gururlu bir hali vardı.</p>

  <p>Kutuzov, Austerlitz yakınında pek büyük olmayan bir şatoya yerleşmişti. Başkomutanın çalışma odasına çevrilmiş büyük misafir odasında Kutuzov, Weierother ve askerî şûra üyeleri toplanmışlardı. Çay içiyorlardı. Savaş şûrası toplantısına başlamak için yalnız Bagration’u bekliyorlardı. Sonunda saat sekize doğru, Bagration’un bir emir subayı prensin gelemeyeceğini haber verdi.</p>

  <p>Prens Andrey başkomutana bunu haber vermeye gelmiş ve daha önce Kutuzov’un kendisine şûra toplantılarında bulunmak için verdiği izinden yararlanarak odada kalmıştı.</p>

  <p>Weierother, aceleyle yerinden kalkıp üzerine Brünn dolaylarını gösteren kocaman bir harita yayılmış masaya yaklaştı:</p>

  <p>— Mademki Prens Bagration gelemeyecek, o halde biz başlayabiliriz, dedi.</p>

  <p>Kutuzov, üniformasının düğmeleri çözülmüş, kalın boynu yakasından kurtulmuş gibi dışarıya taşmış, bir “volter” koltuğunda, tombul, ihtiyar ellerini koltuğun kollarına birbirine paralel olarak bırakmış uyukluyordu. Weierother’in sesini duyunca tek gözünü güçlükle açtı. Başını sallayarak:</p>

  <p>— Tabii tabii, buyurun! Yoksa geç kalırız, dedi, başını salladı, sonra eğerek gözlerini tekrar kapadı.</p>

  <p>Şûra üyeleri önce Kutuzov’un mahsus uyuyormuş gibi bir tavır takındığını sanmışlardı. Ama sonradan okuma sırasında, Kutuzov’un burnundan çıkardığı sesler göstermişti ki başkomutan için o anda söz konusu olan harekât planını ya da herhangi bir başka şeyi küçümsediğini göstermek isteğinden çok daha önemli bir şey vardı: O sırada bir komutan olarak değil, bir insan olarak karşı durulmaz bir ihtiyacını, uyumak ihtiyacını karşılamakla meşguldü. Gerçekten uyuyordu. Weierother bir dakika bile kaybedemeyecek kadar meşgul bir insan tavrıyla Kutuzov’a baktı, uyuduğu kanısına varınca kâğıdı aldı, yapılacak savaşın harekât planını başlığını bile ihmal etmeden okumaya başladı:</p>

  <p>— “1805 yılı 20 Kasım günü Kobelnitz ile Sokolnitz gerisindeki düşman mevzilerine taarruz planı.”</p>

  <p>Harekât planı çok karışık ve zordu. Planın aslı şöyleydi:</p>

  <p>“<i>Da der Feind mit seinem linken Fluegel an die mit Wald bedeckten Berge lehnt und sich mit seinem rechten Fluegel laengs Kobelnitz und Sokolnitz hinter die dort befindlichen Teiche zieht, wir im gegentheil mit unseren linken Fluegel seinen rechten sehr debordiren, so ist es vortheilhaft letsteren Fluegel des Feindes zu attakiren, besonders Wenn wir die Doerfer Sokolnitz und Kobelnitz im besitze haben, wodurch wir den Feind zugleich in die Flanke fallen und ihn auf der Flaeche zwischen Schlapanitz und dem Tibueratsa Walde verfolgen koennen, indem wir dem Defileen von Schlapanitz un Bellawitz ausweichen, welche die feindliche Front decken. Zu diesem Endzweck ist es noethig... Die erste Kolonne marschirt... die zweite Kolonne marschirt... die dritte Kolonne marschirt...”</i><a class="noteref" href="../Text/notlar.xhtml#f13n67" id="ref67">67</a> diye Weierother okumaya devam ediyordu. Generaller anlaşılması zor harekât planını isteksiz dinliyor gibiydiler. Sarışın, uzun boylu General Buxhevden sırtını duvara dayamış, gözlerini yanan bir muma dikmiş, okunanları dinlemiyormuş gibi görünüyor, üstelik dinlediğini sanmalarını bile istemediğini belli ediyordu. Weierother’in tam karşısında parlak, açık ifadeli gözlerini ona dikmiş, dirseklerini dizlerine dayamış tam bir savaşçı tavrı takınmış, bıyıklarıyla omuzları kalkık al yanaklı Miloradoviç oturuyordu. Weierother’in yüzüne bakarak ısrarla susuyor, ancak Avusturya kurmay başkanı sustuğunda gözlerini ondan ayırıp anlamlı anlamlı öbür generallere bakıyordu. Ama bu anlamlı bakıştan bu harekât planını kabul edip etmediğini, onu beğenip beğenmediğini anlamak zordu.</p>

  <p>Weierother’a en yakın Kont Langeron oturuyordu. Fransa’nın güneyinden olduğunu belli eden yüzünden, planın okunması devam ettiği sürece hiç silinmeyen ince bir gülümsemeyle üzeri resimli altın enfiye kutusunu köşelerinden tutup hızla çeviren zayıf parmaklarına bakıyordu. En uzun bölümlerden birinin ortasında, birden enfiye kutusunu döndürmeyi durdurdu, başını kaldırdı, ince dudaklarının ta uçlarında beliren soğuk bir nezaket ifadesiyle Weierother’in sözünü kesip bir şey söylemek istedi; ama Avusturyalı general okumasına ara vermeden öfkeyle kaşlarını çattı ve, “Fikirlerinizi bana sonra söyleyin, sonra! Şimdi lütfen haritaya bakıp dinleyin!” der gibi dirseklerini oynattı. Langeron şaşkın bir tavırla gözlerini yukarıya doğru kaldırdı, kendisinden bir açıklama bekliyormuş gibi dönüp Miloradoviç’e baktı, ama Miloradoviç’in anlamlı fakat aslında pek bir şey ifade etmeyen bakışlarıyla karşılaşınca hüzünle gözlerini indirdi, tekrar enfiye kutusunu döndürmeye koyuldu. Kendi kendine söylenir gibi ama herkesin duyabileceği kadar yüksek sesle:</p>

  <p>— <i>Une leçon de géographie!</i><a class="noteref" href="../Text/notlar.xhtml#f13n68" id="ref68">68</a> diye söylendi.</p>

  <p>Prjebışevski, saygılı ama kendi değerini de bilen birinin davranışlarıyla kulağını eliyle Weierother’e doğru eğmişti, dikkat kesilmiş bir adama benziyordu. Kısa boylu Dohturov, Weierother’in tam karşısında oturuyor, büyük bir dikkatle, gösteriş yapmadan, iyi niyetle eğilmiş, bilmediği arazi ile harekât planını açık haritanın üzerinde inceliyordu. Birkaç defa Weierother’den, iyice işitemediği sözlerle söylenmesi zor köy isimlerini tekrarlamasını rica etti. Weierother isteğini yerine getiriyor, Dohturov da onları yazıyordu.</p>

  <p>Bir saat kadar sûren okuma bittikten sonra, Langeron gene enfiye kutusunu döndürmeyi durdurdu; ne Weierother’e ne de başka bir kimseye bakarak böyle bir harekât planını uygulamanın çok zor olduğunu, bu planda düşmanın durumunun belirli olarak gösterildiğini, oysa düşman hep hareket halinde olduğu için durumunu belki de bilmediğimizi söyledi. Langeron’un itirazları yerindeydi, ama bu itirazlar belli ki yalnız kendi harekât planını bu kadar güvenle, karşısında ilkokul öğrencileri varmış gibi okumuş olan General Weierother’e, karşısında bulunanların aptal olmadıklarını, askerî konularda ona bir şeyler öğretebilecek insanlar olduklarını göstermek amacıyla yapılmıştı. Weierother’in monoton sesi susunca Kutuzov tıpkı değirmen çarklarının insana uyku veren sesi kesilince uyanıveren bir değirmenci gibi sözlerini açtı: Langeron’un dediklerine kulak verdi, sonra, “Siz hâlâ bu saçmasapan şeyleri konuşuyorsunuz ha!” der gibi tekrar gözlerini yumdu ve başını daha da aşağı sarkıttı.</p>

  <p>Langeron bir askerî kâtip olarak Weierother’in duyduğu gururu mümkün mertebe derinden yaralamak amacıyla, Bonapart’ın hücuma uğrayacak yerde hücuma kalkışabileceğini ispatlamaya çalışıyordu. Weierother, bütün itirazlara, herhalde daha önceden her çeşit itirazı karşılamak için hazırlanmış bir gülümseyişle, kendisine ne söylenirse söylensin, hep aynı sert, alaylı gülümseyişle karşılık veriyordu:</p>

  <p>— Eğer bize hücum edebilseydi bunu bugün yapardı, dedi.</p>

  <p>Langeron sordu:</p>

  <p>— Demek siz onun kuvvetli olmadığını düşünüyorsunuz, öyle mi?</p>

  <p>Weierother, kendisine kocakarı ilacı salık vermiş bir kadına gülümseyen bir doktorun gülümseyişiyle:</p>

  <p>— En çok kırk binlik bir ordusu vardır, diye karşılık verdi.</p>

  <p>Langeron ince, alaylı bir gülümsemeyle:</p>

  <p>— O halde bizim saldırmamızı bekleyerek kendini felakete sürüklüyor, dedi ve gene ona en yakın oturan Miloradoviç’e onun kendisini desteklemesini bekliyormuş gibi dönüp baktı.</p>

  <p>Ama belli ki Miloradoviç o anda generallerin tartıştıkları konuyu pek az düşünüyordu:</p>

  <p>— <i>Ma foi,</i><a class="noteref" href="../Text/notlar.xhtml#f13n69" id="ref69">69</a> dedi, ne olup biteceğini yarın savaş alanında görürüz.</p>

  <p>Weierother gene Rus generallerinin itirazlarıyla karşılaşmak kendisine garip ve gülünç görünüyormuş, aynı zamanda yalnız kendisinin değil hükümdarların, imparatorların da inandıkları şeylerin aksini ispat etmek saçma bir şeymiş gibi gülümsedi:</p>

  <p>— Düşman ateşlerini söndürdü, karargâhından durmadan gürültü geliyor, dedi. Bu ne demektir? Ya geri çekiliyor, ki tek korkmamız gereken şey budur, ya da mevzi değiştiriyor (bunu söylerken gülümsedi). Ama Turas’ta mevzi alsa bile bu bizi sadece bir yığın külfetten kurtarır. Vereceğimiz emirler de en küçük ayrıntılarına kadar hep aynı kalır.</p>

  <p>Çoktandır içindeki şüpheleri açıklamak için fırsat bekleyen Prens Andrey:</p>

  <p>— Nasıl olur? dedi.</p>

  <p>Kutuzov uyandı, ta göğsünden gelen bir sesle öksürdü, generallere baktı:</p>

  <p>— Beyler, harekât planı yarın, hatta bugün için hazırlanmıştır (bugün diyorum, çünkü saat bire geldi), artık değiştirilmesine imkân yoktur, dedi. Hepiniz onu dinlediniz ve hepimiz görevimizi yapacağız. Bir savaştan önce ise... (bir an sustu) iyi bir uyku çekmekten daha önemli bir şey yoktur.</p>

  <p>Yerinden kalkıyormuş gibi yaptı. Generaller veda ederek ayrıldılar. Prens Andrey dışarı çıktı. Vakit gece yarısını çoktan geçmişti.</p>

  <p class="extract">Düşüncelerini açıklamayı umduğu halde bunu yapamadığı için, savaş şûrası Prens Andrey’de bulanık, endişeli bir iz bırakmıştı. Haklı olan kimdi: Dolgorukov ile Weierother mi haklıydı? Yoksa Kutuzov, Langeron ve harekât planını doğru bulmayan diğer kişiler mi? Bunu bilmiyordu. “Ama Kutuzov kendi düşüncelerini açıkça hükümdara söyleyemez miydi? Başka türlü davranmaya hiç imkân yok muydu? Saray adamları ve kişisel birtakım düşünceler yüzünden, on binlerce insanın, hatta benim bile hayatım tehlikeye mi düşmeli?” diye düşünüyordu. “Evet yarın beni öldürmeleri pek mümkündür,” diye aklından geçirdi. Birden zihninden bu ölüm düşüncesi geçince hayalinde bir dizi anı canlandı; en uzak, en çok duygulandıran anılar. Babası ve eşiyle son vedalaşmasını, karısı ile seviştiği ilk günleri, onun gebeliğini hatırladı; hem ona hem de kendisine acıdı, Nesvitski ile birlikte yerleştiği köy evinden sinirli, duygulanmış ve heyecanlı bir halde çıkıp evin önünde dolaşmaya başladı.</p>

  <p>Gece sisliydi, ay ışığı sislerin arasından esrarlı bir şekilde süzülüyordu. Prens Andrey, “Evet, yarın yarın!” diye düşünüyordu. “Yarın belki benim için, her şey bitmiş olacak. Bütün bu anılar yok olacak, bütün bu anılardan hiçbiri benim için bir anlam taşımayacak. Belki yarın... Hatta öyle olacağını kesin olarak hissediyorum. Nihayet yarın neler yapabilecek bir insan olduğumu ilk defa gösterebileceğim.”</p>

  <p>Hayalinde savaş canlandı: Savaşı kaybetmişlerdi, bütün çarpışmalar bir noktada oluyor ve bütün komutanlar şaşkınlık içinde bulunuyorlardı. Sonra işte o mutlu an kadar uzun bir süredir beklediği o Toulon gelip çatıyordu. Kendisi gidip düşüncelerini Kutuzov’a da, Weierother’e de, imparatorlara da açıkça bildiriyordu. Herkes düşüncelerinin doğruluğuna şaşıyor, ama kimse onları gerçekleştirmek görevini üzerine alamıyordu. İşte o zaman kendisi bir alayın, bir tümenin başına geçerek kimsenin onun vereceği emirlere karışmamasını şart koşuyor, sonra tümenini kesin bir sonuç alacağı noktaya sürüp tek başına zaferi kazanıyordu... Başka bir ses, “Ya ölüm? Ya acılar?” diye sordu. Ama Prens Andrey içindeki bu sese karşılık vermeden hayalinde başarılar kazanmaya devam ediyordu. Ondan sonraki savaşın planını tek başına kendisi hazırlıyordu. Kutuzov’un yanında askerî ataşeden başka bir şey değildi, ama her şeyi tek başına yapıyordu. Ondan sonraki savaşı tek başına kazanıyordu. Kutuzov değiştiriliyor, yerine kendisi atanıyordu... Öteki ses, “Peki, sonra ne olacak? O ana kadar on defa yaralanmaz, öldürülmez ya da aldatılmazsan sonra ne olacak?” diye tekrar sordu. Prens Andrey kendi kendine, “Sonrasını ne bileyim?” diye karşılık verdi: “Sonra ne olacakmış? Bilemem! Bilmek de istemem; ama eğer bunu istiyorsam, ün kazanmak, insanlar tarafından tanınmak, sevilmek istiyorsam, içimde bu isteği duyuyorsam, yalnız ve yalnız bunun için yaşıyorsam suç bende değil ki! Bunu hiçbir zaman hiç kimseye söylemeyeceğim. Ama Allahım! Şan, şeref kazanmak kadar, insanların sevgisini kazanmak kadar başka hiçbir şeyi sevmiyorsam ne yapayım? Ölmek, yaralanmak, ailemi kaybetmek, hiçbir şey beni korkutmuyor. Birçok insana ne kadar değer verirsem vereyim, onları ne kadar seversem seveyim -babam, kız kardeşim, karım gibi bana, en yakın olan insanları bile-, bu ne kadar korkunç, ne kadar aykırı görünürse görünsün, hepsini bir anlık şana, başka insanlara karşı kazanacağım zafere, kim olduklarını bile bilmediğim ve bilemeyeceğim insanların bana sevgi duymalarına, bu insanların sevgisine feda ederim,” diye düşünüyor, Kutuzov’un avlusundan duyulan konuşmalara kulak kabartıyordu. Kutuzov’un avlusundan, ortalığı toplayan emir erlerinin sesleri geliyordu. Bir ses (herhalde arabacının sesi) Prens Andrey’in tanıdığı ve Kutuzov’un Tit diye çağrılan ihtiyar aşçısını kızdırıyor, “Tit, hey Tit!” diyordu.</p>

  <p>İhtiyar:</p>

  <p>— Ne var? diye karşılık veriyordu.</p>

  <p>Onunla alay eden adam:</p>

  <p>— Tit, buğday döv git! diye söyleniyordu.</p>

  <p>Arkasından:</p>

  <p>— Tuh, Allah belanı versin, diye bir ses duyuluyor ve emir erleriyle uşakların kahkahaları bu sesi bastırıyordu.</p>

  <p>“Ne olursa olsun, ben yalnız bütün bu insanların üstünde bir zafer kazanmaya değer veriyorum, yalnız yükselmeyi seviyorum. İşte burada sislerin arasında, üzerimde dalgalanan o gizli kuvvete, o şan ve şerefe bütün varlığımla bağlıyım!”</p>

  <h2 id="sigil_toc_id_59">XIII</h2>

  <p class="nonindent">Rostov o gece süvari takımıyla birlikte, Bagration’un birliği önündeki hatlardan birindeydi. Süvarileri ikişer ikişer bir hat halinde yayılmıştı; Rostov da atına binmiş o hat boyunca dolaşıp duruyor, karşı konulmaz bir şekilde bastıran uykusunu dağıtmaya çalışıyordu. Arkasında sislerin içinde bizim ordunun belirsiz bir şekilde yanan ateşlerinin yayıldığı koca bir alan görünüyordu; önünde sisli bir karanlık vardı. Rostov bu sisli karanlığa ne kadar dikkatle bakarsa baksın, hiçbir şey göremiyordu; bazen kurşuni bir şey, bazen kara bir şeyler görünüyor gibiydi; bir ara düşmanın bulunması gereken yerde küçük ateşler yanıp sönüyordu sanki; bazen de bunların gözlerindeki parıltılardan ileri geldiğini sanıyordu. Gözleri kapanıyor, hayalinde bazen Denisov, bazen Moskova anıları canlanıyor, o zaman hemen gözlerini tekrar açıyor ve ta yakınında bindiği atın başını, kulaklarını, bazen de altı adım kadar yaklaştığı süvari erlerinin karaltılarını görüyordu. İleride ise hep aynı sisli karanlık vardı. Rostov, “Neden olmasın? Pekâlâ olabilir,” diye düşünüyordu. “Hükümdar bana rastlayınca her subaya verdiği gibi bir görev verebilir. Örneğin, ‘Git öğren bakalım, ne oluyor orada?’ diyebilir. Herhangi bir subayı tesadüfen tanıyıp da sonradan ona yanında bir görev verdiği sık sık anlatılmıştır. Bana kendi yakınında bir görev verse ne olur! Ah, öyle bir şey olsa onu nasıl korurdum, ona bütün gerçekleri nasıl söylerdim, onu aldatanların maskesini nasıl düşürürdüm!” Rostov, bunları düşünerek hükümdara olan sevgisini ve bağlılığını hayalinde iyice canlandırabilmek için, bir düşmanı ya da hain bir Almanı yalnız zevkle öldürdüğünü değil, hükümdarın gözü önünde nasıl tokatladığını hayalinden geçiriyordu. Birden uzaktan duyulan bir çığlık Rostov’u uyandırdı. İrkilip gözlerini açtı: “Neredeyim ben? Ha, evet hattayım; parola: Araba oku, Olmütz. Ne yazık, yarın bizim süvari bölüğü ihtiyatta kalacak,” diye düşündü. “Savaşa katılmayı rica edeceğim. Belki de bu, hükümdarı görebilmem için tek fırsattır. Evet, nöbetin değişmesine çok bir şey kalmadı. Bir kere daha dolaşırım, döner dönmez generale gidip rica ederim.”</p>

  <p>Eyerin üzerinde doğruldu, süvari erlerinin bulunduğu yerleri bir daha dolaşmak için atını ileriye doğru sürdü. Ortalık aydınlanıyormuş gibi geldi ona. Sol tarafta düz, aydınlık bir iniş, karşısında da duvar gibi dik görünen kara bir tepe bulunuyordu. Bu tepenin üzerinde beyaz bir leke vardı. Rostov bunun ne olduğunu bir türlü anlayamıyordu: Ormanda ay ışığı ile aydınlanmış bir düzlük mü, erimemiş bir kar tabakası mı ya da beyaz evler miydi? Hatta bu beyaz lekenin üzerinde bir şeyin kımıldadığını görür gibi oldu. “Herhalde kardır bu leke; kar... yani <i>une tache.</i><a class="noteref" href="../Text/notlar.xhtml#f13n70" id="ref70">70</a> Al sana taş değil işte..” diye düşündü. “Nataşa, kız kardeşim, karagözlüm Na..taşka (Ona hükümdarı gördüğümü söyleyince kim bilir ne kadar şaşacak!) Nataşka’yı... taşkayı... al...”</p>

  <p>Rostov’un uyuklayarak yanından geçtiği bir süvari erinin sesi duyuldu:</p>

  <p>— Azıcık sağa, komutanım, burada fundalıklar var.</p>

  <p>Rostov neredeyse atının yelesine kadar eğdiği başını kaldırıp süvari erinin yanında durdu. Çocuklar gibi karşı koyamadığı bir uyku onu bir türlü rahat bırakmıyordu: “Evet neydi yahu, ne düşünüyordum? Unutmasam bari... Hükümdarla nasıl konuşacağımı mı? Hayır bu değildi... Bu yarına. Ha evet! Na... taşka... Ezeceğiz... cekler bizi... Kimi...? Bizim süvarileri. Süvarilerle bıyıklar... Tverskaya Caddesi’nde o bıyıklı süvari gidiyordu... Daha o zaman onu düşünürdüm... Tam Guryev’in evinin karşısındaydı... İhtiyar Guryev... Ah, şu Denisov ne candan çocuktur! Evet bunların hepsi boş. Asıl önemlisi hükümdar burada. Bana nasıl da bakıyordu! Ben de ona bir şey söylemek istiyordum, ama cesaret edemedim... Hayır buna cesaretim yetmedi... Evet bunlar boş, asıl önemlisi... Benim gereken şeyi düşünmüş olmam, evet... Na-taşa ya-nacağız, evet, evet, evet. Bu güzel işte.” Başı tekrar atının boynuna doğru düştü. Birden ona ateş ettiklerini sandı. Kendine gelerek, “Ne? Ne? Ne?.. Vur! Ne?” diye söylendi.</p>

  <p>Gözlerini açtığı anda önünde, düşmanın bulunduğu yerde binlerce sesin uzun uzun bağırıştığını duydu. Kendi atı da yanında duran süvari erinin atı da kulaklarını bu gürültüye dikmişlerdi. Bağırışların duyulduğu yerde bir ateş yanıp söndü, sonra bir İkincisi yandı ve tepede bulunan bütün Fransız hatları boyunca ateşler yanmaya başladı, sesler gittikçe daha kuvvetli bir şekilde duyuluyordu. Rostov, Fransızca sözler işitiyor, ama bu sözleri seçemiyordu. Sesler öylesine uğulduyordu ki yalnız “Aaaa!” ve “Rrrr!” diye bir şeyler işitiliyordu.</p>

  <p>Rostov yanındaki süvari erine dönerek:</p>

  <p>— Bu ne? Ne dersin ha? diye sordu. Bu sesler düşman tarafından geliyor değil mi?</p>

  <p>Süvari eri karşılık vermedi. Rostov, onun karşılığını oldukça uzun bir süre bekledikten sonra tekrar sordu:</p>

  <p>— Ne oluyor duymuyor musun?</p>

  <p>Süvari eri isteksiz bir tavırla:</p>

  <p>— Kimbilir neyin nesidir? diye karşılık verdi.</p>

  <p>— Seslerin geldiği yöne bakılırsa düşman olacak değil mi?</p>

  <p>Süvari eri:</p>

  <p>— Belki öyledir, belki de değildir,” diye söylendi, “Gecenin karanlığında belli olmaz ki.” Sonra altında kımıldanan atına:</p>

  <p>— Eh dur be! diye bağırdı.</p>

  <p>Rostov’un atı da sabırsızlanıyor, donmuş toprağı ayaklarıyla dövüyor, seslere kulak kabartıyor, ateşlere bakıyordu. Bağırışlar gittikçe kuvvetleniyor, yükseliyordu. Sonunda ancak seksen bin kişilik bir ordunun çıkarabileceği genel bir uğultu halini aldı. Ateşler herhalde Fransız ordugâhının hatları boyunca gittikçe daha uzaklara yayılıyordu. Rostov’un uykusu kaçmıştı. Düşman ordusundaki sevinçli, coşkun çığlıklar, onu iyiden iyiye canlandırmıştı. Artık belirli olarak, “<i>Vive l'empereur, l'empereur!”</i><a class="noteref" href="../Text/notlar.xhtml#f13n71" id="ref71">71</a> seslerini duyuyordu. Yanındaki süvari erine:</p>

  <p>— Pek uzak değil, herhalde derenin öbür tarafında olacak, dedi.</p>

  <p>Süvari eri hiçbir karşılık vermeyerek yalnız içini çekti ve öfkeli öfkeli öksürdü. Süvarilerin tuttuğu hat boyunca süratli giden bir atlının nal sesleri duyuldu ve gecenin sisli karanlığında birdenbire kocaman bir fil gibi görünen bir süvari çavuşunun karaltısı belirdi. Rostov’a yaklaşan çavuş:</p>

  <p>— Generaller geliyor komutanım! dedi.</p>

  <p>Rostov, ateşlerin ve çığlıkların duyulduğu tarafa başını sık sık çevirip bakmaya devam ederek çavuşla birlikte hat boyunca gelen birkaç atlıya doğru gitti. Gelenlerden biri beyaz bir at üzerindeydi. Prens Bagration ile Prens Dolgorukov, yaverleriyle birlikte düşman ordusundaki garip ateşlerle çığlıkların ne olduğunu görmeye gelmişlerdi. Rostov atını Bagration’a doğru sürerek raporunu verdi, sonra yaverlerin arasına katılarak generallerin konuşmalarına kulak kabarttı.</p>

  <p>Prens Dolgorukov, Bagration’a dönerek:</p>

  <p>— İnanın bana! diyordu, bu kurnazlıktan başka bir şey değildir: Kendisi geri çekilmiştir, bizi aldatmak için de artçı birliklere ateş yakılmasını gürültü edilmesini emretmiştir.</p>

  <p>Bagration:</p>

  <p>— Hiç öyle olduğunu sanmıyorum, dedi. Dün akşam onları o tepede görmüştüm; geri çekilmiş olsalardı oradan da çekilip giderlerdi.</p>

  <p>Rostov’a dönerek sordu:</p>

  <p>— Teğmenim, düşman koltuk hatundaki erler hâlâ orada duruyorlar mı?</p>

  <p>Rostov:</p>

  <p>— Akşama kadar oradaydılar, şimdi ise orada olup olmadıklarını bilemem ekselans, emredersiniz süvarilerle gidip bakayım, dedi.</p>

  <p>Bağration durdu, karşılık vermeden sislerin içinde Rostov’un yüzünü iyice görmeye çalıştı. Kısa bir süre sustuktan sonra:</p>

  <p>— Öyle olsun, bakın bakalım, dedi.</p>

  <p>— Başüstüne.</p>

  <p>Rostov atını mahmuzladı. Çavuş Fedçenko ile iki süvari erine daha seslendi, onlara arkasından gelmelerini emretti ve yokuş yukarı süratliye kalkarak hâlâ çığlıkların geldiği yöne gitti. Kendisinden önce hiç kimsenin gitmediği o tehlikeli, o sisli, o esrarengiz uzaklıklara, yanında üç süvari eriyle gitmek Rostov’a hem korku, hem de neşe veriyordu. Bagration tepeden, ona derenin daha ilerisine gitmemesi için seslendi ama Rostov hiçbir şey işitmiyormuş gibi davrandı. Hiç durmadan daha ileri gidiyor, fundalıkları ağaç, hendekleri de insan sanarak durmadan yanılıyor, kendi kendine bu yanılmalarını açıklayarak yoluna devam ediyordu. Süratliyle yokuş aşağı indikten sonra, artık bizimkilerin ateşlerini de düşmanın ateşlerini de göremez oldu, ama Fransızların bağırışlarını gittikçe daha kuvvetli, daha belirli duyuyordu. Vadide tam önünde, dereye benzer bir şey gördü, ama oraya kadar gidince daha önce geçtikleri yolu tanıdı. Yola çıkınca kararsızlıkla bir an atını durdurdu: Bu yol boyunca ilerlemeye mi devam etmeliydi? Yoksa onu geçip siyah tarlalardan tepeye doğru mu gitmeliydi? Sislerin arasında hafifçe aydınlanan yol boyunca ilerlemek daha tehlikesizdi; insanları daha çabuk fark etmek mümkündü. Rostov, “Arkamdan gelin!” diyerek yolun öbür tarafına geçti ve dörtnala tepeye, o akşam Fransız istinat karakolunun bulunduğu yere tırmanmaya başladı.</p>

  <p>Arkasındaki süvari erlerinden biri seslendi:</p>

  <p>— İşte, komutanım!</p>

  <p>Rostov, sisin içinde birdenbire beliren karaltının ne olduğunu fark etmeye vakit bulamadan bir ateş parladı, bir silah sesi duyuldu ve bir kurşun, şikâyet eder gibi vınlayarak sisin içinde ta yukarıdan geçip gitti. İkinci bir tüfek patlamadı ama sırtta bir ateşin parıltısı göründü. Rostov, atını çevirdi, dörtnala geriye döndü. Muhtelif aralıklarla dört silah sesi daha duyuldu ve sislerin içinde bir yerlerde kurşunların ayrı ayrı sesler çıkararak vınladığı işitildi. Rostov, kendisi gibi silah seslerinden coşan atının dizginlerini çekti. Sanki içinden neşeli bir ses, “Haydi bir daha, bir daha,” deyip duruyordu. Ama başka silah sesi duyulmadı.</p>

  <p>Rostov, ancak Bagration’a yaklaşırken atını gene dörtnala kaldırdı, eli kasketinin siperliğinde, onun yanına gitti.</p>

  <p>Dolgorukov, hâlâ kendi düşüncesinde ısrar ediyor, Fransızların çekildiklerini ve yalnız bizi aldatmak için ateş yaktıklarını söylüyordu. Rostov, yanlarına girdiği sırada Dolgorukov:</p>

  <p>— Bu neyi ispat eder? diyordu. Geri çekilmiş, burada da istinat karakolları bırakmış olabilirler.</p>

  <p>Bagration:</p>

  <p>— Öyle anlaşılıyor ki hepsi gitmemiş prens, dedi. Yarın sabaha kadar bekleyelim, yarın her şeyi öğreniriz.</p>

  <p>Rostov, yaptığı yolculuktan ve özellikle duymuş olduğu kurşun seslerinden ötürü dudaklarında beliren neşeli gülümseyişi gizleyemiyordu, eli kasketinin siperliğinde öne doğru eğilip raporunu verdi:</p>

  <p>— Dağda istinat karakolu var, ekselans, hep aynı yerde, akşamki yerinde duruyor.</p>

  <p>Bagration:</p>

  <p>— Peki, peki teşekkür ederim teğmen, dedi.</p>

  <p>Rostov:</p>

  <p>— Sizden bir ricada bulunacağım ekselans, dedi.</p>

  <p>— Ne var?</p>

  <p>— Yarın bizim süvari bölüğümüz ihtiyatta kalıyor; izin verirseniz, birinci bölüğe geçirilmemi emretmenizi rica ediyorum.</p>

  <p>— Soyadınız?</p>

  <p>— Kont Rostov.</p>

  <p>— Ya! Peki! Yanımda emir subayı olarak kal.</p>

  <p>Dolgorukov:</p>

  <p>— İlya Andreiç’in oğlu mu? diye sordu.</p>

  <p>Ama Rostov ona karşılık vermedi.</p>

  <p>— Öyleyse ümit edebilirim ekselans.</p>

  <p>— Ben emir veririm.</p>

  <p>Rostov, “Yarın belki de beni herhangi bir emirle hükümdara gönderirler!” diye düşündü. “Allah’a şükür!”</p>

  <p>Düşman ordusundaki ateşlerin ve bagrışmaların nedeni, günlük emri birliklere okunurken bizzat Napolyon’un açık ordugâhları at sırtında dolaşmasıydı. İmparatoru gören erler samandan meşaleler yakıyor, “<i>Vive l'empereur!”</i> diye bağırarak arkasından koşuyorlardı. Napolyon’un günlük emri şöyleydi:</p>

  <p>“Askerler! Rus ordusu, Avusturya’nın Ulm ordusunun öcünü almak için size karşı çıkıyor. Bunlar sizin Hollabrunn’da bozguna uğrattığınız ve o zamandan beri buraya kadar izlediğiniz birliklerdir.</p>

  <p>“Bizim tuttuğumuz mevziler çok kuvvetlidir, onlar beni sağ taraftan çevirmek isterken bana yanlarını açmış olacaklar! Erler! Birliklerinizi ben kendim yöneteceğim, eğer siz, her zamanki kahramanlığınızla düşman hatlarında karışıklık ve bozgun yaratırsanız ateş hattından uzak dururum; ama zafer bir an için olsun şüpheye düşerse imparatorunuzu düşmanın ilk darbeleri karşısında göreceksiniz. Çünkü Fransız milletinin şerefi için bu kadar önemli olan Fransız piyadesinin şerefi söz konusuyken, zaferin kazanılacağından asla şüphe edilemez.</p>

  <p>Yaralıları taşımak bahanesiyle safları seyreltmeyin. Her biriniz milletimize karşı böylesine bir kinle hareket eden ve İngiliz parasıyla beslenen bu uşakları yenmek gerektiği düşüncesine bütün varlığınızla sarılmalısınız.</p>

  <p>Bu zafer seferi sona erdirecektir; o zaman kışlaklarımıza dönebiliriz. Fransa’da oluşturulan yeni ordular bize orada katılacaklardır; o zaman yapacağım barış antlaşması milletime de, size de, bana da layık bir barış olacaktır.”</p>

  <h2 id="sigil_toc_id_60">XIV</h2>

  <p class="nonindent">Sabahın beşinde ortalık hâlâ kapkaranlıktı. Ortadaki birlikler, ihtiyat birlikleri ve Bagration’un sağ kanadı henüz hareketsiz duruyorlardı. Ama sol kanatta, Fransızların sağ kanadına taarruz edip onu harekât planına göre Bohemya dağlarına doğru püskürtmek için ilk sırada tepeden aşağıya inmekle görevlendirilen piyade, süvari ve topçu birlikleri harekete geçmiş, konakladıkları yerlerden kalkmaya başlamışlardı. İçlerine gereksiz her şeyin atıldığı çoban ateşlerinin dumanı gözleri yakıyordu. Hava soğuk ve karanlıktı. Subaylar telaşla çay içiyor, kahvaltı ediyor, erler peksimetlerini çiğniyor, ısınmak için oldukları yerde tepiniyor, götüremeyecekleri her şeyi, bütün fazlalıkları, kulübe tahtalarını, iskemleleri, masaları, tekerlekleri, tekneleri, odunların arasına atarak ateşlerin başında toplanıyorlardı. Avusturya kolbaşıları Rus birlikleri arasında dolaşıyor, harekete geçildiğini bildiren haberciler olarak görevlerini yerine getiriyorlardı. Herhangi bir alay komutanının çadırının yanında Avusturyalı bir subay görünür görünmez alay hemen harekete geçiyordu; erler koşarak ateşlerin başından ayrılıyor, çubuklarını çizmelerinin koncuna sokuyor, torbalarını arabalara yüklüyor, tüfeklerini alıyor, sıraya giriyorlardı. Subaylar düğmelerini ilikliyor, kılıçlarını, çantalarını takıyor, bağırarak safları dolaşıyorlardı; nakliye ve emir erleri atları arabalara koşuyor, eşyaları yerleştiriyor, bağlıyorlardı. Yaverler, alay ve tabur komutanları atlara biniyor, haç çıkarıyor, kalacak olan nakliyecilere son emirleri bildirip, talimat verip yapacakları işleri söylüyorlardı; etrafta binlerce ayağın tekdüze sesi duyuluyordu. Kollar nereye gittiklerini bilmeden, etraftaki insanlardan, dumandan ve gittikçe kalınlaşan sisten, biraz önce terk ettikleri yeri de yeni ayak bastıkları yeri de görmeden körü körüne ilerliyorlardı.</p>

  <p>Seferde bir er, tıpkı üzerinde bulunduğu gemiyle birlikte hareket eden bir gemici gibidir; etrafı kendi alayı ile çevrilmiş, onunla sınırlandırılmıştır, onunla birlikte sürüklenip gider. Ne kadar uzağa giderse gitsin, ne kadar garip, ne kadar bilinmeyen, ne kadar tehlikeli bölgelere girerse girsin, etrafta, nasıl bir denizci her an, her yerde kendi gemisinin hiç değişmeyen direklerini, güvertelerini ve halatlarını görürse er de her an, her yerde aynı arkadaşları, aynı safları, aynı çavuş İvan Mitriç’i, aynı alay köpeği Juçka’yı, aynı komutanları görür. Bir er, gemisinin bulunduğu bölgenin enlemini nadiren bilmek ister; ama savaş günü, ordunun içinde yaşadığı hayal dünyasında, nereden nasıl geldiği bilinmeyen, herkes için aynı olan sert bir ses duyulur; kesin ve ihtişamlı bir şeyin yaklaştığına işaret olan bu ses, onlarda alışmadıkları bir merak uyandırır. Savaş günlerinde erler, heyecanla alaylarıyla ilgili konuların dışına çıkmaya çalışırlar, kulak kabartırlar, her şeye dikkatle bakarlar ve büyük bir merakla çevrelerinde olup bitenleri sorarlar...</p>

  <p>Sis o kadar kalınlaşmıştı ki ortalığın ağarmasına rağmen on adım ötesi görülmüyordu. Fundalar kocaman ağaçlar, düzlükler de uçurum ya da yamaç şeklinde görünüyordu. Her yerde, her tarafta, on adım ötede olsa bile görünmeyen düşmanla burun buruna gelmek mümkündü. Ama birlikler hep aynı sis içinde, yokuş aşağı inip tepelerden yukarı tırmanarak bahçelerin, çitlerin önünden ve ne olduğu anlaşılmayan arazide uzun bir süre yürüdükleri halde, hiçbir yerde düşmanla karşılaşmadılar. Aksine, erler bazen önlerinde, bazen arkalarında, her tarafta, aynı yönde bizim Rus birliklerinin ilerlediğini fark ediyorlardı. Her er kendisinin gittiği yere daha doğrusu o bilinmeyen bölgeye bizimkilerden daha pek çoklarının gittiğini öğreniyor, bunu öğrenince de bir memnuniyet duyuyordu. Saflarda:</p>

  <p>— Bak hele Kursk'lular da geçiyor, diye konuşuluyordu.</p>

  <p>— Vay canına! Kardeşim bizim asker de buraya amma yığılmış ha! Akşam baktım, ateşler yanınca ucu bucağı görünmüyor. Sanki Moskova, vallahi!..</p>

  <p>Gerçi birlik komutanlarından hiçbiri saflara yaklaşıp askerlerle konuşmuyordu (kol komutanları savaş şûrasında gördüğümüz gibi, girişilen bu işten hoşnut değillerdi, canları sıkılıyordu. Bu yüzden yalnız kendilerine verilen emirleri yerine getiriyor, erlerin moralini yükseltmeye çalışmıyorlardı). Yine de erler her zaman olduğu gibi ve özellikle taarruza hazırlandıkları zaman yaptıkları gibi neşeyle yürüyorlardı. Ama kalın bir sisin içinde bir saat kadar yürüdükten sonra ordunun büyük kısmı duraklamak zorunda kaldı ve saflar arasında bir düzensizliğin, bir karışıklığın meydana geldiğini kavramaktan ötürü bir hoşnutsuzluk yayıldı. Bu hoşnutsuzluk nasıl yayılır! Bunu kestirmek oldukça zordur; yalnız şu muhakkak ki olağanüstü bir doğrulukla, fark edilmeden, karşı konulması imkânsız bir hızla hemen etrafa yayılıverir; tıpkı suyun bir düzlükte yayılması gibi. Eğer Rus ordusu tek başına, müttefiksiz olsaydı işin içinde bir kargaşalık olduğunu kavraması ve bunun genel bir kanı halini alması, belki de daha uzun bir zaman alırdı; ama şimdi herkes bu düzensizliğin nedenini o laf anlamaz Almanlara yüklüyor, bundan özel bir zevk duyuyor, bu zararlı karışıklığı “sosisçilerin” yarattığına kesin olarak inanıyordu.</p>

  <p>— Neden durdular? Yolu mu kestiler? Yoksa Fransız’a mı çattılar?</p>

  <p>— Yoo, öyle bir şey duymadık! Ona rastlasaydık bizi topa tutmaya başlardı.</p>

  <p>— İki ayağımızı bir pabuca soktular, yola çıktığımız zaman da boş yere getirip kırın ortasında bıraktılar. Hep o Allah’ın belası Almanlar işi karıştırıyorlar. Sersem keratalar!</p>

  <p>— Bak ben olsaydım onları öyle bir öne sürerdim ki! Şimdi ise tabii gerilerde birbirlerine sokulup duruyorlardır. Sen işin yoksa burada aç açma bekle.</p>

  <p>Bir subay söyleniyordu:</p>

  <p>— Ne oldu acaba? Çabuk olsalar ya! Süvariler yolu tıkamış diyorlar.</p>

  <p>Bir başkası:</p>

  <p>— Ah, kahrolası Almanlar, kendi topraklarını bile tanımıyorlar! diyordu.</p>

  <p>Bir yaver atını ileri doğru sürerek bağırdı:</p>

  <p>— Siz hangi tümendensiniz?</p>

  <p>— On sekizinci.</p>

  <p>— O halde neden burada duruyorsunuz? Siz çoktan ön tarafa ilerlemiş olmalıydınız. Şimdi artık akşama kadar oraya varamazsınız. Amma da aptalca emirler ha! Kendileri bile ne yaptıklarını bilmiyorlar!</p>

  <p>Subay bunu söyledikten sonra uzaklaştı. Sonra bir general gelip Rusça olmayan bir dille öfkeli öfkeli bir şeyler bağırdı. Bir er uzaklaşan generali taklit ederek:</p>

  <p>— Tafa... lafa, ne dırlandığını anlayabilirsen anla! dedi. Ben olsaydım bu alçakları kurşuna dizerdim!</p>

  <p>Çeşitli yönlerden sesler duyuldu:</p>

  <p>— Verilen emre göre saat dokuzda yerimizi alacaktık. Oysa yolun yarısını bile yapmadık. Amma da emirler ha!</p>

  <p>Birliklerin yürüyüşe geçerken gösterdikleri canlılık yavaş yavaş saçma emirlere ve Almanlara karşı bir küskünlüğe, bir öfkeye dönüşmeye başladı.</p>

  <p>Karışıklığın nedeni, sol kanatta ilerleyen Avusturya süvari birliklerinin hareketi sırasında yüksek komutanlığın bizim merkez birliklerinin sağ kanattan çok uzaklaşmış olduğuna karar vermesi, bu yüzden bütün süvari birliklerine sağ tarafa geçmelerini emretmesiydi. Birkaç bin süvari piyadenin önünden geçiyor, piyade onları beklemek zorunda kalıyordu.</p>

  <p>Önde Avusturyalı bir kılavuzla bir Rus generali arasında da anlaşmazlık çıkmıştı. Rus generali, süvarilerin durdurulması için bağırıyordu; Avusturyalı ise bu işte kendisinin değil, yüksek komutanlığın suçlu olduğunu ispatlamaya çalışıyordu. Bu sırada birlikler duraklıyor, canları sıkılıyor, cesaretleri kırılıyordu. Bir saatlik bir duraklamadan sonra, ordular nihayet ilerlemeye ve yokuş aşağı inmeye başladılar. Tepede dağılmaya yüz tutan sis, aşağılarda, orduların indiği yerlerde, daha da yoğun bir hal alıyordu. İleride sisin içinde önce bir silah sesi işitildi, arkasından, bir silah sesi daha duyuldu. Sonra önce düzensiz ve kısa, uzun aralıklarla tak... tak... tak... sesleri birbirini izledi. Sesler gittikçe daha düzenli, daha sık duyuluyordu, böylece Goldbach Deresi’nin üst tarafında savaş başlamış oldu...</p>

  <p>Aşağıda, derenin üst tarafında, düşmanla karşılaşmayı hiç beklemeyen ve sislerin içinde ansızın onunla burun buruna gelen Ruslar, komutanlardan cesaret verici bir tek söz duymadan, artık geç kalınmış olduğu konusunda ağızdan ağıza yayılan söylentilerle kalın sis perdesinin içinde ne önünü ne de etrafını görerek düşmana tembel tembel, ağır ağır ateş açıyor, biraz ilerliyor, sislerin arasında, bilmedikleri bir arazide kendi birliklerini bir türlü bulamayan yaverlerle komutanlarından zamanında emir alamadıkları için tekrar duraklıyorlardı. Aşağıya inmiş olan birinci, ikinci ve üçüncü kollar için savaş böyle başlamıştı. Kutuzov’un bizzat bulunduğu dördüncü kol ise Pratzen tepelerindeydi.</p>

  <p>Aşağılarda, savaşın başladığı yerde, hâlâ kalın bir sis vardı. Yukarıda ortalık aydınlanmıştı ama ileride olup bitenler yine de görülmüyordu. Düşmanın bütün birlikleri, bizim tahmin ettiğimiz gibi on verst ileride miydi? Yoksa şuracıkta o sis çizgisinin içinde miydi? Bunu saat dokuza kadar kimse bilmedi.</p>

  <p>Saat sabahın dokuzuydu. Aşağıda sis, her tarafı bir deniz gibi kaplamıştı, ama mareşalleriyle çevrili olarak Napolyon’un durduğu Schlapanitz köyü önlerinde, yüksekte, ortalık apaydınlıktı. Tepelerinde aydınlık, masmavi bir gök vardı ve güneşin kocaman yuvarlağı, kıpkırmızı kocaman boş bir şamandıra gibi süt beyazı sis denizinin üzerinde dalgalanıyordu. Yalnız bütün Fransız orduları değil, Napolyon da kurmayı ile birlikte, bizim mevzilenip savaşa başlamayı tasarladığımız yerde, derelerin ve Sokolnitz ile Schlapanitz köylerinin öte tarafında değil, bu tarafta, bizim orduların o kadar yakınında bulunuyordu ki çıplak gözle bizim ordudaki süvarileri piyadelerden ayırabiliyordu.</p>

  <p>Napolyon, mareşallerinden biraz daha ileride duruyordu; altında kır bir Arap atı, sırtında İtalya seferini yaparken giymiş olduğu lacivert kaput vardı. Hiç konuşmadan sis denizinin içinde yükseliyormuş hissini veren ve Rus ordularının hareket ettikleri ta uzaktaki tepelere bakıyor, dere yatağından gelen silah seslerine kulak kabartıyordu. Zayıf yüzünde henüz bir tek adale kıpırdamıyordu; parlak gözleri hiç hareket etmeden hep aynı noktaya dikilmişti. Tahminleri doğru çıkmıştı. Rus ordularının bir kısmı dere yatağına, göllere ve bataklıklara doğru inmişti, bir kısmı da Napolyon’un kilit noktası saydığı ve taarruz etmeyi tasarladığı Pratzen sırtlarından çekiliyordu. Pratzen köyünün yakınında, iki tepenin meydana getirdiği çukurda, sislerin arasında, Rus kollarının, süngüleri parıldayarak hep aynı yönde dere yatağına doğru ilerlediklerini ve birbiri arkasından sis denizinde kaybolduklarını görüyordu. Akşam aldığı haberlerden, gece boyunca ileri karakollarda duyulan tekerlek ve ayak seslerinden, Rus kollarının hareketindeki düzensizlikten, bütün tahminlerine uygun olarak müttefiklerin kendisini çok daha ileride sandığını, Pratzen yakınlarında hareket halinde olan birliklerin Rus ordusunun merkez kısmını teşkil ettiklerini ve merkez kuvvetlerinin zayıfladığını, onlara taarruz ederse başarı kazanacağını kesin olarak anlıyordu. Ama hâlâ savaşa başlamıyordu.</p>

  <p>O gün, kendisi için parlak bir gündü: Taç giymesinin yıl dönümüydü. Sabaha karşı birkaç saat kestirmiş, sonra da dinç, neşeli, taptaze ve her şeyi mümkün gören, her şeyi başarmaya imkân veren mutlu bir ruh hali içinde atına binmiş, savaş alanına çıkmıştı. Hareketsiz duruyor, sislerin arasından görünen tepelere bakıyordu. Soğuk yüzünde âşık, aynı zamanda mutlu bir delikanlının yüzünde görülen o güvenli ve hak edilmiş mutluluk ifadesi vardı. Mareşaller arkasında duruyor, dikkatini dağıtmaya cesaret edemiyorlardı. Napolyon bir Pratzen sırtlarına, bir sislerin arasından yükselen güneşe bakıyordu.</p>

  <p>Güneş sisten kurtulup da göz kamaştırıcı ışıklarını tarlalarla sisin üzerine fışkırtınca Napolyon (sanki savaşa başlamak için bunu bekliyormuş gibi) beyaz, güzel elinden eldivenini çıkardı, onunla mareşallere bir işaret verdi ve savaşın başlamasını emretti. Mareşaller yanlarında yaverleri, dörtnala çeşitli yönlere gittiler. Birkaç dakika sonra Fransız ordusunun ana kuvvetleri hızla harekete geçerek soldan dere yatağına doğru inen Rus birliklerinin gittikçe daha çok boş bıraktıkları Pratzen sırtlarına doğru ilerlediler.</p>

  <h2 id="sigil_toc_id_61">XV</h2>

  <p class="nonindent">Saat sekizde, Kutuzov, at sırtında Miloradoviç’in dördüncü kolunun, aşağı inmiş olan Prjebişevski ile Langeron kollarının yerini alacak kolun önünde, Pratzen’e doğru yola çıktı. Baştaki alayın erleri ile selamlaştı ve hareket emrini verdi; böylece bu alaya kendisinin komuta etmek niyetinde olduğunu gösteriyordu. Pratzen köyüne varınca durdu. Prens Andrey başkomutanın maiyetini teşkil eden o büyük kalabalığın arasında, Kutuzov’un arkasında duruyordu. Çoktandır beklediği anın yaklaştığını hisseden bir insan gibi heyecan, sinirlilik içindeydi, aynı zamanda kendisine hakim olduğu için sakin görünüyordu. O günün, kendisi için bir Toulon ya da Arcole Köprüsü günü olduğuna iyice inanıyordu. Bunun nasıl olacağını bilemiyordu ama gerçekleşeceğine kesinlikle inanıyordu. Arazi ile bizim orduların mevzilerini, bizim ordudaki herhangi bir kişinin bilebileceği kadar biliyordu. Artık kendi stratejik planını gerçekleştirmeyi düşünmenin bile yersiz bir şey olduğu aşikârdı; bu yüzden onu unutmuştu bile. Artık Weierother’in planını benimseyerek karşısına çıkabilecek ihtimalleri düşünüyor, yeni şeyler tasarlıyordu, kendisinin bir anda karar vermesi gerekir, hızla düşünmesine ihtiyaç kalırsa bunlardan yararlanabilirdi.</p>

  <p>Soldan, aşağıdan, sis içinde görünmeyen birliklerin karşılıklı silah sesleri yükseliyordu. Prens Andrey’e öyle geliyordu ki asıl savaşlar orada olacak, birliklerin karşısına orada bir engel çıkacaktı. “İşte o zaman beni bir tugayla ya da bir tümenle oraya gönderirler, ben de orada elimde sancakla ileriye atılır, karşıma çıkan her şeyi mahvederim.” Yanından geçen sancaklara kayıtsız bir tavırla bakamıyordu. Bir sancağa bakarken, hep, “Belki de orduların önünde elimde bu sancakla yürüyeceğim,” diye düşünüyordu.</p>

  <p>Geceki sisten, sabahleyin, tepelerde, yalnız sonradan çiy halini alan bir kırağı kalmıştı, oysa vadilerde sis hâlâ süt beyazı bir deniz gibi yayılıyordu. Birliklerimizin indiği soldaki vadiden silah sesleri duyuluyor ama hiçbir şey görülmüyordu. Tepelerin üzerinde bulutsuz masmavi bir gök, sağda da güneşin kocaman yuvarlağı vardı. İleride, ta uzaklarda, sis denizinin öbür kıyısında, üzeri ağaçlarla kaplı tepeler göze çarpıyordu, düşman ordusu herhalde oradaydı, o noktada, belirsiz bir şeyler görünüyordu. Sağda, muhafız birlikleri, nal ve tekerlek sesleri arasında, zaman zaman parlayan süngüleriyle sisle kaplı bölgeye giriyorlardı; solda, köylerin öbür tarafında gene kitle halinde süvari birlikleri yaklaşıyor, sis denizinin içinde kayboluveriyorlardı. Önde ve arkada piyade ilerliyordu. Başkomutan köyün giriş yerinde duruyor, birlikler önünden geçiyordu. Kutuzov, o sabah çok yorgun ve sinirli görünüyordu. Önünden geçen piyadeler, herhalde ön tarafta bulunan bir şey onları yoldan alıkoyduğu için duraklamışlardı.</p>

  <p>Kutuzov yanına yaklaşan generale:</p>

  <p>— Canım, artık şunlara söyleyin, tabur düzenine girip köyü arkadan dolaşsınlar! diye söylendi. Nasıl oluyor da anlamıyorsunuz ki düşman karşısında bulunduğumuz bir sırada, köyün sokaklarına böyle tek sıra halinde yayılmak olmaz, ekselans?</p>

  <p>General:</p>

  <p>— Ben köyün arkasında düzene girmeyi düşünüyordum, ekselans, diye karşılık verdi.</p>

  <p>Kutuzov karşısındakini iğnelemek istiyormuş gibi güldü:</p>

  <p>— Maşallah, cephenizi düşmanın gözü önünde yayarsanız haliniz hoş olur doğrusu, çok hoş!</p>

  <p>— Düşman daha uzakta, sayın komutanım. Harekât planına göre...</p>

  <p>— Kutuzov öfkeyle:</p>

  <p>— Harekât planıymış... diye bağırdı. Kim söyledi size bunu? Lütfen ne emrediliyorsa onu yapın.</p>

  <p>— Başüstüne!</p>

  <p>Nesvitski, Prens Andrey’e:</p>

  <p>— <i>Mon cher le vieux est d'une humeur de chien,</i><a class="noteref" href="../Text/notlar.xhtml#f13n72" id="ref72">72</a> diye fısıldadı.</p>

  <p>Şapkasında yeşil tüyler bulunan beyaz üniformalı Avusturyalı bir subay, dörtnala Kutuzov’a yaklaştı ve dördüncü kolun savaşa girişip girişmediğini imparator adına sordu.</p>

  <p>Kutuzov ona karşılık vermedi, arkasını döndü ve gözüne tesadüfen yanında duran Prens Andrey ilişti. Onu görünce yaverinin olup bitenlerde hiç suçu olmadığını kavrıyormuş gibi o öfkeli, o sert bakışı yumuşadı. Avusturyalı yavere karşılık vermeden Bolkonski’ye:</p>

  <p>— <i>Allez voir, mon cher, si la troisième division a dépassé le village. Dites-lui de s'arrêter et d'attendre mes ordres,</i><a class="noteref" href="../Text/notlar.xhtml#f13n73" id="ref73">73</a> dedi.</p>

  <p>Prens Andrey yanından uzaklaşacağı sırada onu durdurdu:</p>

  <p>— <i>Et demandez-lui, si les tirailleurs sont postés.</i><a class="noteref" href="../Text/notlar.xhtml#f13n74" id="ref74">74</a></p>

  <p>Sonra Avusturyalıya hâlâ karşılık vermeden kendi kendine:</p>

  <p>— <i>Ce qu'ils font, ce qu'ils font,</i><a class="noteref" href="../Text/notlar.xhtml#f13n75" id="ref75">75</a> diye söylendi.</p>

  <p>Prens Andrey emri yerine getirmek için atını dörtnala sürdü. Önde ilerleyen bütün birlikleri geçtikten sonra üçüncü tümeni durdurdu ve gerçekten bizim kolorduların önünde nişancı hattının bulunmadığını kesin olarak öğrendi. Alayın önünde bulunan alay komutanı, başkomutanın öne nişancıları sürmesi için verdiği emir kendisine bildirilince şaşırıp kaldı. İleride başka birliklerin bulunduğuna, düşmanın da on versten daha yakında bulunamayacağına kesin olarak inanıyordu. Gerçekten onun bulunduğu yerden, kalın bir sis perdesiyle kaplı meyilli boş bir araziden başka bir şey görünmüyordu. Prens Andrey başkomutan namına ihmalin telafi edilmesi için emir verdikten sonra dörtnala geri döndü. Kutuzov hep aynı yerde duruyordu. Yaşlı bir adam gibi ağır vücuduyla kendisini eyerin üzerine bırakmış, gözlerini kapayarak yorgun yorgun esniyordu. Birlikler artık yürümüyor, silahlarını ayak ucunda tutarak duruyorlardı.</p>

  <p>Kutuzov Prens Andrey’e:</p>

  <p>— Peki peki, dedi, sonra artık sol kanattaki bütün kollar indiği için, harekete geçmek gerektiğini söyleyen ve elinde saat tutarak konuşan generale döndü, iki esneme arasında, daha vaktimiz var ekselans, dedi. Acelemiz yok!</p>

  <p>Bu sırada Kutuzov’un gerisinde, uzaktan uzağa alayların, “Sağol!” diye bağırdıkları duyuldu ve bu sesler, taarruza hazırlanan bütün Rus birlikleri boyunca yaklaşmaya başladı. Selamlanan adamın hızla ilerlediği belliydi. Önünde Kutuzov’un bulunduğu alayın erleri de bağırınca Kutuzov, atını biraz yana sürdü ve yüzünü buruşturarak dönüp arkasına baktı. Pratzen yolundan, sanki renk renk giyinmiş bir süvari bölüğü dörtnala geliyordu. İçlerinden iki kişi ötekilerin önünde atlarını tam dörtnala sürerek yan yana ilerliyorlardı. Bunlardan biri siyah üniformalı, beyaz sorguçluydu. Altında da al bir İngiliz atı vardı. Öbürü beyaz üniforma giymiş ve yağız bir aygıra binmişti. Bunlar maiyetleriyle birlikte gelen iki imparatordu. Kutuzov cephedeki yaşlı bir asker gibi aşırı bir gösterişle, duran birliklere: “Hazır ol!” komutunu verdikten sonra selam vererek atını imparatora doğru sürdü. Tepeden tırnağa değişivermişti. Emirleri tartışmasız yerine getiren bir emir kulu tavrı takınmıştı. Aşırı bir saygıyla yaklaşması, yapmacık selamı herhalde imparatorun da hoşuna gitmemiş, onu şaşırtmıştı.</p>

  <p>Tatsız bir ifade, imparatorun genç ve mutlu yüzünde tıpkı parlak bir göğün üzerinden geçen sis kalıntıları gibi bir anda belirip kayboldu. O gün, hastalıktan sonra Bolkonski’nin onu sınır dışında ilk gördüğü Olmütz alanındaki halinden biraz daha zayıftı; ama güzel kül rengi gözlerinde aynı büyüleyici gurur ve şefkat karışımı vardı. İnce dudaklarında da gene çeşitli anlamlar beliriyor ama hepsinden çok gençlikten ileri gelen bir saflıkla iyi yüreklilik göze çarpıyordu.</p>

  <p>Olmütz teftişindeyken daha azametli görünmüştü, burada ise daha neşeli, daha hareketliydi. Dörtnala üç verst geçtikten sonra yanakları hafifçe pembeleşmişti. Atını durdurup ferahlayarak içini çekti ve arkasına dönüp maiyetindekilerin yüzüne baktı; onların yüzü de tıpkı hükümdarın yüzü gibi genç ve heyecanlıydı. Çartorijski de Novosiltzev de Prens Volkonski de Stroganov da üzerlerine zengin üniformalar giymiş, bakımlı, yalnız hafifçe terlemiş dinç atlara binmiş başka neşeli gençler de aralarında bir şeyler konuşa konuşa gülümseyerek hükümdarın arkasında durmuşlardı. İmparator Franz, uzun yüzlü al yanaklı bir gençti; güzel yağız aygırının üzerinde dimdik oturuyor, düşünceli düşünceli, telaşsız bir tavırla çevresine bakınıyordu. Beyaz üniformalı yaverlerinden birini çağırıp ona bir şey sordu. Prens Andrey onun huzuruna çıkışını hatırlayarak gülümsemekten kendini alamadı. Eski tanıdığına bakıp, “Herhalde kaçta yola çıktıklarını soruyor,” diye düşündü. İmparatorların maiyetinde bulunanlar arasında muhafız ve ordu alaylarından seçilmiş Rus ve Avusturyalı sağlam yapılı emir erleri bulunuyordu. Bunların arasında seyisler, çara ait olan ve yedekte bulundurulan haşaları işlemeli güzel atları tutuyorlardı.</p>

  <p>Açık bir pencereden boğucu bir havayla dolu bir odaya nasıl birden taze bir hava dolarsa bu dörtnala gelen pırıl pırıl gençlerden Kutuzov’un neşesiz kurmay heyetine doğru bir canlılık, bir enerji ve kazanılacak başarıya güven havası esmişti.</p>

  <p>İmparator Aleksandr bir taraftan nezaketle İmparator Franz’a bakarak Kutuzov’a aceleyle sordu:</p>

  <p>— Siz neden başlamıyorsunuz Mihail İlaryonoviç?</p>

  <p>Kutuzov saygıyla öne doğru eğilerek:</p>

  <p>— Bekliyorum, majeste, diye karşılık verdi.</p>

  <p>İmparator hafifçe kaşlarını çatarak Kutuzov’un karşılığını iyice duymamış gibi başını eğerek kulak verdi.</p>

  <p>Kutuzov:</p>

  <p>— Bekliyorum majeste, diye tekrarladı (Prens Andrey Kutuzov “Bekliyorum,” derken üst dudağının tabii olmayan bir şekilde hafifçe titrediğini fark etti). Daha bütün kollar toplanmadılar majeste.</p>

  <p>Hükümdar bu sözleri iyice duymuştu, ama belli ki verilen bu karşılık hoşuna gitmemişti; hafifçe öne eğik omuzlarını silkerek yanında duran Novosiltzev’e baktı; sanki bu bakışla Kutuzov’u ona şikâyet etmek istiyordu. Sonra:</p>

  <p>— Ama biz bütün alaylar gelmeden geçit resminin başlamadığı Tsaritsin Lug’da değiliz ki Mihail İlayronoviç, dedi ve bu konuşmaya katılmasa da hiç olmazsa söylediği sözlere kulak vermesini istiyormuş gibi İmparator Franz’ın gözlerinin içine baktı; ama İmparator Franz çevresine bakınmaya devam ediyor, onu dinlemiyordu.</p>

  <p>Kutuzov, sözlerinin iyice işitilmemesi ihtimalini önlemek istiyormuş gibi gür bir sesle:</p>

  <p>— Asıl onun için başlamıyorum, majeste, dedi ve yüzünde gene hafif bir titreme oldu; açık açık her sözünün üzerinde dura dura:</p>

  <p>— Tsaritsin Lug’da değiliz, geçit resmi de yapacak değiliz, onun için başlamıyorum, majeste, diye tekrarladı.</p>

  <p>Hükümdarın maiyetinde bulunanlar birbirlerine baktılar, bütün yüzlerde bir hoşnutsuzluk, bir ayıplama ifadesi belirdi, sanki bütün bu yüzler, “Ne kadar yaşlı olursa olsun, böyle konuşmamalıydı” diyordu.</p>

  <p>Hükümdar, daha başka bir şey söyleyecek mi diye Kutuzov’un gözlerinin içine ısrarla, dik dik baktı. Ama Kutuzov saygıyla başını eğmişti; o da bir şeyler bekliyor gibiydi. Sessizlik hemen hemen bir dakika sürdü. Kutuzov başını kaldırdı ve gene dar görüşlü, verilen emirleri tartışmayan, sadece boyun eğen bir general tavrıyla:</p>

  <p>— Ama, emir buyurursanız öyle olsun, majeste, dedi.</p>

  <p>Atını ileriye sürdü. Kol Komutanı Miloradoviç’i yanına çağırıp taarruz emrini verdi.</p>

  <p>Kıtalar tekrar kımıldadı ve Novgorod Alayı’nın iki taburuyla Apşeron Alayı’nın bir taburu, hükümdarın önünden geçmeye başladı. Apşeron taburu geçerken üzerinde kaput bulunmayan, üniformalı, nişanlarını takınmış, kocaman sorguçlu şapkasını yana doğru eğmiş olan al yanaklı Miloradoviç, atını dörtnala sürerek bir delikanlı gibi dinç bir tavırla selam çaktı, atını hükümdarın önünde durdurdu. Hükümdar:</p>

  <p>— Tanrı yardımcınız olsun general! dedi.</p>

  <p>Miloradoviç neşeyle, ama aynı zamanda kötü bir Fransızca kullandığı için maiyetteki adamların dudaklarında alaylı bir gülümseyiş belirmesine yol açarak:</p>

  <p>— <i>Ma foi sire, nous ferons ce qui sera dans notre possibilité, sire,</i><a class="noteref" href="../Text/notlar.xhtml#f13n76" id="ref76">76</a> dedi.</p>

  <p>Miloradoviç atını sert bir dönüşle çevirdi ve hükümdarın biraz gerisinde durdu. Apşeronlular hükümdarın orada bulunmasından heyecanlandıkları için kuvvetli, sert adımlarla imparatorların ve maiyetlerinin önünden geçiyorlardı. Silah seslerinden, beklenen savaştan, imparatorların önünden sert adımlarla geçen ve daha Suvorov’un zamanında arkadaşları olan yiğit Apşeronluları görmekten hükümdarın orada bulunduğunu unutacak kadar heyecanlanan Miloradoviç neşeli, güvenli, gür bir sesle bağırdı:</p>

  <p>— Çocuklar! Çocuklar! Bu, alacağınız ilk köy olmayacaktır!</p>

  <p>Erler:</p>

  <p>— Elimizden geleni yapacağız, diye haykırdılar.</p>

  <p>Hükümdarın atı bu beklenmedik bağırışlarından ötürü birden şaha kalktı. Onu daha Rusya’daki teftişlerde taşımış olan bu at, burada, Austerlitz alanında binicisinin sol ayağıyla kendisine dalgın dalgın vurmasına aldırmadan tıpkı Mars Meydanı’nda olduğu gibi duyulan silah seslerine kulak kabartıyor ama ne bu silah seslerini ne İmparator Franz’ın atının neden yanında bulunduğunu ne de üzerinde taşıdığı insanın o gün neler söylediğini, neler hissettiğini anlıyordu.</p>

  <p>Hükümdar gülümseyerek yanındakilerden birine döndü, yiğit Apşeronluları göstererek ona bir şeyler söyledi.</p>

  <h2 id="sigil_toc_id_62">XVI</h2>

  <p class="nonindent">Kutuzov, yanında yaverleriyle, karabinerlerin<a class="noteref" href="../Text/notlar.xhtml#f13n77" id="ref77">77</a> arkasından gitti. Kolun uç kısmında yarım verst kadar yol aldıktan sonra iki yolun kesiştiği yerin yakınında, yanında başka evler olmayan terk edilmiş bir evin önünde (bu herhalde eski bir meyhaneydi) durdu. Her iki kol da yokuş aşağı iniyor, ikisinden de birlikler geçiyordu.</p>

  <p>Sis yavaş yavaş dağılıyor ve iki verst kadar ilerideki tepelerde, belirsiz bir şekilde düşman birlikleri görünüyordu. Soldan, aşağıdan silah sesleri gittikçe daha kuvvetli geliyordu. Kutuzov, Avusturyalı bir generalle konuşarak durdu. Prens Andrey biraz geride durmuş onlara dikkatle bakıyordu. Bir ara tek dürbününü versin diye rica etmek için bir yavere döndü. O sırada bu yaver ilerideki birliklere değil de yokuşun alt tarafına, hemen önüne bakarak:</p>

  <p>— Bakınız bakınız, diyordu. Bunlar Fransız!</p>

  <p>İki generalle yaverler dürbüne sarıldılar; onu birbirlerinden kapıyorlardı. Birden bütün yüzler değişti ve hepsinde bir dehşet belirdi. İki verst kadar ileride sanılan Fransızlar, birden beklenmedik bir şekilde önümüze çıkıvermişlerdi.</p>

  <p>— Bu düşman mı?.. Hayır! Evet, bakın, herhalde... Nasıl olur? sesleri duyuldu.</p>

  <p>Prens Andrey çıplak gözle, aşağıda sağ tarafta, Kutuzov’un durduğu yerin beş yüz adım kadar ilerisinde Apşeronlulara doğru yukarı çıkan kalabalık Fransız kolunu gördü. “İşte, o karar anı gelip çattı! Nihayet, iş bana düştü!” diye düşündü, atını mahmuzlayıp Kutuzov’a yaklaştı:</p>

  <p>— Apşeronluları durdurmalı, ekselans! diye bağırdı.</p>

  <p>Ama o anda her şeyi sis kapladı, çok yakında silahlar patladı ve Prens Andrey’in iki adım kadar ilerisinde saf, korku içinde bir sesin, “Eyvah, yandık, kardeşler!” diye bağırdığı duyuldu. Bu ses sanki bir komuttu. Herkes bu sesi duyunca geriye doğru kaçmaya başladı. Gittikçe artan bir kalabalık, karmakarışık halde, beş dakika önce imparatorların önünden geçtikleri yere doğru koşuyordu. Bu kalabalığı yalnız durdurmak değil, onunla birlikte sürüklenmemek de imkânsızdı. Bolkonski yalnız Kutuzov’dan geri kalmamaya çalışıyor, arkasına dönüp şaşkınlıkla bakıyor, önünde olup bitenleri anlayamıyordu. Nesvitski, büyük bir öfkeyle kıpkırmızı olmuş, büsbütün kendinden geçmiş bir halde, Kutuzov’a eğer hemen oradan gitmezse esir edileceğini bağırıyordu. Kutuzov karşılık vermeden aynı yerde duruyor, mendilini çıkarıyordu. Yanağından kan akıyordu. Prens Andrey kalabalığın arasından güçlükle geçerek onun yanına gitti; çenesindeki titremeyi güç bela tutmaya çalışarak:</p>

  <p>— Yaralandınız mı? diye sordu.</p>

  <p>Kutuzov mendilini yaralı yanağına bastırarak kaçanları işaret etti:</p>

  <p>— Yara burada değil, orada! dedi. Durdurun onları! diye bağırdı, ama aynı anda herhalde onları durdurmanın imkânsız olduğu kanısına vardığı için, atını mahmuzlayıp sağa doğru gitti.</p>

  <p>Kaçanlardan yeni bir dalga şiddetle üzerine geldi ve onu da içine alıp geriye doğru sürükledi.</p>

  <p>Birlikler öyle yoğun bir kalabalık halinde kaçıyorlardı ki bir kez bu kalabalığın ortasına düştükten sonra, artık ondan çıkmaya imkân yoktu. Kimi, “Yürü, ne sallanıyorsun!” diye bağırıyor, kimi geriye doğru dönüp havaya kurşun sıkıyor, kimi Kutuzov’un bindiği ata vuruyordu. Kutuzov sel gibi akan kalabalığın arasından güç bela kurtulup sola çıktı, maiyetinin yarısından fazlasını yitirmiş olarak top seslerinin yakından duyulduğu yere doğru gitti. Kalabalıktan çıkıp Kutuzov’dan ayrılmamaya çalışan Prens Andrey tepenin yamacında, dumanın içinde hâlâ ateş etmeye devam eden bir Rus bataryasını ve ona doğru koşan Fransızları gördü. Daha yukarıda Rus piyadesi duruyor, ama ne bataryanın yardımına koşuyor ne de kaçanlarla aynı yönde geriye doğru gidiyordu. Piyadelerin yanından ayrılan bir general, atını sürüp Kutuzov’a yaklaştı, Kutuzov’un maiyetinde yalnız dört kişi kalmıştı. Hepsi solgundu, konuşmadan birbirlerine bakıyorlardı.</p>

  <p>Kutuzov alay komutanına, kaçanları eliyle işaret ederek tıkanırcasına:</p>

  <p>— Durdurun şu alçakları! diye bağırdı ama aynı anda sanki bu sözünden ötürü onu cezalandırmak içinmiş gibi alayın ve Kutuzov’un maiyeti üzerinden kuş sürüsünü andıran kurşunlar ıslık çalarak uçtu.</p>

  <p>Fransızlar bataryaya saldırıyordu. Kutuzov’u görünce ona ateş açtılar. Bu yaylım ateş başlar başlamaz, alay komutanı ayağına sarıldı, birkaç er yere düştü, elinde sancakla duran bir asteğmen onu elinden bıraktı; sancak sallanarak devrildi, yandaki askerlerin tüfeklerine takılı kaldı. Erler komut beklemeden ateş etmeye başladılar.</p>

  <p>Kutuzov umutsuz bir ifadeyle:</p>

  <p>— Aaaah! diye inleyerek dönüp arkasına baktı. İhtiyar olduğu için bir şey yapacak kuvvette olmadığını kavramaktan ötürü titreyen bir sesle, Bolkonski! diye fısıldadı; bozguna uğrayan taburu ve düşmanı işaret etti Bolkonski! Bu ne hal?</p>

  <p>Fakat daha sözünü bitirmeden Prens Andrey utançtan, öfkeden gözlerinin dolduğunu, boğazının düğümlendiğini hissederek atından inip sancağa doğru koştu. Çocuk gibi tiz bir sesle:</p>

  <p>— Çocuklar ileri! diye bağırdı.</p>

  <p>Prens Andrey, “İşte o an geldi!” diye düşünerek sancağın gönderini yakaladı ve kendisine doğru yöneldikleri muhakkak olan kurşunların ıslığını zevkle duydu. Birkaç er yere düştü. Prens Andrey ağır sancağı güç bela elinde tutuyordu:</p>

  <p>— Huraaa! diye bağırdı ve bütün taburun arkasından koşacağına kesin bir güven duyarak ileri atıldı.</p>

  <p>Gerçekten, tek başına ancak birkaç adım koştu. Önce bir er, sonra ikinci bir er, sonra bütün tabur, “Huraaa!” diye bağırarak ileri atıldı ve Prens Andrey’i geride bıraktı. Tabur gediklisi koşup yaklaştı, ağırlıktan Prens Andrey’in elinde sallanan sancağı tuttu, ama o an vurulup öldü. Prens Andrey sancağı tekrar yakaladı, gönderini sürükleye sürükleye taburla birlikte koştu. Önünde bizim topçuları görüyordu. Bunlardan bazıları dövüşüyor, bazıları topları bırakıp ona doğru koşuyorlardı; topçuların atlarını yakalayan ve ele geçirdikleri topları çeviren Fransız piyade erlerini de görüyordu.</p>

  <p>Prens Andrey taburla birlikte toplara yirmi adam kadar yaklaşmıştı. Üzerinde kurşunların durmadan devam eden ıslığını duyuyordu; sağında solunda erler “Ah!” diye bağırarak yere düşüyorlardı ama Andrey onlara bakmıyordu; o yalnız önünde, bataryada olup bitenlere bakıyordu. Şapkasını yana eğmiş kızıl saçlı bir topçuyu artık iyice görüyordu; topçu bir top tomarını bir ucundan yakalamıştı, öbür tarafta ise bir Fransız eri aynı tomarı tutmuş, kendine doğru çekiyordu. Prens Andrey herhalde ne yaptıklarını anlamayan bu iki insanın yüzündeki şaşkın aynı zamanda öfkeli ifadeyi iyice seçebiliyordu.</p>

  <p>Onlara bakarak, “Ne yapıyorlar?” diye düşündü. “O kızıl saçlı topçu eri, silahı olmadığına göre neden kaçmıyor? Fransız ona niçin süngüsünü saplamıyor? O daha kaçmaya vakit bulamadan Fransızın tüfeği aklına gelecek ve onu tepeleyecek.”</p>

  <p>Gerçekten de tüfeğini eline almış bir Fransız, itişip kakışanlara yaklaştı; kendisini bekleyen akıbetin ne olduğunu hâlâ anlamayan ve topun tomarını zafer kazanmış gibi çekip almış olan kızıl saçlı topçunun kaderi artık belli olacaktı. Ama Prens Andrey bu işin nasıl bittiğini görmedi. Sanki yakınında bulunan erlerden biri, var kuvvetiyle ağır bir değnekle başına vurmuş gibi oldu. Bu, kendisine biraz acı vermişti, ama asıl canını sıkan şey, bu acının baktığı şeyi görmesine engel olmasıydı.</p>

  <p>“Ne oluyor? Yoksa düşüyor muyum? Bacaklarım kesiliyor,” diye düşündü ve sırtüstü düştü. Fransızlarla topçuların arasındaki çatışmanın nasıl bittiğini, o kızıl saçlı topçunun öldürülüp öldürülmediğini, topların da kurtarıldığını mı yoksa düşman eline mi geçtiğini öğrenmek istediği için, gözlerini tekrar açtı. Ama hiçbir şey göremedi. Üzerinde artık gökyüzünden başka bir şey yoktu. Ta yükseklere giden, pek parlak olmayan ama gene de uçsuz bucaksız ve kül rengi bulutları, üzerinden ağır ağır kayan bir gökyüzü... Prens Andrey, “Ne kadar sessiz! Ne kadar sakin? Ne kadar azametli... hiç de koştuğum sırada olduğu gibi değil!” diye düşündü. “Hiç de koştuğumuz, bağırdığımız ve dövüştüğümüz zaman olduğu gibi değil; öfkeli ve korkulu yüzlerle topun tomarını çekiştiren o Fransızla o topçunun yaptıkları gibi değil... Bu yüksek, bu uçsuz bucaksız gökyüzünden bulutlar hiç de öyle geçmiyor. Ama nasıl oluyor da bu yüksek gökyüzünü daha önce görmedim? Sonunda var olduğunu öğrendiğim için de ne kadar mutluyum. Evet, her şey boş! Her şey yalan! Bu uçsuz bucaksız gökten başka her şey. Ondan başka hiçbir şey yok, hiçbir şey. Ama... hayır o bile yok, hiçbir şey yok, sessizlikten, teselli veren sükûnetten başka. Tanrı’ya şükür!”</p>

  <h2 id="sigil_toc_id_63">XVII</h2>

  <p class="nonindent">Bagration’un sağ kanadında saat dokuzda savaş henüz başlamamıştı. Dolgorukov'un savaşa başlamak konusundaki ısrarlı arzusunu kabul etmek istemeyen, sorumluluğu üzerinden atmaya bakan Prens Bagration, Dolgorukov’a savaşa başlayıp başlamamak için emir almak üzere başkomutana birini göndermeyi teklif etti. Bagration, bir kanadı ötekinden ayıran mesafe on verst kadar olduğu için gönderecekleri adamı vurmazlarsa (ki bu çok mümkündü) ve o adam, çok güç olmakla beraber, başkomutanı bulsa bile habercinin akşamdan önce geri dönmeyeceğini biliyordu.</p>

  <p>Bagration, hiçbir anlam taşımayan, iri, uykusuz gözlerini maiyeti üzerinde dolaştırdı. Önce Rostov’un o çocuksu, elinde olmayarak heyecan ve ümitle sararan yüzü gözüne ilişti. Onu seçti. Rostov elini siperliğinde tutarak:</p>

  <p>— Peki ya başkomutandan önce majesteye rastlarsam ekselans? diye sordu.</p>

  <p>Dolgorukov, Bagration’un konuşmasına fırsat vermeden:</p>

  <p>— Majestelerine durumu bildirebilirsiniz! dedi.</p>

  <p>Rostov, nöbet değiştirmiş olduğu için sabaha karşı birkaç saat uyuyabilmişti ve kendini neşeli, cesaretli, kararlı hissediyordu. Hareketlerinde bir çeviklik, içinde de mutluluğuna güven vardı. Her şeyin kolay, her şeyin neşeli ve mümkün göründüğü bir ruh hali içindeydi.</p>

  <p>O sabah bütün istekleri yerine geliyordu: Meydan savaşı yapılıyor, kendisi de ona katılıyordu; yalnız bu kadar da değil, en cesur generalin emir subayıydı; ayrıca, görevli Kutuzov’a belki de hükümdarın yanına gidecekti. Sabah pırıl pırıldı. Altındaki at çok iyiydi. İçinde sevinç ve mutluluk duyuyordu. Emri alınca, atını dörtnala hat boyunca sürdü. Önce daha savaşa girmemiş, hareketsiz duran Bagration birliklerinin safları boyunca gitti; sonra Uvarov’un süvarilerinin tuttukları düzlüğe çıktı. Orada birliklerin yer değiştirdiklerini ve savaşa hazırlık belirtilerini gördü; Uvarov’un süvari birliklerini geçtikten sonra, artık ön tarafta belirli olarak top ve silah sesleri duydu. Silah sesleri gittikçe kuvvetleniyordu.</p>

  <p>Sabahın serin havasında artık eskisi gibi eşit olmayan aralıklarla ikişer üçer tüfek, sonra da bir veya iki top sesi değil, Pratzen önünde yamaçlardan aşağı birbirini izleyen tüfek sesleri duyuluyordu; bunların arasından da top sesleri öylesine sık olarak işitiliyordu ki artık bu top seslerini birbirinden ayırmaya imkân yoktu; hepsi bir tek genel uğultu halini almıştı.</p>

  <p>Yamaçlardan aşağı, tüfeklerden çıkan dumanların birbirlerini kovalıyorlarmış gibi oradan oraya gittiği, toplardan çıkan dumanların ise döne döne dalgalanarak yayıldığı ve birbirine karıştığı görülüyordu. Dumanın arasında süngü parıltılarından, ilerleyen piyade kitleleri ve yeşil sandıklarıyla dar çizgiler halinde giden topçular fark ediliyordu.</p>

  <p>Rostov, olup bitenleri görmek için atını bir tümseğin üzerinde bir dakika durdurdu; ama dikkatini ne kadar zorlasa hiçbir şey anlayamıyor, olup bitenlerden hiçbir şey fark edemiyordu. Gerçi orada, dumanın içinde birtakım insanlar ilerliyorlardı, hem önden hem arkadan birlikler hareket ediyordu; ama niçin? Kim nereye gidiyordu? Bunu anlamaya imkân yoktu. Bu görünüş ve bu sesler, Rostov’un içinde herhangi bir hüzün ya da ürkeklik uyandırmak şöyle dursun, aksine ona kuvvet ve kararlılık kazandırıyordu.</p>

  <p>İçinden bu seslere, “Haydi bir daha, bir daha veriştir!” diyordu. Sonra gene saf boyunca gittikçe daha ileriye, artık savaşa girişmiş olan birliklere doğru dörtnal yola devam etti.</p>

  <p>Kendi kendine, “Artık orada ne olacak bilmiyorum, ama her şey iyi olacak,” diye düşünüyordu. Birtakım Avusturya birliklerini geçtikten sonra, hattın o bölümündeki birliğin (bunlar muhafızlardı) artık savaşa girmiş olduğunu fark etti.</p>

  <p>“Daha iyi! Yakından görürüm,” diye düşündü.</p>

  <p>Neredeyse ön hat boyunca gidiyordu. Birkaç süvari ona doğru geliyordu. Bunlar taarruzdan safları bozulmuş olarak geri dönen hassa alayının hafif süvarileriydi. Rostov, onların yanından geçti. Birinin kan içinde olduğunu istemeyerek fark etti, ama yoluna devam etti. “Beni ilgilendirmez!” diye düşünmüştü. Daha birkaç yüz adımlık bir mesafeyi geçmişti ki solunda yolunu kesercesine bütün alanı kaplayan ve tam üstüne doğru gelen yağız atlara binmiş pırıl pırıl beyaz üniformalı koca bir süvari kitlesi göründü. Rostov bu süvarilerin yolundan çekilebilmek için atını dörtnala kaldırdı; eğer süvariler hep aynı hızla gelselerdi belki de onlardan uzaklaşabileceklerdi. Ama onlar gittikçe hızlanıyorlardı. O kadar ki bazı atlar artık dörtnala kalkmıştı. Rostov nal sesleriyle silah şakırtılarını gittikçe daha kuvvetli işitiyor, süvarilerin atlarını, vücutlarını, hatta yüzlerini bile daha iyi görüyordu. Bunlar Fransız süvarilerine saldıran atlı muhafızlarımızdı ve Rostov’a doğru geliyorlardı.</p>

  <p>Atlı muhafızlar dörtnala yaklaşıyorlardı ama dizginleri henüz bırakmamışlardı. Rostov artık yüzlerini iyice görüyordu. Saf kan atını var kuvvetiyle süren subayın “Marş marş!” diye komut verdiğini işitti. Rostov ezilmemek ya da Fransızlara karşı girişilen saldırıya sürüklenmek korkusuyla cephe boyunca atının olanca gücüyle doludizgin gidiyordu, ama gene de süvarileri geçemedi.</p>

  <p>Uçtaki atlı muhafız, iri yarı, yüzü çiçek bozuğu bir adamdı. Önünde çarpmadan geçemeyeceği Rostov’u görünce öfkeyle kaşlarını çattı. Rostov akıl edip de kamçısıyla muhafızın atının gözlerine vurmasaydı, adam onu Bedevisi ile birlikte muhakkak devirecekti; Rostov kendini koca koca adamların, o koca koca atların yanında, öyle küçük, öyle kuvvetsiz hissediyordu ki. Beş verşokluk<a class="noteref" href="../Text/notlar.xhtml#f13n78" id="ref78">78</a> yağız at, kulaklarını kısarak kendini yan tarafa attı, ama yüzü çiçek bozuğu atlı muhafız olanca gücüyle koca mahmuzlarını atın karnına gömdü. At, kuyruğunu sallayıp boynunu uzatarak daha hızlı ileriye atıldı. Atlı muhafızlar Rostov’u geçer geçmez Rostov onların, “Huraaa!” diye bağırdıklarını işitti; dönüp bakınca da süvarilerin herhalde Fransız olan yabancı, kırmızı apoletli, süvarilerle karıştığını gördü; gerisini görmeye imkân yoktu. Çünkü hemen sonra bir yerden top ateşi başladı ve her şey dumanla örtülüverdi.</p>

  <p>Atlı muhafızlar yanından geçip de dumanın içinde kaybolurken Rostov, arkalarından dörtnala gitmek mi yoksa gidilmesi gereken yere doğru ilerlemek mi daha doğru diye bir an kararsızlık içinde kaldı. Bu, atlı muhafızların Fransızları bile hayran bırakan o parlak saldırısıydı. Sonradan Rostov, yanından geçmiş olan bütün o koca kitleyi meydana getiren iri yarı ve yakışıklı insanlardan, o parlak, binlerce rublelik atlara binmiş zengin delikanlılardan, subaylardan ve subay adaylarından geriye yalnız on sekiz kişinin kaldığını dehşet içinde öğrenecekti.</p>

  <p>Rostov, “Onları niçin kıskanayım? Benim de sıram gelir. Hem ben şimdi belki de hükümdarı göreceğim,” diye düşündü ve dörtnala ileriye doğru gitti.</p>

  <p>Piyade muhafız alayının yanına gelince alayın üzerinden ve yanından mermilerin geçtiğini anladı. Ama bunu mermilerin sesini duymaktan ziyade erlerin yüzünde bir huzursuzluk, subaylarda da tabii olmayan, savaşmaya hazır insanlara özgü bir heyecan gördüğü için fark etmişti.</p>

  <p>Piyade muhafız alaylarının meydana getirdiği hatların arkasından geçerken onu adıyla çağıran bir ses duydu:</p>

  <p>— Rostov!</p>

  <p>Rostov, Boris’i tanımadan karşılık verdi:</p>

  <p>— Ne var?</p>

  <p>Boris, ilk olarak ateş hattına giren gençlerin mutlu gülümseyişiyle:</p>

  <p>— İlk hatta düştük! Nasıl? dedi. Bizim alay bir saldırı yaptı bile.</p>

  <p>— Ya, demek öyle! Peki, ne oldu sonra?</p>

  <p>Boris konuşmak ihtiyacını duyarak heyecanla:</p>

  <p>— Püskürttük! dedi. Düşün bir defa, hayalinde canlandırabiliyor musun?</p>

  <p>Sonra Boris, mevzilere yerleşen muhafız alaylarının karşısında birlikleri görünce bunları nasıl Avusturyalı sandıklarını ve ancak bu birlikler ateşe başlayınca ilk hatta bulunduklarını anladıklarını, böylece beklenmedik bir anda savaşmak zorunda kaldıklarını anlattı. Rostov Boris’in sözlerini sonuna kadar dinlemeden atını sürdü. Boris sordu:</p>

  <p>— Sen nereye böyle?</p>

  <p>— Bir görevle majestenin yanına gidiyorum.</p>

  <p>Boris, Rostov’un “majeste”nin değil de “altes”in yanına gitmek istediğini sanarak:</p>

  <p>— İşte şurada! dedi.</p>

  <p>Onlardan yüz adım kadar ötede, beyaz üniformalı, sapsarı kesilmiş bir Avusturyalı subaya, kaşları çatık, omuzları kalkık bir halde bağırarak bir şeyler söyleyen, yakasında süvari muhafız işareti bulunan Büyük Prens’i gösterdi.</p>

  <p>Rostov:</p>

  <p>— Canım, bu Büyük Prens, benim ise ya başkomutanın ya da hükümdarın yanına gitmem gerekiyor, diyerek atını sürmek istedi. Ama öbür taraftan koşarak gelen Berg, tıpkı Boris gibi heyecanla:</p>

  <p>— Kont, kont, diye bağırdı. Kont, sağ elimden yaralandım (Bunu söylerken mendille sarılmış kanlı bileğini gösteriyordu). Yine de cephede kaldım. Kılıcımı sol elimle kullanıyorum, kont. Bizim von Bergler soyunda herkes şövalyeydi, kont!</p>

  <p>Berg bir şeyler daha söyledi ama, Rostov sözlerini sonuna kadar dinlemeden atını sürerek uzaklaşmıştı bile.</p>

  <p>Muhafız alayını ve arada kalmış boş bir araziyi geçtikten sonra atlı muhafızların taarruza kalkıştığı sırada olduğu gibi gene ön hatlara girmemek için ihtiyatların hatları boyunca ilerledi, en şiddetli top ve silah seslerinin duyulduğu yerin ta uzağından dolaşarak gidiyordu. Birden önünde, bizim birliklerin arkasında, düşmanın bulunabileceğini aklından bile geçirmediği bir noktada, yakından gelen tüfek sesleri duydu.</p>

  <p>“Bu ne olabilir? Yoksa düşman, birliklerimizin gerisine mi sokuldu? İmkânı yok! ” diye düşündü ve hem kendisi için hem de savaşın nasıl sonuçlanacağını düşündüğü için bir korku, bir dehşet duydu. “Ne olursa olsun, artık etraftan dolaşmak gereksiz. Başkomutanı burada aramalıyım. Eğer her şey mahvolmuşsa, benim de görevim herkesle birlikte mahvolmaktır.”</p>

  <p>Kötü şeylerin olacağını haber veren içindeki önsezi, genç adam Pratzen köyünün önünde çeşit çeşit birliklerin bulunduğu arazide ilerledikçe kuvvetleniyordu.</p>

  <p>Rostov, karmakarışık bir kalabalık halinde yolu keserek koşan Rus ve Avusturyalı erlerin yanına gelince sordu:</p>

  <p>— Ne oluyor? Ne oluyor? Kime ateş ediyorlar? Kim ateş ediyor?</p>

  <p>Kalabalık bir halde kaçan ve onun gibi orada olup bitenlerden hiçbir şey anlamayan erler ona Rusça, Almanca, Çekçe karşılık veriyorlardı:</p>

  <p>— Ne halt ediyorlar, kim bilir! Hepimizi mahvetti! Varsın her şey mahvolsun!</p>

  <p>Biri:</p>

  <p>— Vur Almanlara! diye bağırıyordu.</p>

  <p>— Allah belalarını versin hainlerin!</p>

  <p>Bir Alman:</p>

  <p>— <i>Zum Henker diese Russen...</i> <a class="noteref" href="../Text/notlar.xhtml#f13n79" id="ref79">79</a> diye bir şeyler homurdanıyordu.</p>

  <p>Yoldan birkaç yaralı gidiyordu. Küfürler, bağırışlar, iniltiler bir tek büyük uğultu halini almıştı. Silah sesleri kesilmişti. Sonradan Rostov’un öğrendiğine göre, Rus ve Avusturyalı erler birbirlerine ateş etmişlerdi.</p>

  <p>Rostov, “Aman yarabbi! Bu ne böyle?” diye düşündü. “Hem de burada, hükümdarın onları her an görebileceği bir yerde yapıyorlar bunu! Ama hayır... bunlar herhalde birkaç alçaktan ibaret! Bu geçici bir şey herhalde... Bu olamaz, öyle bir şey olamaz. Şunları çabucak bir geçiversem!”</p>

  <p>Yenilgiyi, bozgunu aklından bile geçirmiyordu. Gerçi başkomutanı aramasını söyledikleri o Pratzen Tepesi’nde Fransız birlikleriyle toplarını görüyordu, ama gözlerine inanamıyor, inanmak istemiyordu.</p>

  <h2 id="sigil_toc_id_64">XVIII</h2>

  <p class="nonindent">Rostov’a Kutuzov ile hükümdarı Pratzen köyünün yakınında araması emredilmişti. Ama orada onlar olmadığı gibi bir tek komutan da yoktu; yalnız bozulup birbirine karışmış çeşit çeşit birlikler vardı. Artık yorulmuş olan atını bu kalabalığı bir an önce geçmek için hızla sürüyor, ama ilerledikçe rastladığı kalabalıklarda daha da büyük bozgun belirtileri görünüyordu. Çıktığı geniş yola çeşit çeşit arabalar, faytonlar, her çeşit birlikten yaralı ya da sağlam Rus ve Avusturyalı erler yığılmıştı. Her şey uğulduyor, Pratzen tepelerine yerleştirilmiş Fransız bataryalarından yağan mermilerin uğursuz sesi altında kaynaşıp duruyordu.</p>

  <p>Rostov durdurabildiği herkese:</p>

  <p>— Hükümdar nerede? Kutuzov nerede? diye soruyor ama hiç kimseden karşılık alamıyordu.</p>

  <p>Sonunda bir eri yakasından tutarak karşılık vermeye zorladı. Er bir şeye gülerek Rostov’un elinden kurtulup:</p>

  <p>— Eh kardeşim! Hepsi çoktan oradalar! Herkesten önce kaçtılar! dedi.</p>

  <p>Rostov muhtemelen sarhoş olan eri bıraktı, önemli bir kişinin emir eri ya da seyisi olan birinin atını durdurdu, ona sorular sormaya başladı. Emir eri, hükümdarı iki saat önce yıldırım gibi giden bir araba içinde götürdüklerini, tehlikeli bir şekilde yaralanmış olduğunu söyledi.</p>

  <p>Rostov:</p>

  <p>— Böyle bir şey olamaz, herhalde bir başkasıydı, dedi.</p>

  <p>Emir eri kendine güvenen bir tavır ve alaylı bir gülümseyişle:</p>

  <p>— Gözümle gördüm, dedi. Artık ben de hükümdarı tanımazsam! Onu böyle ta yakından Petersburg’da kaç defa gördüm! Sapsarı olmuştu, arabada oturuyordu. Dört yağız atı öyle bir dolu dizgin bırakmışlar ki, Allahım! Yanımızdan yıldırım gibi geçip gitti: Biz çarın atlarını da İlya İvaniç’i de tanırız sanırım; arabacı İlya, çardan başkasına arabacılık etmez gibi geliyor bana.</p>

  <p>Rostov atını sürdü ve daha ileri gitmek istedi. Yanından geçen yaralı bir subay:</p>

  <p>— Siz kimi arıyorsunuz? diye sordu. Başkomutanı mı? Bir mermiyle vurulup öldü, bizim alaydaydı, göğsünden vurulup öldü.</p>

  <p>Bir başka subay düzeltti:</p>

  <p>— Ölmedi, yaralandı.</p>

  <p>Rostov:</p>

  <p>— Kim yaralandı? Kutuzov mu? diye sordu.</p>

  <p>Subay, Gostiyeradek köyünü işaret ederek:</p>

  <p>— Kutuzov değil. Adı neydi canım? Her neyse, hepsi bir, zaten sağ kalan o kadar az ki. Siz şuraya gidin, şuradaki köye! Bütün komutanlar orada toplandılar, dedi ve geçip gitti.</p>

  <p>Rostov artık kime, niçin gittiğini bilmeden atını uygun adımla sürerek gidiyordu. Hükümdar yaralanmıştı, savaş kaybedilmişti. Şimdi artık buna inanmazlık edemezdi. Kendisine gösterilen ve uzaktan bir kuleyle kilisenin göründüğü yere doğru gidiyordu. Ne diye acele edecekti? Artık hükümdarla Kutuzov’a ne söyleyecekti? Yaralı olmasalar, sağ kalmış olsalar bile...</p>

  <p>Bir er ona:</p>

  <p>— Şu yolu tutun komutanım, oradan geçin, doğru giderseniz vurulursunuz, diye seslendi. Vurulursunuz!</p>

  <p>Bir başkası:</p>

  <p>— Yahu sen neler söylüyorsun, dedi. Oradan nereye gidecek? Burası daha yakın.</p>

  <p>Rostov düşündü, sonra mahsus kendisine, “Vurulursunuz,” dedikleri yönde ilerlemeye başladı. “Artık hepsi bir. Hükümdar bile yaralandıktan sonra, ben kendimi mi koruyacağım?” diye düşünüyordu.</p>

  <p>Pratzen’den kaçanların en çok vurulup öldükleri bir araziye girmişti. Fransızlar daha burasını işgal etmemişlerdi; sağ ya da yaralı Ruslar ise buradan çoktan çekilmişlerdi. Savaş alanında, tıpkı bereketli bir tarladaki buğday demetleri gibi, her desyatin’de<a class="noteref" href="../Text/notlar.xhtml#f13n80" id="ref80">80</a> on beş yirmi ölü ve yaralı yatıyordu. Yaralıların ikisi üçü bir arada sürükleniyor, hoş olmayan ve Rostov’a yapmacıkmış gibi gelen bağırışlarla iniltileri duyuluyordu. Rostov, acı çeken bütün bu insanları görmemek için atını dörtnala kaldırdı; içine bir korku düşmüştü. Hayatını değil, muhtaç olduğu cesareti kaybetmekten korkuyor ve bu zavallıların haline daha fazla dayanamayacağını biliyordu.</p>

  <p>Üzerinde canlı kimse kalmadığı için bu ölü ve yaralılarla dolu savaş alanına artık ateş etmeyen Fransızlar, oradan geçen bir yaveri görünce topları ona çevirerek birkaç defa ateşlediler. Bu ıslıklı korkunç sesler ve çevresindeki ölüler Rostov’da büyük bir dehşet, aynı zamanda bir kendine acıma duygusu uyandırmıştı. Annesinden gelen son mektubu hatırladı. “Şimdi beni burada, bu savaş alanında üzerime çevrilmiş topların karşısında görseydi kim bilir ne hale gelirdi?” diye düşündü.</p>

  <p>Gostiyeradek köyünde, savaş alanından uzaklaşan, birbirine karışmış Rus birlikleri vardı, ama gene de daha düzenli bir durumdaydılar. Fransız mermileri buraya kadar gelemiyor, silah sesleri de sanki uzaktan geliyormuş gibi duyuluyordu. Burada artık herkes kesin olarak savaşın kaybedilmiş olduğunu görüyor ve bunu söylüyordu. Rostov kime başvurursa başvursun, kimse ona hükümdarın da Kutuzov’un da nerede olduğunu söyleyemiyordu. Bazıları, hükümdarın yaralandığı söylentisinin doğru olduğunu, bazıları doğru olmadığını ileri sürüyor, bu söylentilerin imparatorun maiyetindekilerle birlikte savaş alanına çıkmış olan Ober-Hof-Mareşal Kont Tolstoy’un hükümdarın arabasıyla, sapsan olmuş bir halde, korku içinde, yıldırım gibi geriye dönmesi yüzünden çıktığını anlatıyorlardı. Bir subay, Rostov’a köyün sol tarafında yüksek komutanlardan birini görmüş olduğunu söyledi. Bunun üzerine Rostov, gerçekten birini bulacağı umuduyla değil, yalnız kendi vicdanını rahatlatmak için oraya gitti. Üç verst kadar ilerleyip son Rus birliklerini geçtikten sonra, hendeklerle çevrili bir bostanın yanında, hendeğin karşısında iki atlının durduğunu gördü. Şapkası beyaz sorguçlu olan nedense Rostov’a tanıdık geldi; Rostov’a yabancı gelen ve çok güzel al bir ata binmiş olan diğer atlı (Bu at da Rostov’a yabancı gelmiyordu) hendeğe doğru ilerledi, atını mahmuzladı, dizginleri bıraktı, rahatça öbür tarafa sıçradı. Yalnız atın art nallarına yapışmış olan toprak parçacıkları yere saçılmıştı. Adam atına sert bir dönüş yaptırarak tekrar geriye adadı ve beyaz sorguçlu süvariye saygıyla bir şeyler söyledi; herhalde ona aynı şeyi yapmasını teklif ediyordu. Rostov’a yabancı gelmeyen ve elinde olmayarak dikkatini çeken süvari, başıyla ve eliyle “hayır” anlamında bir hareket yaptı; Rostov bu hareketten hemen felaketine gözyaşı döktüğü, taparcasına sevdiği hükümdarı tanıdı.</p>

  <p>“Ama bu bomboş kırın ortasında tek başına duran o olamaz” diye düşündü. O anda Aleksandr başını çevirdi ve Rostov zihninde öylesine canlı bir şekilde yaşayan sevgili yüzün çizgilerini gördü. Hükümdar solgundu, yanakları ve gözleri çukura kaçmıştı; ama yüzünün çizgileri bir kat daha güzel, daha yumuşaktı. Rostov hükümdarın yaralandığı konusunda dolaşan söylentilerin doğru olmadığını kesin olarak anlayınca içinde bir mutluluk duydu. Onu gördüğü için sevinçliydi. Biliyordu ki doğrudan doğruya onunla konuşabilir, Dolgorukov’un bildirmesini emrettiği şeyi ona söyleyebilirdi. Ama sevdalı bir delikanlı, beklediği an gelip de sevgilisiyle baş başa kalınca nasıl titrer, nasıl heyecanlanır ve geceleri hayalinde yaşattığı şeyleri söylemek cesaretini bulamayarak nasıl ürkek ürkek etrafına bakınıp yardım arar ya da söyleyeceği sözleri ertelemek ve oradan kaçıp gitmek imkânlarını araştırırsa Rostov da şimdi, dünyada en çok istediği şeye kavuşunca hükümdara nasıl yaklaşacağını bilemiyor, aklından bunun yakışıksız, ayıp ve imkânsız bir şey olduğu üzerine sayısız düşünceler geçiyordu.</p>

  <p>“Nasıl olur? Sanki onun tek başına ve acı içinde bulunuşunu fırsat bilerek bundan yararlanmaktan memnunluk duyuyormuşum gibi olur. Belki de bu üzüntülü anında yabancı bir insanla karşılaşmak onun için ağır ve hoş olmayan bir şeydir. Sonra, şu anda ona bakarken bile kalbim duruyormuş gibi oluyorum, ağzım kuruyor, bu halde ona ne söyleyebilirim?” Hükümdarla konuşacağı zaman söylemeyi tasarladığı o sayısız sözlerden bir teki olsun hatırına gelmiyordu. O sözler bambaşka şartlar altında söylenecek sözlerdi. Çoğu, ya zafer anında ya kutlama törenlerinde ya da aldığı yaralardan ölüm döşeğine düştüğü ve hükümdarın kendisine gösterdiği yararlıklardan ötürü teşekkür ettiği sırada, ölürken ona davranışlarıyla da ispat ettiği sevgisini açıklayacağı zaman söyleyeceği şeylerdi.</p>

  <p>Rostov, “Hem, hükümdara sağ kanat için ne emir vereceğini, şu anda saatin dördü bulduğu, savaş da kaybedildiği bir sırada, nasıl sorarım? Hayır, ona asla yaklaşamam, onun düşüncelerine engel olmamam gerekir. Onun bana kötü bir gözle bakmasına, hakkımda kötü düşünceler beslemesine yol açmaktansa bin defa ölürüm daha iyi,” diye karar verdi. Üzülerek, yüreğinde derin bir ümitsizlikle hâlâ aynı kararsızlık içinde duran hükümdara başını sık sık çevirip bakarak oradan uzaklaştı.</p>

  <p>Rostov, bütün bunları düşünüp de hükümdarın yanından uzaklaşırken Yüzbaşı Von Toll tesadüfen aynı yere gelmiş, hükümdarı görünce doğru yanına giderek ona hizmetlerini sunmuş ve yaya olarak hendeğin öbür tarafına geçmesine yardım etmişti. Hükümdar dinlenmek istediği ve kendisini rahatsız hissettiği için bir elma ağacının altına oturmuş, Toll de yanında durmuştu. Rostov, Von Toll’un uzun uzun, heyecanla hükümdara bir şeyler söylediğini, hükümdarın da herhalde ağladığı için elleriyle gözlerini örterek Toll’un elini sıktığını gıpta ve esefle seyretti.</p>

  <p>Duyduğu acının kendi cesaretsizliğinden ileri geldiğini hissettiği için, umutsuzluğu daha derindi. Bunu yapabilir, hükümdara... yaklaşabilirdi. Yaklaşabilirdi demek de yeterli değildi, mutlaka yaklaşmalıydı. Bu, hükümdara bağlılığını göstermek için tek fırsattı. Öyleyken bu fırsattan yararlanamamıştı. “Ben ne yaptım,” diye düşündü. Sonra atını çevirdi ve tekrar dörtnala imparatoru görmüş olduğu yere gitti; ama artık hendeğin öbür tarafında kimse yoktu. Yalnız yük ve binek arabaları geçip duruyordu. Rostov, bir nakliye erinden, Kutuzov’un karargâhının yakındaki köyde, arabaların gittiği yerde olduğunu öğrendi. Arabaları izledi.</p>

  <p>Önde Kutuzov’un seyisi üzeri örtülü atları, dizginlerinden tutmuş yürüyordu. Seyisin arkasından bir yük arabası, arabanın arkasından da kasketli, kısa gocuklu ve eğri bacaklı ihtiyar bir uşak gidiyordu.</p>

  <p>Seyis:</p>

  <p>— Tit, Tit, hey Tit! dedi.</p>

  <p>İhtiyar dalgın dalgın:</p>

  <p>— Ne var? diye sordu.</p>

  <p>— Tit! Buğday döv git!</p>

  <p>İhtiyar öfkeyle tükürdü:</p>

  <p>— E! Budala sen de, tuh!</p>

  <p>Bir süre konuşmadan yürüdüler, sonra gene aynı şaka aynı biçimde tekrarlandı.</p>

  <p class="extract">Akşamın beşine doğru savaş, bütün noktalarda kaybedilmişti. Yüzden fazla top Fransızların eline geçmişti bile. Prjebişevski, kolordusuyla birlikte silahını teslim etmişti. Öbür kollar adamlarının yarısını kaybetmiş olarak karmakarışık yığınlar halinde çekiliyorlardı.</p>

  <p>Langeron ile Dohturov’un birliklerinin kalıntıları, birbirlerine karışmış olarak Augest köyünün yakınlarında, göl ile bendin yanına yığılmışlardı.</p>

  <p>Saat altıya doğru yalnız Augest bendinde, Pratzen tepelerinin yamaçlarına birçok bataryalar yerleştirerek geriye çekilen ordularımızı topa tutan Fransızların şiddetli top sesleri duyuluyordu.</p>

  <p>Artçı kuvvetlerin arasında olan Dohturov ile başka bazı komutanlar, taburları bir araya toplayarak peşlerinden gelen Fransız süvarilerinin açtığı ateşe karşılık veriyorlardı. Hava kararmaya başlıyordu. Bunca yıldır kalpaklı ihtiyar bir değirmencinin oltalarıyla sakin sakin oturduğu, torununun da gömleğinin kollarını sıvayarak süzgeçli bahçe kovasının içinde oynaştığı gümüş balıkları tutmaya çalıştığı; bunca yıldır kabarık tüylü kalpakları, lacivert ceketleri ile Moravyalıların tepeleme buğday yüklü çift koşulmuş arabalarla gelip sonra arabaları undan bembeyaz olmuş halde sakin sakin döndükleri bu dar Augest bendi üzerinde, şimdi nakliye arabaları ile topların ve tekerleklerin arasında, atların altında, yüzleri ölüm korkusuyla çirkinleşmiş insanlar üst üste yığılıyor, birbirlerini ezerek, can çekişerek, ölenlerin üzerine basarak yalnız birkaç adım daha atmak ve hemen sonra kendileri de aynı şekilde can vermek için birbirlerini öldürüyorlardı.</p>

  <p>Her on saniyede bir, havayı yırtan bir gülle güm diye düşüyor ya da bir mermi yoğun kalabalığın ortasında patlayıp oradakileri öldürüyor, yakındakileri de kana buluyordu. Alayın bütün kalıntısı, elinden yaralanmış olan ve kendi bölüğünden on kadar erle yaya giden Dolohov’la (artık subay olmuştu) at sırtında giden alay komutanından ibaretti. Kalabalıkla sürüklenerek bendin giriş yerinde sıkışıp kalmışlardı; her taraftan itiliyor ve ön tarafta bir at topun altına düştüğü, kalabalık da hayvanı topun altından çıkarmaya çalıştığı için ilerleyemiyorlardı. Bir gülle arkada bulunan birini öldürmüştü, bir başka gülle öndekilerin üzerine düşmüş, Dolohov’un üstüne kan sıçratmıştı. Kalabalık ümitsizce ileriye atıldı, sıkıştı, birkaç adım ilerledi, sonra gene durdu.</p>

  <p>Bu kalabalıktaki her insan, “Yüz adım ilerlesem herhalde kurtulurum; iki dakika daha kalırsam mahvolurum, bu muhakkak,” diye düşünüyordu.</p>

  <p>Kalabalığın ortasında bulunan Dolohov, iki eri devirerek ileriye, bendin kenarına atıldı, bataklığın üstündeki kaygan buza koştu, altında çatırdayan buzun üzerinde zıplayarak topçuya:</p>

  <p>— Çevir topu, diye bağırdı. Çevir! Buz sağlam!</p>

  <p>Buz Dolohov’u taşıyordu ama esniyor, çatırdıyordu; besbelli değil, bir topun ya da kalabalığın onun ağırlığı altında bile parçalanmak üzereydi. Herkes ona bakıyor, kıyıya kadar sokuluyor, ama kimse buzun üstüne çıkmaya cesaret edemiyordu. Bendin ağzında, at sırtında duran alay komutanı elini kaldırdı. Dolohov'a dönerek bir şey söyleyecekmiş gibi ağzını açtı. Birden güllelerden biri kalabalığın üzerinden ve o kadar alçaktan geçti ki herkes eğildi. Bir şapırtı duyuldu, bir şey ıslak bir cisme çaptı; general atıyla birlikte bir kan birikintisinin içine düştü. Kimse generale bakmadı, onu kaldırmayı bile düşünen olmadı.</p>

  <p>Generale çarpan gülleden sonra neden bağırdıklarını bile bilmeyen birçok insanın sesi duyuldu:</p>

  <p>— Haydi buza! Buzdan geçelim! Yürü! Çevir şunu! Duymuyor musun be! Yürü!</p>

  <p>Bende çıkarılmak üzere olan arkadaki toplardan biri buza çevrildi. Bentteki erler, koşarak yığınlar halinde donmuş gölün üstüne inmeye başladılar. Öndeki erlerden birinin altındaki buz çatladı, bir ayağı suya gömüldü; er toparlanmak istedi, bu sefer beline kadar suya girdi. Diğer erler oldukları yerde durakladılar, top arabasının sürücüsü atını durdurdu, ama arkadan hâlâ, “Buzdan gidelim. Ne duruyorsun? Yürü! Yürü!” sesleri geliyordu. Sonra kalabalıktan dehşet çığlıkları yükseldi. Topun çevresindeki erler, dönerek yola devam etsinler diye atlara doğru kollarını sallıyor, onları kamçılıyorlardı. Atlar kıyıdan ayrılıp ilerledi, yayaların üzerinde durduğu buz müthiş bir çatırtıyla yarıldı, koca bir parça çöktü ve buzun üzerinde bulunan kırk kadar insan, kimi ileriye kimi geriye atılarak birbirlerini batırmaya başladılar.</p>

  <p>Gülleler hep aynı şekilde ıslık çalarak buzun üzerine ya da suya, çoğu zaman da bendi, gölleri ve kıyıları kaplayan kalabalığın içine şap şap düşmeye devam ediyordu.</p>

  <h2 id="sigil_toc_id_65">XIX</h2>

  <p class="nonindent">Prens Andrey Bolkonski, Pratzen Tepesi’nde elinde sancağın gönderiyle düştüğü yerde, kan içinde yatıyor, kendisi de farkına varmadan çocuk gibi zavallı ve hafif bir sesle inleyip duruyordu.</p>

  <p>Akşama doğru iniltisini tamamen kesti, sesi çıkmaz oldu. Bu baygınlığın ne kadar sürdüğünü bilmiyordu. Birden yine sağ olduğunu hissetti; başında sanki bir parça koparıyorlarmış gibi bir ağrı duydu.</p>

  <p>Aklına ilk olarak şu düşünce geldi: “O yüksek, o şimdiye kadar bilmediğim gökyüzü nerede? Böyle bir acı da duymamıştım. Evet, zaten şimdiye kadar hiçbir şey bilmiyormuşum. Ama neredeyim?”</p>

  <p>Çevresine kulak kabartmaya başladı ve yaklaşan nal sesleri ile Fransızca konuşmalar duydu. Gözlerini açtı, üzerinde yine aynı uçsuz bucaksız gökyüzü vardı; daha da yükseklere çıkmış bulutlar üstünden kayıp gidiyor, aralarından laciverte bakan bir sonsuzluk görünüyordu. Başını çevirmiyor, nal seslerinden ve konuşmalarından yanına yaklaşıp durdukları anlaşılan insanları da görmüyordu.</p>

  <p>Yaklaşan atlılar, Napolyon ile iki yaveriydi. Bonapart, savaş alanını dolaşarak Augest bendini topa tutan bataryaların takviyesi için son emirleri veriyor ve savaş alanında kalmış yaralılarla ölüleri gözden geçiriyordu.</p>

  <p>Artık kaskatı kesilen kollarından birini ileriye doğru atmış, yüzükoyun yatan, ensesi kararmış, yüzünü toprağa gömmüş bir Rus humbaracasını göstererek:</p>

  <p>— <i>De beaux hommes!</i><a class="noteref" href="../Text/notlar.xhtml#f13n81" id="ref81">81</a> dedi.</p>

  <p>Bu sırada Augest’i topa tutan bataryadan gelmiş bir yaver:</p>

  <p>— <i>Les munitions des pièces de position sont épuisées, sire,</i><a class="noteref" href="../Text/notlar.xhtml#f13n82" id="ref82">82</a> dedi.</p>

  <p>Napolyon:</p>

  <p>— <i>Faites avancer celles de la réserve,</i><a class="noteref" href="../Text/notlar.xhtml#f13n83" id="ref83">83</a> diyerek atını birkaç adım ileriye sürdü, yanında yere düşmüş sancak gönderiyle sırtüstü yatan Prens Andrey’in başucunda durdu (Sancak ganimet olarak Fransızlar tarafından alınmıştı).</p>

  <p>Napolyon, Bolkonski’ye bakarak:</p>

  <p>— <i>Voilà une belle mort,</i><a class="noteref" href="../Text/notlar.xhtml#f13n84" id="ref84">84</a> dedi.</p>

  <p>Prens Andrey bunu kendisi için söylendiğini, konuşanın da Napolyon olduğunu anladı. Bu sözleri söyleyene <i>”sire”</i><a class="noteref" href="../Text/notlar.xhtml#f13n85" id="ref85">85</a> dediklerini işitmişti. Ama bu sözler ona bir sinek vızıltısı gibi geliyordu. Onlara bir ilgi duymak şöyle dursun, bu sözlerin üzerinde durmamış, hemen unutuvermişti. Başında bir yanma hissediyordu; durmadan kan kaybettiğini anlıyor ve üzerinde o uzak, o yüksek, o sonsuz gökyüzünü görüyordu. Ama o anda kendi ruhu ile üzerinden bulutlar geçen o sonsuz gökyüzü arasında olup bitenlerle karşılaştırılınca o kadar küçük, Napolyon ona o kadar önemsiz görünüyordu ki! O anda başucunda kim durursa dursun, onun için ne söylerse söylesin, umurunda bile değildi; yalnız yanında insanların gelip durduğuna seviniyor; yalnız bu insanların onu, şimdi bambaşka bir şekilde anladığı için kendisine bu kadar güzel görünen hayata tekrar kavuşturmalarını istiyordu.</p>

  <p>Kımıldayabilmek ve hiç olmazsa bir ses çıkarabilmek için bütün kuvvetini topladı. Yavaşça ayağını kımıldattı ve kendi içini de sızlatan zayıf, hastalıklı bir inilti çıkardı.</p>

  <p>— A! Sağmış, dedi. <i>Ce jeune homme,</i><a class="noteref" href="../Text/notlar.xhtml#f13n86" id="ref86">86</a> kaldırılıp sargı yerine götürülsün.</p>

  <p>Napolyon bunu söyledikten sonra, şapkasını çıkarmış, gülümseyen ve zaferinden ötürü onu kutlayarak yaklaşan Mareşal Lannes’e doğru ilerledi.</p>

  <p>Prens Andrey bundan sonrasını hatırlamıyordu: Önce sedyeye yerleştirilirken, sonra taşınırken meydana gelen sarsıntılardan, en sonunda da sargı yerinde yarasına sonda sokulurken duyduğu acıdan kendini kaybetmişti. Ancak akşama doğru onu başka Rus yaralıları ve esir düşmüş Rus subaylarıyla birlikte hastaneye götürdükleri zaman kendine geldi. Bu seferki taşınma sırasında kendini biraz daha iyi hissediyor, etrafına bakınabiliyor, hatta konuşabiliyordu.</p>

  <p>Gözlerini açtığı zaman ilk duyduğu sözler, konvoyu götüren Fransız subayının acele acele söylediği:</p>

  <p>— Burada durmalı: İmparator şimdi geçecek. Bütün bu esirleri görmek onu memnun eder, sözleriydi.</p>

  <p>Bir başka subay:</p>

  <p>— Şimdi elimizde öyle çok esir var ki! dedi. Neredeyse bütün Rus ordusu; herhalde bunlardan ona artık bıkkınlık gelmiştir.</p>

  <p>İlk konuşan, beyaz süvari muhafız üniformalı bir Rus subayını işaret ederek:</p>

  <p>— İyi ama şuradaki İmparator Aleksandr’ın muhafız alayının komutanıymış, öyle diyorlar! dedi.</p>

  <p>Bolkonski, Petersburg yüksek sosyetesinde rastladığı Prens Repnin’i tanıdı. Repnin’in yanında on dokuz yaşlarında bir delikanlı vardı, o da yaralı bir süvari muhafız subayıydı.</p>

  <p>Bonapart, dörtnala yaklaşarak atını durdurdu. Yaralıları görünce:</p>

  <p>— Üstünüz kim? diye sordu.</p>

  <p>Albay Prens Repnin’in ismini verdiler. Napolyon:</p>

  <p>— Siz İmparator Aleksandr’ın süvari muhafız alayının komutanı mısırız? diye sordu.</p>

  <p>Repnin:</p>

  <p>— Ben bir süvari bölüğüne komuta ediyordum, diye karşılık verdi.</p>

  <p>— Alayınız görevini şerefle yerine getirmiştir.</p>

  <p>Repnin:</p>

  <p>— Büyük bir komutanın takdiri bir asker için en büyük ödüldür.</p>

  <p>Napolyon:</p>

  <p>— Bunu size memnunlukla veriyorum, dedi. Yanınızdaki delikanlı kimdir?</p>

  <p>Prens Repnin, Teğmen Suhtelen’in ismini verdi. Napolyon ona baktıktan sonra gülümsedi:</p>

  <p>— <i>Il est venu bien jeune se frotter â nous,</i><a class="noteref" href="../Text/notlar.xhtml#f13n87" id="ref87">87</a></p>

  <p>Suhtelen heyecandan kesik kesik:</p>

  <p>— Gençlik cesaretli olmaya engel değildir, dedi.</p>

  <p>Napolyon:</p>

  <p>— Çok güzel bir karşılık, dedi. Delikanlı geleceğiniz parlak olacaktır.</p>

  <p>Ele geçirilen ganimetler tam olsun diye diğer esirlerle birlikte imparatorun önüne çıkarılan Prens Andrey’in onun dikkatini çekmemesine imkân yoktu. Napolyon herhalde onu savaş alanında gördüğünü hatırlamıştı. Prens Andrey’e dönerek gene onu ilk gördüğü anda zihninde yerleşen <i>jeune homme</i>,<a class="noteref" href="../Text/notlar.xhtml#f13n88" id="ref88">88</a> sözünü kullandı.</p>

  <p>— <i>Et vous, jeune homme?</i><a class="noteref" href="../Text/notlar.xhtml#f13n89" id="ref89">89</a> diye Prens Andrey’e sordu. Siz kendinizi nasıl hissediyorsunuz <i>mon brave?</i><a class="noteref" href="../Text/notlar.xhtml#f13n90" id="ref90">90</a></p>

  <p>Prens Andrey daha beş dakika kadar önce kendisini taşıyan erlere birkaç söz söyleyebildiği halde, şimdi gözlerini Napolyon’a dikmiş susuyordu... O anda Napolyon’u uğraştıran bütün hesaplar ona o kadar önemsiz ve gördüğü, anladığı o hak gözeten, o şefkat dolu, o yüksek gökyüzüyle karşılaştırılınca eskiden kahraman olarak saydığı Napolyon’un kendisi de duyduğu zafer sevinci de kendisini adice beğenmesi de ona o kadar küçük görünüyordu ki karşılık veremedi.</p>

  <p>Zaten kan kaybettiği için kuvvetini yitirmesinden, çektiği acıdan ve yakın bir ölümü beklemekten ötürü, zihninden geçen bütün o ciddi, o yüce düşüncelerle karşılaştırılan her şey ona o kadar yararsız ve önemsiz görünüyordu ki! Prens Andrey, Napolyon’un gözlerinin içine bakarken büyük adam olmanın hiçliğini, kimsenin anlamını kavrayamadığı hayatın hiçliğini, yaşayan insanlardan hiçbirinin sırrını çözemediği ölümün bile daha da büyük bir “hiç” olduğunu düşünüyordu.</p>

  <p>İmparator bir karşılık alamayınca daha fazla beklemeden arkasını döndü, atını ileri doğru sürerek komutanlardan birine:</p>

  <p>— Bu beylerle ilgilensinler, onları benim ordugâhıma göndersinler, doktorum Larrey yaralarına baksın, dedi, allahaısmarladık Prens Repnin!</p>

  <p>Sonra atını mahmuzladı, oradan dörtnala uzaklaştı. Yüzünde kendine güvendiğini ve mutluluğunu belli eden bir pırıltı vardı.</p>

  <p>Prens Andrey’i taşımış olan erler, boynuna kız kardeşi Prenses Mariya tarafından asılan ve üzerinden düşen küçük altın tasviri almışlardı; ama imparatorun esirlere iyi davrandığını görünce, hemen tasviri geri verdiler.</p>

  <p>Prens Andrey tasviri kimin ve nasıl tekrar taktığını görmedi; yalnız üniformasının üzerinde ince, altın bir zincirin ucunda, o küçük tasvirin yine göğsünde olduğunu fark etti.</p>

  <p>Kız kardeşinin öylesine büyük bir heyecan ve öylesine duygulanarak boynuna geçirdiği o tasvire bakarak, “Ne kadar iyi olurdu,” diye düşündü. “Ne kadar iyi olurdu... her şey Prenses Mariya’nın düşündüğü kadar açık ve basit olsaydı! Bu dünyada nereden yardım bekleyebileceğimizi, ölümden sonra da öbür dünyada bizi nelerin beklediğini bilebilseydik ne kadar iyi olurdu! Eğer şu anda, “Tanrım günahlarımı bağışla!” diyebilseydim ne kadar mutlu, ne kadar sakin olurdum! Ama bunu kime söyleyeceğim? Ya “o” belirsiz, kavranılması imkânsız, söz bile söyleyemeyeceğim hiçbir kelimeyle ifade edemeyeceğim bir kuvvettir; yüce bir şeydir ya da bir hiçtir! Yoksa o Tanrı Prenses Mariya’nın şuraya diktiği <i>ladanka</i>’nın<a class="noteref" href="../Text/notlar.xhtml#f13n91" id="ref91">91</a> içindeki Tanrı mı? Gerçek diye bir şey yok, hiçbir şey yok! Benim kavrayabildiğim ne varsa hepsi birer hiçten başka şey değil; yalnız kavrayamadığım, ama her şeyden önemli olan bir tek yücelik var; başka her şey boş.”</p>

  <p>Sedyeler hareket etmişti. Prens Andrey her sarsıntıda dayanılmaz bir acı duyuyordu, ateşi gittikçe artıyor, sayıklamaya başlıyordu. Ateş içinde yanarken hayalinde canlananlar; babası, karısı, kız kardeşi, doğacak çocuğu, savaştan bir gece önce duyduğu o şefkat duygusu, o kısa boylu, aslında bir hiç olan Napolyon’un karaltısı ve bütün bunların üstünde o uçsuz bucaksız gökyüzü en önemli yeri tutuyordu.</p>

  <p>Gözlerinin önünde Lısiye Gori’deki sakin yaşamı ve gürültüsüz, mutlu aile hayatı canlandı. Bu mutluluğun zevkini tattığı sırada birden karşısına o kayıtsız, o dar görüşlü ve başkalarının felaketinden mutluluk duyan Napolyon çıkıyor, o zaman tekrar şüpheler, acılar başlıyor ve yalnız gökyüzü teselli vaat ediyordu. Sabaha karşı bütün hayaller birbirine karıştı, başı sonu olmayan karmakarışık bir bütün halini aldı ve baygınlığın, kendinden geçmişliğin zifirî karanlığına gömüldü. Napolyon’un doktoru Larrey’in düşüncesine göre, bu karışıklıkla karanlığın sonunda ölüm ihtimali, iyileşme ihtimalinden çok daha fazlaydı. Larrey:</p>

  <p>— <i>C'est un sujet nerveux et bilieux,</i> dedi, <i>il n'en réchappera pas.</i><a class="noteref" href="../Text/notlar.xhtml#f13n92" id="ref92">92</a></p>

  <p>Prens Andrey kendilerinden ümit kesilmiş başka yaralılarla birlikte yerli halkın bakımına bırakıldı.</p>
</body>
</html>