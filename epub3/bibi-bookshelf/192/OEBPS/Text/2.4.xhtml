<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>Dördüncü Bölüm</h1>

  <h2 id="sigil_toc_id_129">I</h2>

  <p class="nonindent"><i>Kutsal Kitap,</i> “İlk insan cennetten kovuluncaya kadar mutluluğunu sağlayan şey, çalışmaması, boş durmasıydı,” der. Cennetten kovulan insanda boş oturma sevgisi aynı şekilde kalmıştır, ama uğradığı lanet hâlâ üzerinde bir yüktür; bunun nedeni de yalnız ekmeğimizi ter dökerek elde etmek zorunda olmamız değildi; benliğimizin manevi yapısından ötürü boş oturmaktan huzur duyamamızdır. Gizli bir ses, boş durduğumuz zaman suç işlediğimizi söyler durur. Eğer insan, boş durduğu halde yararlı olduğunu, görevini yerine getirdiğini hissedebilseydi o zaman ilkel mutluluğun bir yönüne tekrar kavuşabilirdi. İşte böyle zorunlu, ama kusur sayılmayan bir tembellikten bütün bir asker sınıfı yararlanmaktadır. Askerlik görevinin de en çekici yönünü bu zorunlu ve kusur sayılmayan tembellik meydana getirir.</p>

  <p>Nikolay Rostov, Denisov'dan teslim aldığı süvari bölüğüne kumanda ederek 1807’den sonra Pavlograd Alayı’nda hizmete devam ederken bu mutluluğu tam anlamıyla tadıyordu.</p>

  <p>Rostov, oldukça değişmiş, iyi yürekli bir delikanlı olmuştu; belki de Moskova’daki ahbapları, onu bir bakıma<i>mauvais genre</i><a class="noteref" href="../Text/notlar.xhtml#f24n1" id="ref1">1</a> sayacaklardı, ama arkadaşları, astları, amirleri onu sevip sayıyorlardı. Kendisi de hayatından memnundu. Son zamanlarda, daha doğrusu 1809 yılında, evden gelen mektuplarda annesi gittikçe daha sık, işlerin bozuldukça bozulduğunu, artık eve dönmesinin zamanı geldiğini, ihtiyar annesiyle babasını rahata kavuşturup sevindirmesi gerektiğini ima ediyordu. Nikolay bu mektupları okurken onu hayatın karışıklıklarından uzaklaşarak sakin, rahat yaşadığı bu çevreden çekip almak istiyorlar diye bir korku duyuyordu. Hissediyordu ki er geç gene o düzeltilmesi gereken bozuk işlerin, kâhyaların tuttukları hesapların, tartışmaların, entrikaların, sosyete ile olan ilişkilerin, Sonya’nın aşkının ve ona verilen sözün bulunduğu hayat bataklığına dönmek gerekecekti. Bütün bunlar çok zor, karışık şeylerdi. Bu yüzden Nikolay annesinin mektuplarına beylik bir hava taşıyan soğuk cevaplar yazıyordu. Bunlar, “<i>Ma chère maman</i>”<a class="noteref" href="../Text/notlar.xhtml#f24n2" id="ref2">2</a> diye başlıyor, “<i>Votre obéissant fils,</i>”<a class="noteref" href="../Text/notlar.xhtml#f24n3" id="ref3">3</a> diye sona eriyordu, ama Nikoluşka bu mektuplarda ne zaman dönmek niyetinde olduğunu açıklamıyordu. 1810 yılında annesiyle babasından Nataşa ile Bolkonski’nin nişanlandıklarını, ihtiyar prens razı olmadığı için düğünün bir yıl sonraya bırakıldığını bildiren bir mektup aldı. Bu mektup, Nikolay’ın gururunu yaraladı; onu üzüntü içinde bıraktı. Önce ailede herkesten çok sevdiği Nataşa’dan ayrılacağına acınıyordu; İkincisi olayları bir süvari subayına yakışan bir açıdan inceleyince bu işler olduğu sırada evde bulunmadığına canı sıkıldı. Bulunsaydı o Bolkonski denilen adama onunla akrabalığın hiç de öyle büyük bir şeref olmadığını, eğer Nataşa’yı gerçekten seviyorsa o kaçık babasının rızasını almadan da işi yoluna koyabileceğini söylerdi. Bir an, Nataşa’yı nişanlı olarak görmek için izin almayı düşündü, kararsızlık içinde bocaladı, ama o sırada manevra zamanı yaklaştı; sonra Sonya ile ilişkiler ve o karışık işler aklına geldi, gidişini gene erteledi. Ama aynı yılın baharında, ona konttan gizli olarak yazan annesinden bir mektup aldı. Bu mektup onu yola koyulmaya zorladı. Kontes, eğer Nikolay gelip işin başına geçmezse bütün çiftliğin haraç mezat satılacağını, hepsinin sokakta kalacağını yazıyordu. Kont, o kadar zayıf iradeliydi, Mitanka’ya o kadar inanıyordu, öyle iyi yürekliydi, herkes de onu öylesine aldatıyordu ki her şey gittikçe kötüleşiyordu. Kontes, “Allah aşkına, sana yalvarıyorum; eğer beni ve bütün ailemizi mutsuz bırakmak istemiyorsan hemen gel,” diye yazıyordu.</p>

  <p>Bu mektup Nikolay’ı etkiledi. Genç adamda görevinin ne olduğunu kavrayan bir sağduyu vardı. Şimdi yola koyulmak gerekiyordu; ister ordudan ayrılarak ister izinli olarak... Bunun neden zorunlu olduğunu bilemiyordu, ama öğle uykusundan sonra uyanınca uzun bir süredir eyer vurulmamış çok azgın bir tay olan doru Mars’a eyer vurulmasını emretti. Terden köpük içinde kalan atın sırtında eve döndüğü zaman da Lavruşka ile (Denisov’un uşağı Rostov’un yanında kalmıştı) o akşam gelen arkadaşlarına izin almak için dilekçe verdiğini ve eve gideceğini haber verdi.</p>

  <p>Genelkurmaydan kendisini çok ilgilendiren bir şeyi, yüzbaşılığa terfi edip etmeyeceğini, son manevralardaki başarısı için Anna nişanını alıp almayacağını öğrenmeden, Kont Goluhovski’ye iki bin rubleye satacağına bahse giriştiği ve Polonyalı onunla pazarlığını yaptığı kır atlı troykayı satmadan gideceğini düşünmek ne kadar güç ve garip gelirse gelsin, süvarilerin, maskotları Panna Borjovoskaya’nın şerefine bir balo vermiş olan Uhlanlara inat olsun diye, kendi maskotları Panna Paşazdetskaya şerefine verecekleri balonun onsuz yapılacağını düşünmek ne kadar inanılmaz bir şey olarak görünürse görünsün, bu aydınlık, bu güzel çevreden her şeyin saçma ve karışık olduğu bir yere gitmek zorunda kaldığını biliyordu. İzin kâğıdı bir hafta sonra geldi. Yalnız alaydaki arkadaşları değil, bölükteki arkadaşları da Rostov’a kişi başına on beş rubleye mal olan bir ziyafet verdiler. Ziyafette iki orkestra çalıyor, iki de koro bulunuyordu. Rostov, Binbaşı Basov ile birlikte trepak oynadı. Sarhoş subaylar onu kucaklayıp altı okka ettiler. Bu arada yere düşürdüler, üçüncü süvari bölüğünün erleri onu tekrar altı okka ettiler ve “Huraaa!..” diye bağırdılar. Sonra Rostov’u kızağa koydular, ilk durak yerine kadar uğurladılar.</p>

  <p>Yarı yola, Kremençuk’dan Kiev’e kadar, Rostov’un düşünceleri her zaman olduğu gibi hâlâ hep geride, süvari bölüğündeydi; ama yarı yolu geçtikten sonra, artık kır atlı troykayı, yüzbaşılığa terhini ve Panna Boıjozovskaya’yı unutmaya, huzursuzluk içinde kendi kendine Otradnoya’da her şeyi nasıl, ne halde bulacağını sormaya başladı. Eve yaklaştıkça daha derin, hem de çok daha derin olarak (sanki vicdanla ilgili duygular mesafe ile ters orantılı yer çekimi kanununa tabiymiş gibi) kendi evini düşünüyordu; Otradnoya’ya varmadan önce, son durakta arabacıya votka için üç ruble verdi, eve gelince de bir çocuk gibi, nefes nefese koşarak basamaklardan yukarı çıktı.</p>

  <p>Buluşmanın verdiği heyecandan ve beklenen şeylerle karşılaşılan şeylerin örtüşmemesinden doğan garip bir tatminsizlik (Her şey eskisi gibiymiş, ne diye acele ettim sanki!) duygusundan sonra, Nikolay evdeki eski yaşama ayak uydurmaya başladı. Annesiyle babası eskisi gibiydiler, yalnız biraz ihtiyarlamışlardı. Onlardaki tek yenilik tuhaf bir huzursuzlukla, eskiden hiç olmayan, arada bir düştükleri anlaşmazlıklardı. Nikolay bunun, kısa bir süre içinde, işlerin kötü gitmesinden kaynaklandığını anladı.</p>

  <p>Sonya artık yirmi bir yaşındaydı. Daha fazla güzelleşmiyordu, olduğundan daha fazla şeyler de vaat etmiyordu; ama onda olanlar da yeterliydi. Nikolay geldiğinden beri genç kızın bütün varlığı mutluluk ve sevgi saçıyordu. Onun bu sadık, bu sarsılmaz sevgisi Nikolay’da sevinçli bir etki yapıyordu. Onu en çok şaşırtan da Petya ile Nataşa idi. Petya artık büyümüş, on üç yaşına gelmiş, yakışıklı, neşeli ve zekâsından ötürü yaramaz, aynı zamanda sesi artık değişmeye yüz tutmuş bir çocuktu. Nataşa’ya gelince, Nikolay ona uzun uzun hayretle bakıyor, gülerek:</p>

  <p>— Hiç de eskisi gibi değilsin! diyordu.</p>

  <p>— Çirkinleştim mi yoksa?</p>

  <p>— Tam aksine, ama üzerine bir ağırbaşlılık çökmüş.</p>

  <p>Bunu söyledikten sonra fısıldayarak sordu:</p>

  <p>— Demek prenses olacaksın ha?</p>

  <p>Nataşa sevinçle:</p>

  <p>— Evet... evet... evet... dedi.</p>

  <p>Genç kız ona Prens Andreyle olan gönül macerasını, onun Otradnoya’ya gelişini anlattı, sonra ona prensin son mektubunu gösterdi:</p>

  <p>— Nasıl, sevindin mi? diye soruyordu. Ben şimdi sakinim, mutluyum.</p>

  <p>— Çok sevindim. O iyi bir insandır. Söyle bakayım bana, ona çok mu âşıksın?</p>

  <p>Nataşa:</p>

  <p>— Nasıl anlatayım, bilemiyorum ki, diye karşılık veriyordu. Daha önce Boris’e, öğretmene, Denisov’a da âşık olmuştum ama bu hiç o duygulara benzemiyor. İçimde bir sakinlik, sarsılmaz bir duygu var. Biliyorum ki dünyada ondan daha iyi bir insan bulunamaz, bu da bana öyle bir rahatlık, öylesine bir mutluluk veriyor ki... Hiç de eskisi gibi değil...</p>

  <p>Nikolay, Nataşa’ya düğünün bir yıl ertelenmesinden hiç hoşnut kalmadığını açıkladı; ama Nataşa bunun başka türlü olamayacağını, prensin babasının isteğine aykırı davranıp aileye girmesinin kötü bir şey olacağını, kendisinin de böyle istediğini ispatlamaya çalışarak öfkeyle ağabeyine çıkıştı.</p>

  <p>— Sen hiç, hiçbir şey anlamıyorsun, diyordu.</p>

  <p>Nikolay ona hak vererek sustu. Kız kardeşine bakarken sık sık şaşkınlığa düşüyordu. Nataşa hiç de sevgilisinden ayrı düşmüş âşık bir nişanlı kıza benzemiyordu. Durulmuş, sakinleşmişti; aynı zamanda eskisi gibi neşeliydi. Bu Nikolay’ı şaşırtıyor; hatta onu Bolkonski’yle evleneceğine inanmamaya zorluyordu. Kız kardeşinin kaderinin artık karara bağlandığına bir türlü inanmıyordu; onu Prens Andrey’le bir arada hiç görmediği için bu duygu daha da güçleniyor, ona, tasarlanmış olan bu evlilikte aksayan bir şey var gibi geliyordu.</p>

  <p>“Neden ertelendi? Niçin nişanlanmadılar?” diye düşünüyordu. Bir gün annesiyle, kız kardeşinin durumunu konuşurken şaşkınlık ve bir bakıma memnunlukla annesinin de aynı şekilde, bazen bu evlenmenin olacağına inanmadığını fark etti.</p>

  <p>Annesi, kızının ilerideki evliliğinin getireceği mutluluğa karşı bir annede uyanan gizli bir hoşnutsuzluk duygusuyla Prens Andrey’in mektubunu oğluna göstererek:</p>

  <p>— Bak ne yazıyor, diyordu. Aralık ayından önce gelemeyecekmiş. Onu orada alıkoyan nedir acaba? Muhakkak hastalıktır! Zaten sağlık durumu çok kötü. Sen bunu Nataşa’ya söyleme. Onun neşeli durduğuna bakma: Artık genç kızlık çağının son günlerini yaşıyor, ben onun her mektup alışında ne hale geldiğini biliyorum.</p>

  <p>Bunları söyledikten sonra sözlerini:</p>

  <p>— Her neyse, Allah vere de her şey iyi olsun, diye bitiriyordu. O çok iyi bir insandır.</p>

  <h2 id="sigil_toc_id_130">II</h2>

  <p class="nonindent">Nikolay, gelişini izleyen ilk günlerde ciddi, hatta somurtkandı. O saçma çiftlik işlerine yakında karışmak zorunda kalacağı için üzülüyordu; annesi onu bu işler için çağırtmıştı. Omuzlarından bu yükü bir an önce atmak için, gelişinin üçüncü günü Nataşa’nın “Nereye gidiyorsun?” sorusuna karşılık vermeden, öfkeyle, kaşları çatık olarak Mitenka’nın küçük evine gitti. “Her şeyin hesabını” getirmesini emretti. Ama “her şeyin hesabı” dediği neydi, Nikolay bunu korkuya ve şaşkınlığa kapılan Mitenka’dan daha az biliyordu.</p>

  <p>Mitenka’nın hesap verişi de konuşması da uzun sürmedi. Küçük evin sofasında bekleyen muhtar, ihtiyar heyeti başkanı ve sorgu memuru korku, aynı zamanda memnunlukla, genç kontun gittikçe daha çok, daha çok yükselen, en sonunda bir uğultu halini alarak kulakları çınlatan sesiyle birbiri arkasına dökülen küfürlerini ve korkunç sözlerini işitiyorlardı:</p>

  <p>— Haydut! Nankör herif seni! Geberteceğim seni it! Karşında babam yok senin! Soyup soğana çevirdin! Hırsız!</p>

  <p>Sonra bu adamlar gene aynı memnunluk ve korkuyla genç kontun kıpkırmızı bir halde, gözleri kanlanmış olarak “Defol! Gözüm görmesin seni, alçak, bir daha buraya ayağını basmayacaksın!” diye bağırıp Mitenka’yı yakasından çektiğini, dışarı çıkardığını, sözlerinin uygun bir yerinde büyük bir çeviklikle dizini büküp Mitenka’nın kaba etine bir tekme attığını gördüler.</p>

  <p>Mitenka palas pandıras kendisini altı basamaktan aşağı atarak koştu, sık ağaçlığın içine saklandı. (Bu ağaçlık, Otradnoya’da suç işleyenlerin sığınağı olarak bilinen bir yerdi. Mitenka kentten sarhoş dönünce bu ağaçlığa saklanırdı. Otradnoya’da oturup Mitenka’dan saklananlardan birçoğu da bu ağaçların kurtarıcı özelliğini bilirlerdi.)</p>

  <p>Mitenka’nın karısıyla baldızları, temiz bir semaverin kaynadığı ve küçük küçük parçalardan dikilmiş, kabartılmış bir yorganla örtülü yüksek kâhya karyolasının bulunduğu odanın kapısından başlarını çıkarıp sofaya korkulu yüzlerle baktılar.</p>

  <p>Genç kont, nefesi tıkanarak, onlara hiç önem vermeden kararlı adımlarla yanlarından geçip eve gitti.</p>

  <p>Evde hizmet gören kızlardan küçük evde olup bitenleri hemen öğrenen kontes, bir taraftan artık işlerin düzeleceğini düşünerek rahatladı, diğer taraftan oğlunun üzerinde bunun nasıl bir etki yapacağını düşünerek endişeye kapıldı. Birkaç kez parmaklarının ucuna basarak onun odasının kapısına yaklaştı, kulak verdi; içeride Nikolay pipo üstüne pipo içiyordu.</p>

  <p>Ertesi gün ihtiyar kont, oğlunu bir kenara çekerek utangaç bir gülümsemeyle:</p>

  <p>— Biliyor musun evladım, boşuna öfkelenmişsin! Mitenka bana her şeyi anlattı, dedi.</p>

  <p>Nikolay, “Burada, bu saçma çevrede hiçbir zaman, hiçbir şeyi anlayamayacağımı biliyordum!” diye düşündü.</p>

  <p>— Deftere o yedi yüz rubleyi yazmayışına kızmışsın. Oysa bunlar naklen geçirilmiş. Sen öteki sayfaya bakmamışsın.</p>

  <p>— Babacığım alçağın, hırsızın biri o, biliyorum. Ne yaptıysa yaptı. Ama eğer istiyorsanız bundan böyle ona hiçbir şey söylemem.</p>

  <p>— Hayır yavrum. (Kont da utanç duyuyordu. Karısının çiftliğini kötü yönettiğini ve çocuklarının karşısında suçlu olduğunu hissediyor, ama bu durumu nasıl düzelteceğini bilemiyordu.) Hayır, senden rica ederim, işlerle meşgul ol, ben ihtiyarım, ben...</p>

  <p>— Hayır babacığım, eğer hoşunuza gitmeyen bir iş yaptıysam beni bağışlayın; ben sizin kadar becerikli değilim.</p>

  <p>Nikolay, kendi kendine, “Allah belasını versin bu köylülerin de bu paraların da o yekûn naklinin de,” diye düşünüyordu. “Bir vakitler iskambilde altı eli hesaplamasını bilirdim, ama yekûn naklinden hiçbir şey anlamıyorum.” O günden sonra da bir daha işe karışmadı. Yalnız bir gün kontes oğlunu yanına çağırdı, elinde Anna Mihailovna’nın iki bin rublelik bir senedi bulunduğunu söyleyerek bu senedi ne yapacağını ona sordu. Nikolay:</p>

  <p>— Şöyle yapacaksınız, diye karşılık verdi. Bunun bana bağlı olduğunu söylemiştiniz; ben Anna Mihailovna’yı da Boris’i de sevmem, ama onlar hem bizim dostumuzdur hem de fakir insanlardır. Onun için böyle yapacağız.</p>

  <p>Bunu söylerken senedi yırtmıştı. Bu davranışla ihtiyar kontesi sevinçten hıçkıra hıçkıra ağlattı. Ondan sonra genç Rostov artık hiçbir işe karışmadı, büyük bir heyecan ve tutku ile onun için daha yeni olan ama o zamanlar ihtiyar kontun çiftliklerinde geniş ölçüde yapılan sürgün avına merak sardı.</p>

  <h2 id="sigil_toc_id_131">III</h2>

  <p class="nonindent">Artık ilk donlar başlamıştı; sabah ayazları sonbahar yağmurlarıyla ıslanan toprağı dondurmaktaydı; tutam tutam olmuş kışlık ekinler parlak yeşil renkleriyle, yazdan kalan ve hayvanlar tarafından çiğnenmiş açık sarı hasat artıklarından ve kızıla çalan çizgi çizgi kara buğdaylardan ayırt ediliyordu. Ağustosun sonunda kış için sürülmüş kara tarlalarla yazlık ekinler arasında yeşil adalar gibi görünen ormanlarla tepeler şimdi parlak yeşil buğdayların arasında göz kamaştırıcı, altın renginde birer oda olmuşlardı. Boz tavşan artık yarı yarıya tüylerini dökmüştü (rengi solmuştu), tilki yavruları oraya buraya koşuşmaya başlamış, kurt yavruları da köpeklerden büyücek olmuştu. Av için en iyi zamandı. Genç ve ateşli bir avcı olan Rostov’un köpekleri artık yalnız ava alışmamış, bu işte o kadar yorgun düşmüşlerdi ki avcıların yaptığı toplantıda köpeklerin üç gün dinlendirilmesine ve 16 Eylül günü, daha hiçbir avcının avlanmadığı ve bir kurt sürüsünün bulunduğu Dubrava’dan başlayarak ava çıkılmasına karar verildi.</p>

  <p>İşte 14 Eylül günü işler bu durumdaydı. Avcılar o gün akşama kadar evde kaldılar; hava ayazdı, soğuk ısırıyordu, ama akşama doğru hava kırılmaya, yumuşamaya başladı. 15 Eylül günü, genç Rostov sabahleyin, sırtında robdöşambrla pencereden dışarı bakınca öyle bir sabah gördü ki av için bundan daha iyisi olamazdı: Sanki gök eriyor ve rüzgârsız toprağa doğru iniyordu. Havadaki tek hareket incecik nem ya da sis damlacıklarının yukarıdan aşağı doğru inişiydi. Bahçenin çıplak dallarından saydam damlalar sarkıyor, biraz önce dökülmüş yaprakların üzerine düşüyordu. Sebze bahçesinde toprak haşhaş ekilmiş gibi siyah siyah ve ıslak görünüyor, biraz ileride sisin donuk, nemli örtüsüne karışıyordu.</p>

  <p>Nikolay, dış kapının ıslak çamurlu ayaklardan kirlenmiş sahanlığına çıktı; etrafta çürüyen bir yaprak ve köpek kokusu vardı. Siyah, alacalı, kıçı geniş dişi köpek Milka, siyah patlak gözleriyle sahibini görünce yerinden kalktı, arkaya doğru gerindi, tavşan gibi yere sindi, sonra birden fırlayarak Nikolay’ın üstüne atılıp burnunu, bıyıklarını yaladı. Bir başka tazı, sahibini görünce sırtını eğerek, kendini çiçekli yoldan kapının önündeki sahanlığa attı, kuyruğunu kaldırdı ve Nikolay’ın ayaklarına sürtünmeye başladı.</p>

  <p>Bu sırada hem kalın bir bas hem de ince bir tenor karışımı, o taklit edilmesi imkânsız avcı seslenişi duyuldu:</p>

  <p>— O hoy!</p>

  <p>Köşeden, köpek bakıcısı ve avı sürmekle görevli, kırlaşan saçları Ukrayna usulü yandan tıraş edilmiş, yüzü buruşmuş avcı Danilo elinde kıvrık bir kırbaç, yüzünde yalnız avcılara özgü her şeyi küçümseyen güven dolu bir tavırla göründü. Beyin karşısında Çerkes kalpağını çıkardı, ona küçümsüyormuş gibi baktı. Bu küçümseme efendisi için bir hakaret anlamı taşıyordu: Ama Nikolay biliyordu ki her şeyi küçümseyen, her şeye yukarıdan bakan Danilo kendi adamıydı ve iyi bir avcıydı.</p>

  <p>Nikolay bu av havası, bu köpekler, bu avcı karşısında, tıpkı bir âşığın sevgilisinin karşısında duyduğu heyecana benzer ve ona bütün eski niyetlerini unutturan, karşı durulması imkânsız bir avcılık ateşinin bütün varlığını sardığını ürkeklikle hissederek:</p>

  <p>— Danilo! dedi.</p>

  <p>Köpekleri ava saldırtmaktan kısılmış kalın bir ses:</p>

  <p>— Buyrun sayın kontum, ne emredersiniz? diye sordu ve kaşlarının altından parlak siyah iki göz, susmuş olan küçük beye baktı. Bu gözler, “Ne o? Dayanamayacak mısın yoksa?” diyor gibiydi.</p>

  <p>Nikolay, Milka’nın kulaklarının arkasını kaşıyarak sordu:</p>

  <p>— Hava güzel değil mi? Köpekle de atla da ne av kovalanır, öyle değil mi?</p>

  <p>Danilo karşılık vermeden, gözlerini kırpıştırıyordu. Bir an sustuktan sonra o kalın sesiyle:</p>

  <p>— Uvarka’yı gün doğarken dinlemeye gönderdim. Söylediğine göre Otradnoya korusuna “geçirmiş”, oradan ulumalar işitiliyormuş.</p>

  <p>“Geçirmiş” sözü ikisinin de bildiği dişi kurdun yavrusuyla birlikte evden iki verst mesafede bulunan Otradnoya korusuna gittiği anlamına geliyordu; orası boş arsalarla çevrili bir yerdi.</p>

  <p>Nikolay:</p>

  <p>— Oraya arabayla gitmeli, değil mi? dedi. Sen Uvarka’yı alıp bana gelsene.</p>

  <p>— Emredersiniz!</p>

  <p>— Onlara yemek verme, biraz bekle.</p>

  <p>— Başüstüne.</p>

  <p>Beş dakika sonra Danilo ile Uvarka, Nikolay’ın büyük çalışma odasındaydılar. Gerçi Danilo uzun boylu değildi, ama onu bir odada görmek, insanların yaşadığı bir yerde eşyaların arasında, bir at ya da bir ayı görmek gibi bir şeydi. Danilo’nun kendisi de bunu hissediyor, kapının ta yanında durarak herhangi bir davranışıyla beylerin rahatını kaçırmamak için elinden geldiği kadar yavaş konuşmaya, kımıldamamaya çalışıyor, bir an önce söyleyeceği ne varsa hepsini söyleyip hemen açıklığa çıkmak, tavan altında bulunmaktan kurtulup tekrar gökyüzüne kavuşmak istiyordu.</p>

  <p>Nikolay, sorularını bitirip de Danilo’dan köpeklerin iyi hazırlanmış olduğunu öğrendikten sonra (Danilo’nun kendisi de gitmek istiyordu), atlara eyer vurulmasını emretti. Ama Danilo tam çıkacağı sırada, odaya hızlı adımlarla daha taranmamış, giyinmemiş, üzerinde dadısının büyük atkısı bulunan Nataşa girdi. Petya da koşarak peşinden gelmişti. Nataşa:</p>

  <p>— Gidiyor musun? diye sordu. Biliyordum zaten! Sonya gideceğinizi söylüyordu. Biliyordum, bugün öyle bir gün ki gitmemek imkânsız.</p>

  <p>O sırada ciddi bir kurt avına girişmeye niyetlenen, bu yüzden Nataşa ile Petya’yı yanına almak istemeyen Nikolay isteksiz bir tavırla:</p>

  <p>— Gidiyoruz, dedi. Gidiyoruz ama yalnız kurt avlayacağız, canın sıkılır.</p>

  <p>Nataşa:</p>

  <p>— Biliyorsun, bu benim en büyük zevkimdir, dedi. Bu kötü bir şey... Kendisi gidiyor, atlara eyer vurulmasını emrediyor, bize bir şey söylemiyor.</p>

  <p>Petya:</p>

  <p>— Rus dediğin engel tanımaz! Biz de geliyoruz! diye bağırdı.</p>

  <p>Nikolay, Nataşa’ya doğru döndü:</p>

  <p>— Ama senin gelmen doğru olmaz: Annem söyledi.</p>

  <p>Nataşa kararlı bir tavırla, köpek bakıcısına:</p>

  <p>— Hiç de değil. Gideceğim, ne olursa olsun gideceğim, dedi. Danilo! Söyle bizim için de hayvan eyerlesinler, Mihailo da benim tazılarımı getirsin.</p>

  <p>Danilo’ya odada bulunmak bile sıkıntı veriyor, hele küçük hanımla konuşmak ona büsbütün dayanılmaz bir şey olarak görünüyordu. Gözlerini indirdi, bütün bunlar kendisini hiç ilgilendirmiyormuş, küçük hanımı rahatsız etmek istemiyormuş gibi acele acele dışarı çıktı.</p>

  <h2 id="sigil_toc_id_132">IV</h2>

  <p class="nonindent">Av için her zaman birçok silah bulunduran, şimdi ise artık bütün av takımlarını oğluna bırakan ihtiyar kont da 15 Eylül günü keyfe gelerek ava çıkmaya hazırlandı.</p>

  <p>Bir saat sonra ava gidecek olan herkes kapının önünde toplanmıştı. Nikolay, artık boş şeylerle uğraşmanın zamanı olmadığını belli eden ciddi ve sert bir tavırla, kendisine bir şeyler anlatan Nataşa ile Petya’nın yanından geçti. Avcı takımının bütün parçalarını gözden geçirdi, bir köpek sürüsüyle avın yolunu kessinler diye avcıları ileriye gönderdi. Don bölgesinde yetiştirilmiş kızıl atına bindi, sonra köpeklerini ıslıkla çağırarak harman yerinin üzerinden Otrodnoya korusuna doğru giden tarlaya yöneldi. İhtiyar kontun Vifliyanka adındaki ak yeleli iğdiş edilmiş atını seyisi götürüyordu; kont ise ona bırakılan geçide iki kişilik yaylı araba ile gidecekti.</p>

  <p>Ava çıkarılan köpekler elli dört taneydi, bunlarla sürü başı ve yardımcı olarak altı kişi yola çıkmıştı. Tazı koşturanlar ev halkı dışında sekiz kişiydiler. Bunların peşinden kırktan fazla tazı koşuyordu. Böylece beylere ait sürülerle birlikte tarlaya yüz otuz kadar köpek ve yirmi kadar da atlı avcı çıkmıştı.</p>

  <p>Her köpek sahibini ve kendi adını, her avcı işini, avdaki görevini ve yerini biliyordu. Çitin öbür tarafına çıkar çıkmaz hiç konuşmadan, gürültüsüzce, aynı hızla giderek yolun üzerinden Otradnoya korusuna doğru tarla boyunca yayıldılar.</p>

  <p>Atlar, tüylü bir halının üzerinde yürür gibi tarladan geçiyor, ara sıra yola çıkınca su birikintilerine batıp çıkıyorlardı. Sisli gökyüzü belirsizce, hep aynı şekilde toprağın üzerine doğru yavaş yavaş inmeye devam ediyordu; hava sessiz, ılık ve hareketsizdi. Ara sıra ya bir avcının ıslığı ya bir atın homurtusu ya bir kırbaç şaklaması ya da kendine ait olmayan yerden giden bir köpeğin tiz sesi duyuluyordu.</p>

  <p>Bir verst kadar ilerledikten sonra, Rostovların avcı grubunun karşısında, sisin içinde, daha beş atlı ile köpekleri göründü. En önde yakışıklı, gür bıyıkları ağarmış, zinde bir ihtiyar geliyordu. İhtiyar yanına gelince, Nikolay:</p>

  <p>— Merhaba amca! dedi.</p>

  <p>Amca:</p>

  <p>— Temiz iş doğrusu; marş, marş! Öyle olacağını biliyordum zaten, dedi.</p>

  <p>Bu, Rostovların uzak bir akrabası ve zengin olmayan bir komşularıydı.</p>

  <p>— Zaten biliyordum sabredemeyeceğini. Ava çıkmakla çok iyi ettin. Temiz iş, marş... (Bu, amcanın çok sevdiği bir deyimdi.) Koruya hemen gir yoksa benim Girçik haber verdi, İlaginler avcılarıyla birlikte Komiklerde duruyorlarmış; davranmazsan burnunun dibinden temiz iş marş... Kurt yavrularını alıverirler.</p>

  <p>Nikolay:</p>

  <p>— Ben de oraya gidiyorum zaten. Sürüleri birleştirelim mi? diye sordu.</p>

  <p>— Birleştirelim!</p>

  <p>Tazıları tek bir sürü halinde bir araya topladılar. Sonra amca ile Nikolay, yan yana ilerlemeye başladılar. Nataşa atkılara sarılmış olarak dörtnala yaklaştı. Atkının altından pırıl pırıl gözleri, heyecanlı yüzü görünüyordu. Ondan hiç geri kalmayan Petya ile Nataşa’nın dadısının yanına verdiği usta bir binici ve avcı olan Mihailo peşinden geliyorlardı. Petya nedense gülüyor, atını kırbaçlayarak dizginleri çekip duruyordu. Nataşa yağız Arapçık’ın üzerinde, kendine güvenen zarif bir tavırla oturuyordu. Hayvanı hiç çaba harcamayan, titremeyen bir elle tutuyordu.</p>

  <p>Amca hoşnutsuzlukla başını çevirip Petya ile Nataşa’ya baktı. Ciddi bir iş olan avcılıkta yaramazlık edilmesinden hoşlanmazdı. Petya:</p>

  <p>— Günaydın amcacığım, biz de geliyoruz! diye bağırdı.</p>

  <p>Amca sert bir tavırla:</p>

  <p>— Günaydın, günaydın... Yalnız köpekleri ezmeyin, dedi.</p>

  <p>Nataşa çok sevdiği bir tazıdan söz ederek:</p>

  <p>— Nikolenka! Şu Trunila ne zeki köpek: Beni tanıdı! dedi.</p>

  <p>Nikolay, “Bir defa Trunila alelade bir köpek değil, avı ininden çıkaran tam bir av köpeği,” diye düşündü ve o anda aralarında bulunması gereken mesafeyi ona hissettirmek istiyormuş gibi sert bir tavırla kız kardeşine baktı. Nataşa bunu hemen anladı:</p>

  <p>— Sakın herhangi bir kimseye engel olacağımızı sanmayın, amcacığım, dedi. Biz yerimizde durur, oradan hiç kımıldamayız.</p>

  <p>Amca:</p>

  <p>— İyi edersiniz küçük kontes, dedi. Yalnız dikkat edin attan düşmeyin, yoksa temiz iş marş!.. O incecik vücutla pek tutunamazsınız!</p>

  <p>Otradnoya’nın ada gibi görünen korusu yüz sajen kadar ilerideydi ve avı sürecek olanlar ona yaklaşıyorlardı. Rostov tazıları nereden salacağını amca ile kesin olarak kararlaştırdıktan, Nataşa’ya da nerede duracağını gösterdikten sonra (oradan hiçbir şekilde, hiçbir şey geçemezdi), dere yatağının üst tarafında bulunan koruya doğru ilerledi. Amca:</p>

  <p>— Eee yeğencik, babaç kurda karşı çıkıyorsun, dedi. Bak kaçırmayasın!</p>

  <p>Rostov:</p>

  <p>— İşimiz nasıl rast giderse. Karay, buraya!</p>

  <p>Köpeği çağırarak amcanın sözüne karşılık vermişti. Karay yaşlı, çirkin, koyu sarı bir köpekti; tek başına babaç kurdu yakalamakla ün kazanmıştı.</p>

  <p>Herkes yerini aldı. İhtiyar kont oğlunun avdaki atılganlığını bildiğinden gecikmemek için acele etmişti. Daha avcılar kararlaştırılan yere yanaşmaya vakit bulamadan İlya Andreyiç, neşeyle, yüzü al al, yanakları titreyerek yağız atlar koşulu arabayla kışlık buğdayların üzerinden geçip avcıların kendisine bıraktıkları geçide doğru gitti; kürk paltosunu düzeltip avcı fişeklerini taktı, tüyleri dümdüz, besili, uslu, yumuşak başlı ve onun saçları gibi tüyleri ağarmış Vifliyanka’ya bindi. Koşulu arabayı geri gönderdiler. Kont İlya Andreyiç gerçi pek coşkulu bir avcı değildi ama avcılığın kurallarını çok iyi bilirdi. Atını fundalıkların içine sürdü, dizginleri topladı, eyerin üzerine doğruldu, hazır olduğunu hissederek çevresine bakınıp gülümsedi.</p>

  <p>Yanı başında bu işte eskimiş ama artık vücudu ağırlaşmış bir binici olan özel uşağı Semyon Çekmar duruyordu. Çekmar, üç azgın kurt parçalayan köpeği tasmalarından tutuyordu. Ama bunlar sahipleriyle onun atı gibi semirmişti. Zeki, yaşlı, tasmasız iki köpek sürüden ayrı olarak yere sinmişti. Fundalıktan yüz adım kadar ileride, kontun öbür seyisi, büyük bir av meraklısı ve gözü pek bir binici olan Mitka duruyordu. Kont, eski alışkanlığına uyarak av başlamadan önce, bir avcı matarasının gümüş kadehinden votka içip biraz meze yedi, üzerine de çok sevdiği bordo şarabından yarım şişe içti.</p>

  <p>İlya Andreyiç şarap ve araba ile yaptığı yolculuğun etkisiyle biraz kızarmıştı. Hafifçe nemlenmiş gözleri, dikkat çekecek şekilde parlıyordu. Kendisi de eyerin üzerinde kürk paltosuna sarınmış otururken tıpkı gezmeye çıkarılmış bir çocuğa benziyordu. Zayıf, yanakları içine çökük Çekmar, yerine yerleşmiş, her işini bitirmişti; arada bir otuz yıldır içtikleri su ayrı gitmemiş efendisine bakıp duruyordu, onun keyifli olduğunu anlayarak lafa tatlı tarafından başlamasını bekliyordu. Bir üçüncü kişi daha ormandan çıkıp atını yavaşça sürerek yaklaştı (ne yapacağı kendisine önceden öğretilmişti). Kontun arkasında durdu. Gelen kişi, sırtında bir kadın sabahlığı, başında da yüksek bir kalpak bulunan sakallı bir ihtiyardı. Bu soytarı Nastasya İvanovna idi.</p>

  <p>Kont ona göz kırparak:</p>

  <p>— Eee, Nastasya İvanovna! Hele bir canavarı kaçır. Danilo dünyanın kaç bucak olduğunu sana gösterir! diye fısıldadı.</p>

  <p>Nastasya ivanovna:</p>

  <p>— Benim ellerim armut toplamıyor ya, dedi.</p>

  <p>Kont:</p>

  <p>— Şşş! diyerek Semyon’a doğru döndü. Natalya İlyiniçna’yı gördün mü? Nerede?</p>

  <p>Semyon gülümsedi:</p>

  <p>— Piyotr İlyiç ile birlikte Jarav fundalığının orada duruyorlar. Kadın oldukları halde avcılıktan iyi anlıyorlar.</p>

  <p>— Onun nasıl ata bindiğine hayret ediyorsun değil mi Semyon? Değme erkeğe taş çıkarır.</p>

  <p>— Nasıl şaşmam? Hem cesaretli hem çevik!</p>

  <p>Kont gene fısıldayarak sordu:</p>

  <p>— Nikolaşa nerede? Lyadov’da at sırtında bekliyor değil mi?</p>

  <p>Semyon, efendisini neyle hoşnut edeceğini bilerek:</p>

  <p>— Evet efendim. Nerede duracaklarını biliyorlar. Binicilikte o kadar ustalar ki bazen Danilo ile ben ona şaşırıp kalıyoruz.</p>

  <p>— Güzel ata biniyor, ha? At sırtında gösterişi nasıl, ha?</p>

  <p>— Resim vallahi! Geçenlerde Zayarinski fundalığında tilki kovalıyorduk, küçük bey atı öyle bir atlatıyor ki... Ne zekidir o, müthiş! Ata baksan bin ruble eder, binicisi ise hiç para etmez! Öyle yiğit bir delikanlı aramakla bulunmaz!</p>

  <p>Kont, Semyon’un sözleri bu kadar çabuk bitti diye adeta canı sıkılarak:</p>

  <p>— Bulunmaz... diye tekrarladı. Bulunmaz...</p>

  <p>Kürklü paltosunun eteğini kıvırdı, cebinden enfiye kutusunu çıkardı.</p>

  <p>Semyon:</p>

  <p>— Geçenlerde üniformasını giymiş olarak kilisedeki sabah ayininden çıkıyordu da, Mihail Sidoriç... diyecek oldu ama sözlerini bitirmeden, sessizlikte iki üç köpeğin tiz seslerle avın peşine düştüklerini açıkça belirten gürültüyü işitti. Başını eğdi, kulak kabarttı, hiçbir şey söylemeden efendisine birini tehdit ediyormuş gibi bir işaret yaptı.</p>

  <p>— Yavruların üzerine saldırdılar!.. diye fısıldadı. Liyadov’a doğru sürüyorlar.</p>

  <p>Kont dudaklarındaki gülümsemeyi unutmuş gibi iki koruyu birbirinden ayıran çit boyunca ileriye doğru bakıyor, enfiyeyi koklamadan kutuyu elinde tutuyordu. Köpek havlamalarından sonra, Danilo’nun kalın bir ses çıkaran boynuzdan yapılmış borusunun orada kurt olduğunu bildiren sesi duyuldu: Sürü ilk üç köpeğe yetişti ve köpeklerin kurt kovaladıklarını belli eden uluma ile karışık tiz sesler dalgalanarak birbirini izledi. Zağarcılar artık hayvanları kışkırtmıyor, “Ülülülülü!” diye bağırıyor ve bütün seslerin arasında Danilo’nun bir kalınlaşan, bir tizleşen sesi ayrılıyordu. Bu ses, bütün ormanı dolduruyor, ormandan taşarak tarlalarda duyuluyordu.</p>

  <p>Kont ile yedekçisi birkaç saniye hiç konuşmadan kulak kabarttıktan sonra av köpeklerinin ikiye ayrıldığını anladılar: Gruplardan biri, büyük ve özellikle coşkun bir şekilde uluyanı, yavaş yavaş uzaklaşmaya başlamıştı. Sürünün geri kalan kısmı ise orman boyunca ok gibi giderek kontun yanından geçti. Danilo’nun “Ülülülü!” diye bağırışı işte bu sürüde duyuluyordu. Her iki sürü de bir araya geliyor, karışıyor, ama ikisi de gittikçe uzaklaşıyordu. Semyon içini çekerek daha yavru olan bir köpeğin dolanmış tasmasını düzeltmek için eğildi. Kont da içini çekti, elinde enfiye kutusunu tuttuğunu fark edince kapağını açıp içinden bir tutam aldı.</p>

  <p>Semyon, ormanın uç kısmından dışarı çıkan köpeğe:</p>

  <p>— Geriye! diye bağırdı.</p>

  <p>Kont irkilerek elindeki enfiye kutusunu düşürdü. Nastasya İvanovna atından inip enfiye kutusunu kaldırmak üzere eğildi. Kont ile Semyon ona bakıyorlardı. Birden, çoğu zaman olduğu gibi kovalayanların sesi yaklaşıverdi; sanki havlayan köpeklerle “Ülülülü,” diye bağıran Danilo tam önlerindeydi. Kont arkasına ve sağına baktı, gözlerini devirmiş olarak ona bakan ve şapkasını kaldırıp ilerisini, öbür tarafı gösteren Mitka’yı gördü.</p>

  <p>Mitka, “Kendini sakın!” diye öyle bir sesle bağırdı ki bu sözün çoktandır dudaklarının ucuna geldiği, ama sıkıntıdan onu bir türlü söyleyemediği belliydi. Hemen köpeklerini salıverdi, dörtnala konta doğru ilerledi.</p>

  <p>Kontla Semyon, ormanın uç kısmından atlarını sola doğru sürdüler ve daha solda, hafifçe yalpalayan, acele etmeden koşarak ormanın onların bulunduğu uç tarafına doğru gelen kurdu gördüler. Azgın köpekler tiz seslerle bağırarak tasmalarını koparıp atların ayakları arasından kurda doğru atıldılar.</p>

  <p>Kurt koşarken durakladı, boğazından hastaymış gibi geniş kafasını beceriksizce köpeklere doğru çevirdi, sonra gene hafifçe yalpalayarak bir iki defa sıçradı, kuyruğunu sallaya sallaya ormanın uç kısmında ağaçların içinde gözden kayboldu. Aynı anda ormanın öbür ucundan ağlamaya benzer bir sesle uluyan şaşkın bir köpek fırladı, onun arkasından bir İkincisi, bir üçüncüsü çıktı ve bütün sürü tarladan yıldırım gibi geçerek kurdun kaçtığı yere doğru gitti. Av kovalayan köpeklerin arkasından fındık ağaçları açıldı, aralarından Danilo’nun terden rengi koyulaşmış al atı göründü. Danilo hayvanın uzun sırtında büzülmüş, yusyuvarlak olmuştu, öne doğru kaymış, ağarmış saçları, kırmızı ve terli yüzünün üst tarafında karmakarışıktı, şapkasız oturuyor, “Ülülülülü!..” diye bağırıyordu.</p>

  <p>Kontu görünce gözlerinde şimşekler çaktı. Kısa kırbacıyla kontu tehdit ediyormuş gibi bir işaret yaparak:</p>

  <p>— Allah kahretsin! diye bağırdı, sonra mahcup olan ve ürken konta daha başka bir şey söylemeye tenezzül etmiyormuş, ona karşı duyduğu hırsı atından almak istiyormuş gibi, kızıl atın sökük ıslak böğrüne vurdu, “Hayvanı kaçırdınız! Siz de avcı mısınız?” diye bağırarak av köpeklerinin arkasına düştü.</p>

  <p>Kont cezalandırılmış gibi duruyor, etrafına bakınıyor, gülümsemeyerek düştüğü durumdan ötürü Semyon’u kendisine acındırmak istiyordu. Ama Semyon kaybolmuştu: Fundalıkların ta öbür tarafından dörtnala dolanarak atla kurdun yolunu kesmeye çalışıyordu. Her iki taraftan da tazıları sürenler hayvanı çevirmişti. Ama kurt fundalıkların arasından geçip gitti, hiçbir avcı da onu yakalayamadı.</p>

  <h2 id="sigil_toc_id_133">V</h2>

  <p class="nonindent">Nikolay Rostov, bu arada, canavarı bekleyerek yerinde duruyordu. Takibin meydana getirdiği gürültü yaklaşıp uzaklaştıkça, seslerinden tanıdığı köpeklerin havlamaları çoğalıp azaldıkça, avı çevirmeye çalışanların bağırışları yükselip yavaşladıkça bir adaya benzeyen koruda olup bitenleri anlıyordu. Biliyordu ki koruda hem genç hem de kocamış kurtlar vardı. Biliyordu ki köpekler ikiye ayrılmıştı, bir yerde canavarı kıstırmıştı ve muhakkak bir aksilik olmuştu. Her saniye, canavarın karşısına çıkmasını bekliyordu. Onun hangi yönden, nasıl karşısına çıkacağını, hayvanı nasıl kıstıracağını düşünerek çeşit çeşit tahmin yürütüyordu. Ümidin yerine şimdi ümitsizlik duyuyordu. Birkaç defa kurdun karşısına çıkması için Tanrı’ya dua etti; önemsiz bir nedenden ötürü şiddetli heyecana kapılmış insanların yaptığı gibi büyük bir hırs, aynı zamanda utanç duyarak dua ediyordu. Tanrı’ya, “Ne olur... Bu senin elinde... Bunu benden esirgeme! Biliyorum yücesin, biliyorum senden bunu istemem günah, ama yalvarırım, öyle yap ki koca bir kurt üzerime atılsın, Karay da, işte şuradan bana bakan amcanın gözleri önünde, canavarın gırtlağına öldürücü dişlerini geçiriversin,” diyordu. Bu yarım saat içinde belki bin defa ısrarlı, gergin ve huzursuz bakışları, arı kovanları ile çevrili, dalları seyrek iki meşe ağacının bulunduğu orman kenarına, yağmurlarla kenarları aşınmış dere yatağına ve sağdaki fundalıkların arasından şapkası azıcık görünen amcaya yönelmişti.</p>

  <p>“Hayır, bu şans beni bulmaz!” diye düşünüyordu. “Oysa ne olurdu böyle olsaydı! Ama olmayacak işte! Zaten her yerde, oyunda da savaşta da hiçbir şeyde işim hiç rast gitmez.” Zihninden Austerlitz de Dolohov da hızla birbirini izleyerek geçiyordu. “Ömrümde bir defa olsun büyük bir kurdu avlasam başka hiçbir şey istemem!” diye düşünüyor, gözleriyle, kulaklarıyla dikkat kesiliyor, önce sola, sonra gene sağa bakıyor, en küçük ses değişikliklerine kulak kabartıyordu. Tekrar sağa bakınca boş tarlanın üzerinden ona doğru bir şeyin koştuğunu gördü. “Hayır, bu olamaz!” diye düşündü ve uzun zamandır beklediği şeye kavuşan bir insan gibi derin derin içini çekti. En büyük mutluluk gelmişti işte, hem de öylesine sessiz, gürültüsüz, patırtısız, hiç kimsenin dikkatini çekmeden...</p>

  <p>Rostov gözlerine inanamıyordu. Şüphesi bir saniyeden fazla sürdü. Kurt öne doğru koşuyordu; bir ara yolunun üzerine kazılmış bir çukurun üzerinden ağır ağır atladı. Bu yaşlı, sırtı ağarmış, besili kırmızımtrak karınlı, ihtiyar bir hayvandı. Herhalde hiç kimsenin kendisini görmediğine güveniyor, acele etmeden koşuyordu. Rostov nefesini tutarak köpeklerine baktı. Kimi yatıyor kimi ayakta duruyor, kurdu görmüyor ve hiçbir şey anlamıyordu. İhtiyar Karay, başını geriye doğru çevirmiş, sarı dişlerini dışarı çıkarmış, öfkeli öfkeli arka ayaklarıyla pire arıyor, ikide bir dişlerini çat çat birbirine vuruyordu.</p>

  <p>Rostov dudaklarını aralayarak:</p>

  <p>— Ülülülü! diye fısıldadı.</p>

  <p>Köpekler birden tasmalarının demirlerini sarsarak kalkıp kulak kabarttılar. Karay, arka ayağını kaşıdıktan sonra kulaklarını dikti, topak topak kılları sarkan kuyruğunu hafifçe salladı. Nikolay, kurt ormandan ayrılıp ona doğru yaklaşırken, “Salayım mı, salmayayım mı?” diye kendi kendine söyleniyordu. Birden kurdun bütün vücudu değişiverdi; kendisine dikilmiş olan ve muhtemelen o zamana kadar hiç görmediği insan gözlerini görünce irkildi, başını hafifçe avcıya doğru çevirerek durdu. İleri mi gitmeliydi, geri mi? Sanki kendi kendine, “Eh... hepsi bir, ileri!” der gibi ileriye doğru atıldı; artık arkaya bakmadan, yumuşak, seyrek, serbest ama kararlı adımlarla sıçraya sıçraya koşmaya başladı.</p>

  <p>Nikolay kendini kaybetmiş gibi avazı çıktığı kadar:</p>

  <p>— Ülülülü!.. diye bağırdı ve anlayışlı atı kendi kendine kurdun yolunu kesmek için su birikintilerini yıldırım gibi aşıp tepenin yamacına doğru atıldı; köpekler daha da hızlı koşarak onu geçtiler. Nikolay, ne kendi bağırışlarını duyuyor ne dörtnala gittiğini hissediyor ne köpekleri ne de dörtnala geçtiği yeri görüyor; yalnız koşuşunu gittikçe hızlandırarak yönünü hiç değiştirmeden, düzlüğün üzerinden sıçraya sıçraya giden kurda bakıyordu. Önce canavarın yanında arkası geniş, siyah benekli Milka göründü ve ona yaklaşmaya başladı. Yaklaştı, yaklaştı, hayvana yetişti. Ama kurt, ona şöyle yandan bir bakınca Milka, her zaman yaptığı gibi hızını artıracak yerde birden kuyruğunu dikti, ön ayaklarını gererek durakladı.</p>

  <p>Nikolay, “Ülülülü!” diye bağırıyordu.</p>

  <p>Tüyleri kızıl olan Lübim, Milka’nın arkasından fırlayarak kendini kurdun üzerine attı, hayvanı arka butlarından yakaladı, aynı anda korkuyla kendini öbür tarafa attı. Kurt çömeldi, dişleri birbirine çarptı, sonra tekrar kalktı, ileri doğru koştu; peşinden onu bir arşın boyu mesafeden izleyen, ama ona yaklaşamayan köpekler koşuyordu.</p>

  <p>Nikolay:</p>

  <p>— Kaçacak! Ama bu imkânsız bir şey! diye düşünüyor, kısık sesle bağırmaya devam ediyordu. Gözleriyle tek ümidi olan yaşlı köpeğini arayarak “Karay! Ülülülülü!..” diye bağırıyordu.</p>

  <p>Karay, gözlerini kurda dikmiş, ihtiyar vücudu var gücüyle gerilmiş, hantal hantal kurdun bulunduğu yöne, yolunu kesercesine koşuyordu. Ama kurdun koşuş hızıyla köpeğin ağır koşusu arasındaki farktan Karay’ın yaptığı hesabın yanlış olduğu anlaşılıyordu.</p>

  <p>Nikolay, artık kurdun yaklaştığı, yaklaşınca da muhakkak içinde kaybolacağı ormanı biraz ileride, önünde görüyordu. Ön tarafta atlarla hemen hemen tam karşıdan gelen bir avcı göründü. Daha bir ümit vardı. Nikolay’ın tanımadığı, yabancı sürüden olan kızıl tüylü, uzun vücutlu bir köpek kurdun üzerine ön taraftan atıldı; neredeyse onu yere düşürecekti. Kurt kendisinden beklenmeyecek bir çeviklikle birden arka ayaklarının üzerinde kalktı, kızıl tüylü köpeğin üzerine atlayarak ona diş geçirdi; köpek kanlar içinde, karnının yan tarafı deşilmiş olarak kulakları çınlatırcasına, uluya uluya başını yere vurdu.</p>

  <p>Nikolay ağlar gibi:</p>

  <p>— Karayuşka!.. Haydi yavrum!., diye bağırıyordu.</p>

  <p>İhtiyar köpek, meydana gelen şartlardan yararlanarak butlarında öbek öbek sallanan tüylerle kurdun yolunu kesmiş, ona beş adım kadar yaklaşmıştı. Kurt tehlikeyi seziyormuş gibi Karay’a yan yan baktı, kuyruğunu ayaklarının arasına, karnının altına doğru iyice saklayarak hızlandı. Ama bu sırada Nikolay Karay’a bir şeyler olduğunu görüyordu. Karay, birden kendini kurdun sırtında buldu, onunla birlikte önlerinde bulunan hendeğe yuvarlandı. Hendeğin içinde kurtla boğuşan köpekleri, onların arasında kurdun bazen görünen ağarmış tüylerini, gergin arka ayağını ve nefesi tıkanarak uzattığı kulakları kısılmış, korku içindeki başını (Karay hayvanı boğazından yakalamıştı) gördüğü an, Nikolay’ın yaşamındaki en mutlu andı. Atından inip kurda kılıcını saplamak için eyerin kaşını yakaladığı sırada, o köpek yığınının içinden önce canavarın başı göründü, sonra ön ayaklarıyla hendeğin kenarına bastı. Kurt dişlerini birbirine çarptı (Karay artık boğazını bırakmıştı). Arka ayaklarını da hendekten çıkarıp sıçradı; kuyruğunu kıstırarak tekrar köpeklerden ayrıldı, ileri doğru fırladı. Karay, tüyleri diken diken olmuş, vücudu yer yer ezilmiş ya da yaralanmış durumda güçlükle hendekten çıktı. Nikolay, umutsuzluk içinde:</p>

  <p>— Allahım bana reva mı bu? diye bağırdı.</p>

  <p>Amcanın adamlarından bir avcı, öbür taraftan, kurdun yolunu kesmek için dörtnala gidiyordu: Onun köpekleri canavarı tekrar durdurdular, gene etrafını sardılar.</p>

  <p>Nikolay, seyisi, amca ve amcanın avdaki yardımcısı, hepsi canavarın etrafında dönüyor, “Ülülülülü!..” diye çığlıklar atarak, kurt arka üstü çöktükçe atlarından inmeye hazırlanıyor, canavar silkinip kendisini kurtaracak olan ormana doğru yaklaştıkça gene ileri doğru atılıyorlardı.</p>

  <p>Danilo, daha kovalama başladığı sırada, “Ülülülü!” seslerini işitince ormanın ucuna fırlamıştı. Karay’ın kurdu nasıl kavradığını görünce işin artık bittiği kanısına vararak atını durdurmuştu. Ama avcılar inmeyip de kurt silkinerek kaçınca Danilo kır atını kurda değil, tıpkı Karay gibi, canavarın yolunu kesmek için ormana doğru sürdü. Bu yönü tutturduğu için, amcanın köpekleri ikinci kez kurdu durdurduğu zaman dörtnala hayvana yaklaşabildi.</p>

  <p>Danilo hiç ses çıkarmadan, kınından çıkardığı kılıcını sol elinde tutuyor, sağ eliyle kırbacını harman döver gibi savurarak dörtnala gidiyordu.</p>

  <p>Nikolay, kır at güçlükle nefes alarak, soluya soluya ta yanından geçinceye kadar Danilo’nun ormandan çıkıp geldiğini ne görmüş ne de işitmişti. Attan inişini de Danilo’nun artık köpeklerin ortasında kurdun sırtında yattığını, onu kulaklarından yakalamaya çalıştığını da göremedi. Avcılar için de köpekler için de artık her şeyin bittiği belliydi. Hayvan korku içinde kulaklarını kısarak doğrulmaya çalışıyordu ama ona her taraftan yapışan köpekler doğrulmasına imkân vermedi. Danilo hafifçe doğruldu, düşüyormuş gibi bir hareket yaptı ve vücudunun bütün ağırlığı ile sanki dinlenmek için yatıyormuş gibi kurdun üzerine yattı, onu kulaklarından yakaladı. Nikolay, kılıcını hayvana saplamak istiyordu, ama Danilo “Gereği yok, bağlarız onu!” diye fısıldadı, sonra pozunu değiştirerek ayağı ile kurdun boynuna bastı. Canavarın ağzına bir değnek soktular, boynuna tasma geçirir gibi ip geçirdiler, ayaklarını bağladılar ve Danilo, onu iki kez bir yandan öbür yanına devirdi.</p>

  <p>Mutlu, yorgunluktan bitkin yüzlerle canlı kocaman kurdu ikide bir irkilen ve soluyan atın üzerine yüklediler, hayvanı havlayıp duran köpeklerle birlikte herkesin toplanacağı yere götürdüler. Av köpekleri iki genç kurt, tazılar da üç kurt daha yakalamıştı. Avcılar, avlarıyla birlikte, başlarından geçenleri anlata anlata bir araya toplanıyor ve herkes ağzında değnek bulunan, kocaman başını sarkıtmış, cam gibi donuk gözlerle çevresindeki bütün bu köpek ve insan kalabalığına bakan koca kurdu seyretmeye geliyordu. Ona dokundukları zaman, hayvan bağlı arka ayaklarını birden kısıp geriyor, herkese yaban, kayıtsız gözlerle bakıyordu.</p>

  <p>Kont İlya Andreyiç de yaklaştı, kurda dokundu:</p>

  <p>— Oooooo, amma da güçlü şeymiş!</p>

  <p>Yanında duran Danilo’ya:</p>

  <p>— Güçlü hayvan, değil mi ha? diye sordu.</p>

  <p>Danilo aceleyle başından kalpağını çıkardı:</p>

  <p>— Güçlü efendim, diye karşılık verdi.</p>

  <p>Kont dalgınlığa gelip kurdu kaçırdığını ve Danilo ile çatışmasını hatırladı:</p>

  <p>— Sen de amma öfkeliymişsin oğlum! dedi.</p>

  <p>Danilo hiçbir şey söylemedi, yalnız çocuk gibi yumuşak, utangaç bir tavırla tatlı tatlı gülümsedi.</p>

  <h2 id="sigil_toc_id_134">VI</h2>

  <p class="nonindent">İhtiyar kont eve gitti. Nataşa ile Petya hemen sonra geleceklerine söz vererek avcılarla birlikte kaldılar. Erken olduğu için avcılar daha ileri gittiler. Öğle vakti, av köpeklerini körpe ağaçların bulunduğu bir koruyla kaplı dere yatağına saldılar. Nikolay ekini toplanmış tarlada duruyor, oradan bütün avcılarını görüyordu.</p>

  <p>Nikolay’ın karşısında yeşillenmiş buğdaylar vardı. Avcılardan biri orada, fındık dallarının göründüğü bir çukurun içinde duruyordu. Av köpeklerini daha yeni salmışlardı, Nikolay tanıdığı bir köpeğin, Voltoma’nın arada sırada duyulan tiz bir sesle avı kovaladığını işitti; öbür köpekler de ona katıldı; bazen susuyor bazen avı tekrar kovalamaya başlıyorlardı. Bir an sonra etrafı açıklık ormanın içinde bir tilkinin kovalandığını bildiren ses duyuldu, bütün sürü bir araya toplanarak açık araziden, yeşillenmiş buğdaylara doğru giderek Nikolay’dan uzaklaştı.</p>

  <p>Nikolay, başlarında kırmızı külahlar, fundalarla kaplı dere yatağının kenarından atlarını dörtnala sürerek giden köpek sürücülerini, hatta köpeklerini görüyor, her an karşıda, yeşillenmiş buğdayların arasında tilkinin görünmesini bekliyordu.</p>

  <p>Çukurun içinde duran avcı, davrandı, köpekleri saldı ve Nikolay yeşillenmiş buğdayların üzerinden kuyruğunu dikmiş koşan kızıl renkte, bodur, tuhaf bir tilki gördü. Köpekler peşine düştü. İşte yaklaşmışlardı... Tilki ortalarında dönüp duruyordu. Gittikçe daha sık dönüşler yapıyor, kabarık tüylü kuyruğu kendi çevresinde dalgalanıp duruyordu. Birden birinin beyaz köpeği, onun arkasından da siyah renklisi tilkinin üzerine atıldı, her şey karıştı, sonra köpekler tilkinin etrafında kıçlarını dışarıya doğru çevirerek yıldız şeklinde durdular; oldukları yerde hafifçe sallanıyorlardı. İki avcı dörtnala, köpeklere yaklaştı: Biri kırmızı şapkalı, öbürü yeşil kaftanlı yabancılardı.</p>

  <p>Nikolay, “Bu da ne? Bu avcılar nereden çıktı? Amcamın adamlarından değil...” diye düşündü.</p>

  <p>Avcılar tilkiyi köpeklerden kurtarıp işini bitirdiler, hayvanı terkiye almadan uzun bir süre oldukları yerde durdular. Yanlarında çıkıntılı eyerli, yularları üzerinde olan atları duruyor, köpekleri de yerde yatıyordu. Avcılar kollarını sallıyor, tilki ile uğraşıyor, bir şeyler yapıyorlardı. Gene oradan, boynuzdan yapılmış bir borunun sesi duyuldu: Bu daha önce kararlaştırılmış olan ve kavga çıktığını bildiren bir sesti. Nikolay’ın at bakıcısı:</p>

  <p>— Bu İlaginlerin adamı, bizim İvan'la kavga ediyorlar, dedi.</p>

  <p>Nikolay, kız kardeşi ile Petya’yı yanına çağırması için at bakıcısını gönderdi, sonra av kovalayıcılarının köpekleri bir araya topladıkları yere doğru atını rahvan sürerek gitti. Birkaç avcı kavga yerinden dörtnala uzaklaştı.</p>

  <p>Nikolay atından inerek oraya gelen Nataşa ve Petya ile tazıların bulunduğu yerin yanında durdu; kavganın nasıl bittiğini öğrenmek istiyordu. Kavga eden avcı, tilkiyi terkisine almış olarak ormanın uç kısmından gelip küçük beye yaklaştı. Daha uzaktan kalpağını çıkarmış, saygılı bir tavırla konuşmaya hazırlanmıştı. Ama sapsarıydı, nefes nefese kalmıştı ve yüzünde öfkeli bir ifade vardı. Bir gözü şişmişti; herhalde bunun farkında bile değildi.</p>

  <p>Nikolay:</p>

  <p>— Ne oldu aranızda orada? diye sordu.</p>

  <p>— Efendim bizim tazıların kovaladığını almak olur mu? Zaten hayvanı benim boz kancık yakaladı. Bir de hak iddia ediyor! Tilkiyi almaya çalışıyor! Nah alırdı tilkiyi elimden... Terkideyken ver diyordu. Peki, bunu ister misin bunu?</p>

  <p>Avcı muhtemelen hâlâ kavga ettiği adamla konuştuğunu zannederek kılıcını işaret ediyordu.</p>

  <p>Nikolay, avcı ile konuşmadan, kız kardeşiyle Petya’ya beklemelerini rica etti, sonra İlaginlerin onlara karşı çıkan avcılarının bulunduğu yere doğru gitti.</p>

  <p>Anlaşmazlıkta karşısındakini yenen avcı, kalabalık avcıların arasına daldı, çevresine toplanan ve kendisine hak verenlerle meraklılara, yaptıklarını ballandıra ballandıra anlatmaya başladı.</p>

  <p>Mesele şuydu: Rostovlarla dargın ve mahkemelik olan İlagin genel olarak onların avlandıkları yerlerde avlanıyordu. Şimdi de inadınaymış gibi kendi adamına atını ağaçlık yere doğru sürmesini emretmiş, başkalarına ait av köpeklerinin kovaladığı avı kapmasına izin vermişti.</p>

  <p>Nikolay, İlagin’i hiç görmemişti. Ama bütün yargılarında ve duygularında olduğu gibi, enine boyuna düşünmeden bu çiftlik sahibinin azgınlığı, keyfî davranışları konusundaki söylentiler yüzünden ondan bütün varlığıyla nefret ediyor, onu en büyük düşmanı sayıyordu. Şimdi de kırbacını elinde sımsıkı tutarak düşmanına karşı en tehlikeli, en kesin davranışlarda bulunmaya hazır durumda öfke ve heyecanla yanına gidiyordu.</p>

  <p>Ormanın çıkıntı yaptığı yerin dışına çıkar çıkmaz, çok güzel siyah bir ata binmiş, başında kunduz derisinden bir kasket olan, şişman bir beyefendinin iki at bakıcısı ile beraber karşıdan ona doğru geldiğini gördü.</p>

  <p>Nikolay, onun kişiliğinde kendisine bir düşman değil, nazik ve onunla tanışmayı çok isteyen bir adam bulmuştu, İlagin, Rostov’a yaklaşınca kunduz derisinden kasketini kaldırarak olup bitenlere çok üzüldüğünü, yabancı köpeklerin kovaladığı bir avı kapmak cüretini gösteren avcının cezalandırılmasını emredeceğini söyledi, bundan böyle dost olmalarını istedi ve ona kendi av bölgelerinden yararlanmasını teklif etti.</p>

  <p>Ağabeyinin çok kötü bir şey yapmasından korkan Nataşa heyecan içinde onu biraz uzaktan izlemişti. Düşmanların dostça selamlaştıklarını görünce atını onlara doğru sürdü. İlagin, kunduz kasketini Nataşa’nın karşısında daha da yukarı kaldırarak nazik bir tavırla gülümsedi, kontesin avcılıktaki ustalığı ve dillere destan güzelliği ile Diana’yı canlandırdığını söyledi.</p>

  <p>İlagin kendi avcısının suçunu unutturmak için, ısrarla Rostov’un oradan bir verst kadar ileride bulunan, yalnız kendisine ayırdığı tepeye gitmesini rica etti. Söylediğine göre orada “pıtrak gibi” tavşan vardı. Nikolay razı oldu, avcılar grubu iki misli büyüyerek ileriye gitti.</p>

  <p>İlaginlerin tepesine gitmek için tarlalardan geçmek gerekiyordu. Avcılar grup grup ayrılmışlardı. Beyler birlikte gidiyorlardı. Amca, Rostov ve İlagin, gizli gizli, birbirlerine belli etmemeye çalışarak kendilerinin olmayan köpeklere bakıyor, endişeyle o köpeklerin arasında kendilerinkinden üstün olabilecekleri bulmaya çalışıyorlardı.</p>

  <p>Rostov’u, İlagin’in sürüsündeki pek büyük olmayan, halis kan, vücudu daracık, adaleleri çelik gibi, ince suratlı, patlak siyah gözlü, kızıl benekli bir dişi köpek, güzelliği ile şaşırtmıştı, İlagin’in köpeklerinin koşuculuğunu duymuştu; bu güzel dişi köpeği kendi Milka’sına rakip olarak görüyordu.</p>

  <p>Bu yıl alınan ürün konusunda İlagin’in başladığı konuşmanın ortasında, Nikolay, ona kızıl benekli dişi köpeği işaret ederek kayıtsız bir tavırla sordu:</p>

  <p>— Sizin bu dişi köpek çok güzel! İyi koşar mı?</p>

  <p>İlagin bir yıl önce karşılığında komşusuna kendi köylülerinden üç aileyi vererek aldığı kırmızı benekli Erza’sından kayıtsız bir tavırla söz ederek:</p>

  <p>— Bu mu? Evet, iyi köpektir, avcıdır da... dedi. Demek sizde harman pek o kadar iyi değil ha? Öyle mi? diye önceki konuşmaya devam etti.</p>

  <p>Sonra genç konta aynı nezaketle karşılık vermenin yerinde bir şey olacağını düşünerek Nikolay’ın köpeklerini gözden geçirdi ve genişliğiyle gözüne çarpan Milka’yı gösterdi:</p>

  <p>— Sizin şu siyah benekliniz güzel, iyi bir hayvan!</p>

  <p>Nikolay:</p>

  <p>— Evet, fena değildir, koşmasını bilir, diye karşılık verdi.</p>

  <p>“Hele kırda şöyle iri bir tavşan çıksın da sana bunun nasıl bir köpek olduğunu gösteririm,” diye düşündü. Köpek bakıcısına doğru dönerek avcılardan hangisi bir yere sinmiş tavşanın izini bulursa ona bir ruble vereceğini söyledi.</p>

  <p>İlagin:</p>

  <p>— Ben anlayamıyorum, başka avcılar nasıl oluyor da birbirlerinden hem avı hem de köpekleri kıskanıyorlar? Size kendi durumumu anlatayım kont. Beni neşelendiren nedir biliyor musunuz? Gezinti yapmak, işte böyle bir grupla bir araya geldi mi insan başka ne ister? (Nataşa’nın önünde kunduz kasketini tekrar çıkardı.) Ama kaç tane deri varmış, kaç av getirmişim, benim için hepsi bir!</p>

  <p>— Doğru!</p>

  <p>— Benim köpeğim değil de başkasının köpeği avı yakalarsa buna gücenmek olur mu? Ben yalnız avın kovalanmasını seyretmekten hoşlanırım. Öyle değil mi kont? Sonra ben şöyle düşünürüm...</p>

  <p>Bu sırada duraklamış olan tazı sürücülerinden birinin “Atu! Tut onu...” diye uzun uzun bağırdığı duyuldu. Sürücü, ekini toplanmış bir tümseğin üzerinde duruyordu. Kamçısını kaldırarak gene sözleri uzata uzata, “Atu! Tut onu...” diye bağırdığı işitildi.</p>

  <p>Bu bağırış ve yukarıya doğru kaldırılan kırbaç, önünde yatan bir tavşanı gördüğüne işaretti, İlagin kayıtsız bir tavırla:</p>

  <p>— Haaa galiba izini buldu, eh... Gidip kovalayalım bakalım kont, dedi.</p>

  <p>Nikolay, Erza’ya ve amcanın kızıl tüylü Rugay’ına, daha kendi köpekleriyle bir defa olsun yarıştırmadığı iki rakibe, dikkatle baktı.</p>

  <p>— Evet oraya gitmeli... Birlikte mi gidelim, ne dersiniz?</p>

  <p>Amca ve İlagin’le birlikte tavşana yaklaşarak “Benim Milka’yı rezil ederlerse ne yaparım?” diye düşündü.</p>

  <p>İlagin izi gören avcıya yaklaşarak:</p>

  <p>— İri mi? diye sordu. Bir taraftan da heyecanını gizleyemeden başını çevirip Erza’sını ıslıkla çağırıyordu.</p>

  <p>Amcaya döndü:</p>

  <p>— Aaaa! Siz miydiniz Mihail Mikaroniç? dedi.</p>

  <p>Amca suratı asık halde atını sürüyordu:</p>

  <p>— Ben nasıl karışırım aranıza? Sizin köpekler, temiz iş marş marş!.. Her bir köpeğe karşılık bir köy veriyorsunuz, sizinkiler biner rubleliktir. İkinizin köpekleri boy ölçüşsünler bakalım, ben de seyrederim!</p>

  <p>Bunu söyledikten sonra:</p>

  <p>— Rugay! Nah, nah... diye bağırdı. Rugayuşka!..</p>

  <p>Kullandığı bu küçültme ekiyle o kızıl tüylü köpeğe bağladığı umudu ve duyduğu sevgiyi elinde olmayarak açığa vuruyordu. Nataşa, bu iki ihtiyarla ağabeyinin gizlemeye çalıştıkları heyecanı hissediyor, hallerini görüyor, kendisi de heyecanlanıyordu.</p>

  <p>Küçük tepedeki avcı, beyler ona yaklaşırken hâlâ kırbacını yukarıya kaldırmış olarak duruyordu; ta ufukta yürüyen av köpekleri tavşanın bulunduğu yerden uzaklaşarak öbür tarafa dönüyordu. Beylerden olmayan avcılar da uzaklaşıyorlardı. Herkes ağır ağır, ciddi bir hava içinde ilerliyordu. Nikolay, izi görmüş olan avcıya yüz adım kadar yaklaşarak sordu:</p>

  <p>— Hayvanın başı hangi yönde?</p>

  <p>Avcı daha karşılık vermeden başına gelecekleri sezen iri tavşan sabredemedi, yerinden fırladı. Tasmaları üzerlerinde olan av köpekleri uluyarak tavşanın ardından koşmaya başladı. Sürüde bulunmayan tazılar da her yönden koşup öbür av köpekleri ile tavşana doğru atıldılar. Biraz önce ağır ağır ilerleyen avcılar, köpek sürücüleri, “Dur!..” diye bağırıp köpekleri bir araya getirerek, tazı sürücüleri de “Atu!..” çığlıklarıyla tazılara yön vererek dörtnala tarlanın üzerinden ileriye doğru atıldılar. O sakin İlagin de Nikolay da Nataşa ile Amca da nereye gittiklerini, nasıl gittiklerini bilmeden sanki uçuyor, yalnız köpeklerle tavşanı görüyor, kovalamanın bir saniyesini olsun kaçırmaktan korkuyorlardı. Peşine düştükleri tavşan iri ve çevikti. Yerinden fırlar fırlamaz hemen kaçmamıştı, önce kulaklarını kımıldatmış, birden her yönden duyulan bağırışlara, tepinmelere kulak vermişti. Köpeklerin yanına kadar sokulmalarına fırsat vererek, acele etmeden on kez kadar sıçradı, sonra kaçacağı yönü kestirdi ve kulaklarını kısıp var gücüyle kaçmaya başladı. Yattığı yer ekinleri biçilmiş bir tarla idi, ama önünde daha yeni yeşermiş buğdaylar vardı, bunların üstünden koşmak zordu, ayakları gömülüveriyordu. İzi bulmuş olan avcının tavşana daha yakın olan iki köpeği, atik davranarak peşine düştüler. Ama daha onunla aralarında epeyce mesafe varken arkalarından İlagin’in kırmızı benekli Erza’sı çıktı, tavşana bir köpek boyu kadar yaklaştı, var gücüyle hızını arttırdı, tavşanın kuyruğunu hedef alıp atıldı, onu yakaladığını sanarak tepetaklak yuvarlandı. Tavşan karnını yere yapıştırırcasına koşmaya başladı. Erza’nın arkasından kıçı geniş siyah benekli Milka fırladı, hızla tavşana yaklaşmaya başladı. Nikolay’ın zaferi kazanmış gibi:</p>

  <p>— Miluşka, yavrucuğum!.. diye bağırdığı duyuldu.</p>

  <p>Milka, neredeyse tavşanı yakalayacakmış gibiydi. Ona yetişti, ama hızla yanından geçip gitti. Tavşan geri kaldı, peşine gene o güzel Erza düştü, neredeyse kuyruğuna yapışmıştı; sanki bu sefer yanılmaktan korkuyormuş da arka ayağını yakalamak için mesafeyi ölçüyormuş gibiydi.</p>

  <p>İlagin’in ağlamaklı sesi duyuldu:</p>

  <p>— Erzacığım, haydi aslanım!..</p>

  <p>İlagin kendi sesini bile tanıyamıyordu. Erza yalvarışlarına kulak asmıyordu. Tam tavşanı yakalaması beklenen anda, tavşan yukarı doğru fırladı, otlarla, yeşeren buğdaylarla kaplı tarlalarla ekinleri biçilmiş tarlaların arasındaki sınırın bulunduğu yere yuvarlandı. Erza ile Milka gene oka koşulmuş iki at gibi yan yana koşarak tavşanın peşine düştü; sınır kısmında koşmak, tavşana daha rahat geliyordu; köpekler ona o kadar çabuk yaklaşamıyordu. Bu sırada yeni bir ses:</p>

  <p>— Rugay! Rugayuşka!.. Tertemiz iş marş... diye bağırdı ve amcanın kızıl tüylü kambur bir köpek olan Rugay’ı gerinip belini çukurlaştırara, önde koşan iki köpeğe yetişti, onları geçti, var gücüyle canını dişine takarak tavşanın üzerine vardı, onu yeşermiş topraklara sürdü. Daha büyük bir hırsla hızlandı, çamurlu yeşil buğdayların arasında dizlerine kadar gömülerek koşmaya başladı. Uzaktan ancak sırtını çamurlara bulayarak top gibi yuvarlana yuvarlana tavşanın peşinden gittiği görülüyordu.</p>

  <p>Köpekler Rugay’ı ortalarına alıp bir yıldız meydana getirdiler. Bir dakika sonra herkes bir araya toplanan köpeklerin yanındaydı. Mutlu olan tek kişi amcaydı. Atından indi, tavşanın ayaklarını kesti; kanı aksın diye onu havada sallayarak, huzursuz bir tavırla etrafına bakınıyor, gözlerini oradan oraya dolaştırıyor, elini ayağını nereye koyacağını bilemiyor, kendi kendine, kime ne söylediğini bilmeden konuşuyordu. Nefes nefese, öfkeyle, birisini azarlıyormuş, sanki herkes düşmanıymış, sanki herkes onu gücendiriyormuş da ancak şimdi kendisini savunmak imkânını bulmuş gibi öfkeyle bakınıp “İşte bu temiz iş, marş... İşte köpek dediğin böyle olur... Hepsini mat etti. Bin rublelikleri de bir rublelikleri de... Temiz iş marş...” diye söyleniyordu. “Amma da binlik köpeklermiş ha!.. Temiz iş, marş.”</p>

  <p>Tavşanın çamurlu kesik ayağını atarak:</p>

  <p>— Rugay, al payını bakalım! dedi. Hak ettin doğrusu... Temiz iş marş...</p>

  <p>Nikolay, hiç kimseyi dinlemeden ve kendisini dinleyip dinlemediklerini önemsemeden:</p>

  <p>— Benimki yorgunluktan bitkindi. Tek başına, üç defa av kovaladı, dedi.</p>

  <p>İlagin’in at bakıcısı:</p>

  <p>— Hayvanın yolunu yandan kesmek işi mi sanki! diyordu.</p>

  <p>Hayvanını dörtnala sürdüğü için güçlükle nefes alan, yanakları kızarmış, heyecan içindeki İlagin:</p>

  <p>— Evet, fırsatı kolladı, öyle kovalanmış bir avı bekçi köpeği de yakalar! diyordu.</p>

  <p>Aynı sırada, Nataşa, hiç nefes almadan, sevinç içinde müthiş bir heyecanla öylesine tiz bir sesle bağırıyordu ki sesinden herkesin kulakları çınlıyordu. Bu tiz çığlıklarla başka avcıların aynı anda konuşarak belirtmek istedikleri her şeyi belirtiyordu. Bu tiz çığlık o kadar garipti ki başka bir zaman olsaydı Nataşa’nın bile böyle avaz avaz bağırması için utanması, herkesin de buna şaşması gerekirdi. Amca tavşanı kendi eliyle, çevik ve dinç bir hareketle atının üzerinden aşırarak öbür tarafa sallandırdı. Bunu sanki tavşanı böyle sallandırarak herkesi azarlamak istiyormuş, hiç kimseyle konuşmak isteğini duymuyormuş gibi yapmış ve al atına binerek oradan uzaklaşmıştı. Hepsi üzüntü ve hayal kırıklığı içinde dağıldılar. Neden sonra, daha önceki yapmacık kayıtsızlığı tekrar takınabildiler. Gene de uzun bir süre, amcanın atının ayakları dibinde, zafer kazanmış gibi sakin sakin tasmasını şıngırdatarak yürüyen, kambur sırtı çamurlanmış, kirlenmiş kızıl tüylü Rugay’a bakıp durdular.</p>

  <p>Nikolay’a köpek bu haliyle, “Ne olacak canım, av olmadıkça ben de bütün başka köpekler gibiyim, onlardan hiçbir ayrı yönüm yok, ama hele bir av başlasın, işte o zaman sıkı durun!” diyormuş gibi geliyordu.</p>

  <p>Uzun bir süre sonra da amca atını Nikolay’a doğru sürerek onunla konuşmaya başladı. Nikolay olup bitenlerden sonra, amca kendisiyle konuşmaya tenezzül etti diye gurur duydu.</p>

  <h2 id="sigil_toc_id_135">VII</h2>

  <p class="nonindent">Akşama doğru İlagin Nikolay’a veda ettiğinde, Nikolay evinden o kadar uzaklaşmıştı ki amcanın, avcılar grubundan ayrılıp geceyi evinde, Mihailovka köyünde geçirmek teklifini kabul etti. Amca:</p>

  <p>— Benim evime gelseniz... Temiz iş marş! diyordu. Çok daha iyi olur; bakın hava rutubetli, dinlenirsiniz. Küçük kontesi de yaylı araba ile gönderirdik.</p>

  <p>Amcanın teklifi kabul edildi, bir avcı yaylı arabayı getirsin diye Otradnoya’ya gönderildi. Nikolay, Nataşa ve Petya da amcanın evine gittiler. Evin ön kapısına kimi iri yarı, kimi ufak tefek beş kadar uşak efendilerini karşılamak için koşmuştu. İhtiyar, orta yaşlı, küçüklü büyüklü bir sürü genç kız ve kadın da arka kapıdan başlarını uzatmış, gelen avcılara bakıyordu. Nataşa’nın, bir kadının, hanımefendinin at sırtında bulunması, amcanın çiftliğinde yaşayan insanları o kadar şaşırtmıştı ki ondan hiç çekinmeden yaklaşıyor, gözlerinin içine bakıyor, genç kız bir mucizeymiş, kendisi için konuşulanları anlamayan, hatta işitmeyen cansız bir şeymiş gibi onunla ilgili bir şeyler söylenip duruyorlardı:</p>

  <p>— Arinka baksana yan oturuyor, ama eteği aşağıda sallanıp duruyor... Bak hele, borusu da var!</p>

  <p>— Aman Allahım! Bıçağa bak, bıçağa!..</p>

  <p>— Baksana Tatar kızı gibi!..</p>

  <p>En cesaretli olanı doğrudan doğruya Nataşa’ya sordu:</p>

  <p>— Attan nasıl devrilmedin?</p>

  <p>Amca, etrafı bakımsız bir bahçeyle çevrili küçük ahşap evinin kapısında atından indi, adamlarını gözden geçirerek orada işi olmayanlar çekilip gitsin diye bağırdı, konuklarla avcıların ağırlanması için gereken her şeyin yapılmasını emretti. Herkes kaçıştı. Amca, Nataşa’yı attan indirdi, elinden tutup sallanan tahta basamaklardan yukarı çıkardı. Duvarları kütüklerden yapılmış sıvasız evin içi pek temiz değildi. Orada yaşayanların amacının etrafta hiçbir leke olmasın diye uğraşmak olmadığı belliydi. Ama bakımsızlık da göze çarpmıyordu. Sofada taze elma kokusu duyuluyordu, duvarlarda kurt ve tilki postları asılı idi.</p>

  <p>Amca konuklarını sofadan geçirip önce açılır kapanır bir masası ve kırmızı iskemleleri olan bir salona, sonra kayın ağacından yapılmış yuvarlak bir masa ile bir divanın bulunduğu misafir odasına, oradan da divanı yırtık, halısı eski püskü, duvarlarında Suvorov’un ev sahibinin annesi ile babasının resimleri, bir de kendisinin üniformalı portresi bulunan çalışma odasına götürdü. Odada kuvvetli bir tütün ve köpek kokusu vardı.</p>

  <p>Amca, çalışma odasına girince konuklarına kendi evlerindelermiş gibi yerleşmelerini rica etti, sonra dışarı çıktı. Rugay, sırtı temizlenmemiş olarak çalışma odasına girip divanın üzerine yattı, dili ve dişleriyle kendini temizlemeye koyuldu. Çalışma odasının önünde bir koridor vardı; buradan yırtık paravanalar görünüyordu. Paravanaların arkasından kadın gülüşmeleri ve fısıltılar geliyordu. Nataşa, Nikolay ve Petya soyunup divanın üzerine oturdular. Petya dirseğini divana dayayarak hemen uyudu. Nataşa ile Nikolay ise hiç konuşmadan oturuyorlardı. Yüzleri ateş gibiydi, karınları çok acıkmıştı ve neşe içindeydiler. Bir ara neşeyle bakıştılar (Av bittikten sonra, Nikolay artık kız kardeşinin karşısında erkek olarak üstün bir varlık olduğunu belirten tavırlar takınmayı gerekli bulmuyordu). Nataşa, ağabeyine göz kırptı, ikisi de neden güldüklerini açıklayacak bir bahane uydurmaya vakit bulamadan katıla katıla gülmeye başladılar.</p>

  <p>Biraz sonra içeriye sırtında kazakin, ayağında lacivert pantolon ve kısa çizmelerle amca girdi. O zaman Nataşa, Otradnoya’da hayretle ve alay ederek seyrettiği bu giysinin, doğru dürüst ve hiç de fraklardan, redingotlardan aşağı kalmayan bir giysi olduğunu fark etti. Amca da neşeliydi; iki kardeşin gülüşmelerine alınmak şöyle dursun (onların kendisiyle alay ettiklerini aklına bile getiremezdi) bu sebepsiz gülüşmelerine katıldı.</p>

  <p>Rostov’a uzun saplı bir çubuğu uzattı, daha kısa ve ucu kesilmiş bir başka çubuğu da alıştığı bir hareketle üç parmağının arasına sıkıştırdı.</p>

  <p>— Bak genç kontese! Temiz iş marş... Böylesini hiç görmedim, dedi. Koca gün at sırtından inmedi, neredeyse erkeklere taş çıkartacaktı. Yine de sanki hiçbir şey olmamış gibi!</p>

  <p>Amcadan hemen sonra bir kız kapıyı açtı (ayak seslerinden yalınayak olduğu belliydi.) elinde çeşit çeşit şeylerle dolu büyük bir tepsiyle şişman, al yanaklı, gerdanı hafif sarkmış, dolgun kırmızı dudaklı, kırk yaşlarında güzel bir kadın içeri girdi. Konukseverliğini belirten saygılı bir tavırla, gözlerinde ve her hareketinde candan bir ilgiyle tatlı tatlı gülümsedi, nezaketle eğilerek selam verdi. Göğsü ile karnını ileri çıkarıp başını geriye atmaya zorlayan olağanüstü şişmanlığına rağmen kadın (amcanın evini yöneten oydu) adımlarını şaşılacak kadar hafif atıyordu. Masaya yaklaştı, tepsiyi koydu, beyaz, tombul elleriyle tepsiden şişeleri, mezeleri, tatlıları alıp masanın üzerine dizdi. Bu işi bitirdikten sonra, geriye çekildi, gülümseyerek kapının yanında durdu. Rostov’a, “İşte ben buyum! Şimdi amcanı anlıyor musun?” der gibiydi. Nasıl anlamazdı: Yalnız Rostov değil, Nataşa bile amcasının durumunu ve Anisya Fiyodorovna içeriye girdiği anda çatılan kaşlarının ve dudaklarını hafifçe buruşturan o mutlu, o kendinden hoşnut olduğunu belirten gülümseyişinin ne anlama geldiğini anlamıştı.</p>

  <p>Tepsinin üzerinde meyvelerden yapılmış şarap, ev likörü, mantar, tereyağda kızartılmış siyah undan peksimetler, petek balı, süzme ve köpüklü bal, elma, külde pişirilmiş cevizlerle bala yatırılmış ceviz vardı. Anisya Fiyodorovna daha sonra sofraya balla ya da şekerle yapılmış reçeller, jambon ve biraz önce kızartılmış bir tavuk getirdi.</p>

  <p>Bütün bunlar Anisya Fiyodorovna’nın pişirdiği ve bir ev hanımı olarak becerikliliğini gösteren şeylerdi. Bütün bunlarda Anisya Fiyodorovna’nın kokusu, kişiliği, zevki seziliyordu. Her şeyde bir olgunluk, bir temizlik, bir beyazlık ve tatlı bir gülümsemenin izi vardı.</p>

  <p>Anisya Fiyodorovna sık sık herhangi bir şeyi Nataşa’ya doğru uzatarak:</p>

  <p>— Buyrun küçük hanım, küçük kontesçiğim! diye söyleniyordu.</p>

  <p>Nataşa her şeyi yiyordu ve ona öyle geliyordu ki tereyağda böylesine pişmiş peksimetleri, böylesine çeşitli reçelleri, böylesine ballı cevizleri ve böyle bir tavuğu hiçbir sofrada görmemiş, yememişti. Anisya Fiyodorovna dışarı çıktı. Rostov ile amca, akşam yemeğinin üzerine vişne likörü içerek geçmiş ve gelecek avdan, Rugay’dan, İlagin’in köpeklerinden söz ediyorlardı. Nataşa pırıl pırıl gözlerle divanın üzerinde dimdik oturuyor, onları dinliyordu. Birkaç kez bir şeyler yedirmek için Petya’yı uyandırmaya çalıştı ama Petya anlaşılmaz bir şeyler mırıldandı, belli ki uyanmamıştı. Nataşa içinde öyle bir neşe duyuyor, kendisi için yeni olan bu çevrede öyle bir huzur hissediyordu ki yaylı araba onu almak için çok erken gelir diye korkuyordu. Evinde ahbaplarını ilk defa ağırlayan insanlarda çoğu zaman görüldüğü gibi, amca kısa bir sessizlikten sonra, konuklarının zihninde beliren bir düşünceye karşılık verir gibi konuştu:</p>

  <p>— Eh işte böylece ömrümü tamamlamaya çalışıyorum... Öldün mü, temiz iş marş... Arkanda hiçbir şey kalmaz! Günah işlemenin anlamı var mı?</p>

  <p>Bunu söylediği sırada amcanın yüzü çok anlamlı, hatta güzeldi. Rostov bu sözleri duyunca elinde olmayarak amca için babasından ve komşularından işittiği bütün iyi sözleri hatırladı. Amca, bütün şehirde çok soylu ve hiçbir çıkarını düşünmeyen garip bir adamcağız olarak ün salmıştı. Aile anlaşmazlıklarını gidermek için hakem olması, vasiyetnameleri yerine getirmesi rica ediliyor, sırlar ona açılıyor, hakemliğe ve daha başka görevlere seçiliyordu; ama o her zaman inatla sosyal bir görev almaktan kaçınır, baharda ve güzde kır atının sırtında tarlaları dolaşır, kışı evinde oturarak, yazı da ağaçları etrafa dal budak sarmış bahçesinde yatarak geçirirdi:</p>

  <p>— Neden bir görev almıyorsunuz amca?</p>

  <p>— Almıştım, ama bıraktım. Bir işe yaramıyorum, temiz iş marş. Hiçbir şeyi kavrayamıyorum. O iş size göre, benim aklım yetmez ona! Bak avcılık başka, o temiz iş marş...</p>

  <p>Bunu söyledikten sonra:</p>

  <p>— Şu kapıyı açsanıza!.. diye bağırdı. Ne diye kapadınız onu?</p>

  <p>Koridorun sonundaki kapı (amca koridora, kolidor diyordu) “Bekâr avcılar” bölmesine açılıyordu. Avcılık yapan uşakların oturduğu bölmeye bu ad veriliyordu. Birinin yalınayak, hızlı hızlı, yerlere şap şap basarak yürüdüğü duyuldu ve görünmeyen bir el, avcılar bölmesinin kapısını açtı. Koridordan bu işte usta olduğu anlaşılan birinin çaldığı balalayka sesleri belirli olarak duyuldu. Nataşa çoktandır bu seslere kulak kabartıyordu, daha iyi duymak için koridora çıktı. Amca:</p>

  <p>— Bu bizim arabacı Mitka’dır, ona iyi bir balalayka aldım. Severim balalaykayı, dedi.</p>

  <p>Amca avdan dönünce Mitka’nın bekâr avcılar bölmesinde balalayka çalması âdet olmuştu. Amca bu müzikten hoşlanırdı. Nikolay sanki bu seslerden çok hoşlandığını itiraf etmesi ayıpmış gibi hafif bir kayıtsızlıkla:</p>

  <p>— Ne kadar iyi çalıyor, doğrusu çok iyi! dedi.</p>

  <p>Nataşa ağabeyinin bu sözleri nasıl bir tonla söylediğini hemen fark ederek azarlar gibi:</p>

  <p>— Ne demek çok güzel, dedi. Çok güzel değil, harika çalıyor, işte o kadar...</p>

  <p>Amcanın mantarları, balı ve likörleri Nataşa’ya nasıl dünyanın en güzel şeyleri olarak göründüyse o anda o şarkı da en güzel müzik eseri gibi görünüyordu. Balalaykanın sesi kesilir kesilmez Nataşa kapıya doğru seslendi:</p>

  <p>— Biraz daha çalın lütfen, biraz daha...</p>

  <p>Mitka balalaykayı yeniden akort etti ve parmaklarını bütün tellerinin üzerinde gezdirdi, arada bir, iki üç teli birden tutup bırakıyor, balalaykayı titretiyordu; “Barinya” isimli parçayı tekrar çalmaya başladı. Amca oturuyor, başını yanına eğmiş, dudaklarında belirsiz bir gülümsemeyle dinliyordu. Barinya’nın melodisi neredeyse yüz defa tekrarlandı. Balalaykayı birkaç defa akort ettiler, titrek sesler tekrar tekrar duyuldu. Fakat dinleyiciler sıkılmıyorlar, tekrar aynı havayı dinlemekten başka bir şey istemiyorlardı. Anisya Fiyodorovna içeri girdi ve o dolgun vücuduyla kapının pervazına dayandı. Amcanın gülümsemesine şaşılacak derecede benzeyen bir gülümsemeyle sordu:</p>

  <p>— Dinlemek hoşunuza mı gidiyor küçük kontes? Bizim Mitka iyi çalar!</p>

  <p>Amca birden kuvvetli bir hareketle:</p>

  <p>— İşte burasını iyi çalamıyor, dedi. Burasını sesleri dalgalandırarak çalmalı. Temiz iş marş... Dalgalandırarak...</p>

  <p>Nataşa:</p>

  <p>— Siz çalmasını biliyor musunuz ki? diye sordu:</p>

  <p>Amca karşılık vermeden gülümsedi:</p>

  <p>— Aniyuşka, bak bakalım gitarın telleri tamam mı? Çoktandır elime almadım. Temiz iş marş... Bir kenara bıraktım onu.</p>

  <p>Anisya Fiyodorovna kendine özgü hafif yürüyüşüyle, efendisinin emrini hevesle yerine getirmeye gitti ve gitarı getirdi.</p>

  <p>Amca kimsenin yüzüne bakmadan gitarın üzerindeki tozu üfledi, kemikli parmaklarıyla gitarın tahtasına vurdu, onu akort etti ve oturduğu koltukta doğruldu. Gitarı (biraz gösteriş yapar gibi sol kolunun dirseğini öne doğru çevirerek) biraz yukarıdan tuttu ve Anisya Fiyodorovna’ya göz kırptıktan sonra Barinaya’yı değil, öncü pürüzsüz, etrafı çınlatan bir akort alıp sakin ve ölçülü ama hafif bir tempo ile, hiç şaşırmadan ünlü “Taş döşeli sokağın üstünde” şarkısını çalmaya başladı. Nikolay’la Nataşa şarkının melodisini, o aşırılığa kaçmayan neşeye (Anisya Fiyodorovna’nın bütün varlığından taşan neşe gibi) uyarak aynı tempoyla içlerinde duyuyorlardı. Anisya kızardı, mendille yüzünü kapadı ve gülerek odadan dışarı çıktı. Amca, Anisya Fiyodorovna’nın biraz önce durduğu yere ilham dolu, değişik bir bakışla bakarak şarkıyı kusursuz bir tempoyla, parmaklarını kuvvetli ve kesin bir şekilde hareket ettirerek çalmaya devam ediyordu. Yüzünün bir noktasında, ağarmış bıyığının bir ucunda, belirsiz, hafif bir gülümseme titriyor, şarkının melodisi, kuvvetlenen temposu hızlandıkça bu gülüş daha da çok artıyor, parmaklar tellerin üzerinde gezinirken sanki bir şeyler kopuyormuş gibi oluyordu. Amca şarkıyı bitirir bitirmez Nataşa:</p>

  <p>— Çok güzel, çok güzel amcacığım!.. Bir daha, bir daha çalın! diye bağırdı.</p>

  <p>Yerinden fırlayarak amcaya sarılıp onu öptü. Durup durup ağabeyine bakıyor, sanki ona bir şey sormak ister gibi:</p>

  <p>— Nikolenka, Nikolenka!.. Bu ne böyle? diyordu.</p>

  <p>Amca’nın çalışı Nikolay’ın da hoşuna gitmişti. Amca şarkıyı ikinci defa çalmaya başladı. Anisya Fiyodorovna’nın gülümseyen yüzü kapıda tekrar göründü, onun arkasından da daha başka yüzler belirdi. Amca:</p>

  <p>“<i>Alırken soğuk suyu, pınar suyunu,</i></p>

  <p><i>Bağırıyordu, güzel kız, dur, güzel kız dur...</i>” diye çalıyordu. Tekrar parmaklarını çevik bir hareketle bütün tellerin üzerinde dolaştırdı, telleri tutup tutup çekerek omuzlarını kımıldattı. Nataşa sanki bütün yaşantısı buna bağlıymış gibi inleyen bir bir sesle:</p>

  <p>— Ne olur, ne olur canım anneciğim!.. diye yalvardı.</p>

  <p>Amca kalktı, o anda sanki içinde iki ayrı insan vardı. Biri ciddiydi ve şen olanına ciddi ciddi bakarak gülümsüyordu, şen olanı ise oynamaya hazırlanarak saf bir tavırla, dikkatle bir figür yaptı. Sonra amca, gitarı akort eden elini Nataşa’ya sallayarak bağırdı:</p>

  <p>— Haydi bakalım, kendini göster yeğen!</p>

  <p>Nataşa atkısını üzerinden attı, koşarak amcanın önüne geçti, iki elini beline dayadı, omuzlarını ileri geri titretti.</p>

  <p>Fransız göçmenlerinden bir öğretmenin yetiştirdiği bu küçük kontes, teneffüs ettiği Rus havasından bu ruhu, nerede, nasıl ve ne zaman benimsemiş, <i>pas de châle’</i>in çoktan unutturması gereken bu ruhu almıştı? Belli değildi; ama, bu ruh, bu tavırlar taklit edilmesi, öğrenilmesi imkânsız ve amcasının kendisinden beklediği gibi tam bir Rus kızına yakışır tavırlardı. Nataşa kalkıp gururlu, şeytanca ve şen bir tavırla meydan okurcasına gülümsediği anda Nikolay’da da bütün orada bulunanlarda da belki Nataşa gerektiği şekilde davranmaz diye bir korku uyandı, ama yok olması da bir oldu; herkes onu hayran hayran seyretmeye başlamıştı.</p>

  <p>Nataşa, kendisinden bekleneni o kadar doğru ve o kadar yerinde olarak yapıyordu ki oynamak için mutlaka alınması gereken mendili uzatan Anisya Fiyodorovna ona bakarken o incecik, o zarif, o kendisine bu kadar yabancı ve o ipeklerle kadifeler içinde yetiştirilmiş küçük kontesin nasıl olup da Anisya’da, hatta Anisya’nın babasında, teyzesinde, annesinde, daha doğrusu her Rus insanının ruhunda olan şeyi kavradığına şaşıyor, gülümserken gözleri dolu dolu oluyordu. Amca oyun havasını sona erdirerek sevinçle güldü:</p>

  <p>— En küçük kontes, temiz iş marş... dedi. Meğer ne yeğenim varmış benim! Yalnız kendine şöyle aslan gibi bir koca seçsen iyi olur. Temiz iş marş...</p>

  <p>Nikolay:</p>

  <p>— Seçildi bile! dedi.</p>

  <p>Amca soru sorar gibi Nataşa’ya hayretle baktı:</p>

  <p>—Ya!..</p>

  <p>Nataşa mutlu bir gülümsemeyle “evet” anlamında başını eğdi:</p>

  <p>— Hem de öyle biri ki!</p>

  <p>Ama bunu söyler söylemez zihninde zincirleme olarak bambaşka düşünceler, içinde de yeni hisler uyandı: “Nikolay, ‘Artık seçildi,’ derken gülümsüyordu, onun bu gülümseyişi ne anlama geliyordu acaba? Buna memnun oldu mu, olmadı mı? Galiba benim Bolkonski’min bizim şu andaki neşemizi anlayamayacağını, hoş karşılamayacağını sanıyor. Ama yanılıyor, o her şeyi anlardı. Acaba nerede şimdi?” Bunu düşününce yüzü birden ciddileşti. Ama bu yalnız bir saniye sürdü, hemen kendi kendine, “Bunları düşünmemeli, bunları hiç aklıma getirmemeliyim!” diye söylendi ve gülümseyerek tekrar amcasının yanına oturup bir parça daha çalması için yalvardı.</p>

  <p>Amca bir şarkı ile bir vals daha çaldı; sonra bir süre susup hafifçe öksürdü, sonunda da en çok sevdiği avcı şarkısını söylemeye başladı:</p>

  <div class="poem">

    <p>Karlar akşamdan beri</p>

    <p>Örttü bütün yerleri.</p>

  </div>

  <p>Amca şarkıyı, halkın söylediği gibi saf saf, şarkının bütün anlamının yalnız sözlerinde olduğuna inanarak söylüyordu; sanki ayrıca bir melodi uydurmak gereksizdi, sanki melodi âdet yerini bulsun diye söylenen bir şeydi. Bu yüzden amcadaki o bilinçaltı melodi, tıpkı kuşların ötüşü gibi olağanüstü bir güzellikteydi. Nataşa, amcanın şarkısından ötürü coşkun bir heyecana kapılmıştı. Bundan böyle artık arp çalmasını öğrenmekten vazgeçip yalnız gitar çalmaya karar vermişti. Amcadan gitarı rica etti ve hemen şarkıya uygun akortlar buluverdi.</p>

  <p>Saat ona doğru Nataşa ile Petya’yı almak için bir lineyka, bir yaylı araba, üç de atlı geldi; bunlar onları aramaya gönderilmişti. Gelen habercinin bildirdiğine göre kontla kontes nerede olduklarını bilmiyor, bu yüzden çok endişe ediyorlardı.</p>

  <p>Petya’yı yerinden kaldırdılar; bir ölü gibi götürüp lineykaya yatırdılar; Nataşa ile Nikolay yaylı arabaya bindiler. Amca, Nataşa’ya sıkıca sarılıyor ve onunla yepyeni bir sevgiyle vedalaşıyordu. Onları köprüye kadar geçirdi; öbür kıyıya köprünün yanından, suyun sığ olduğu bir yerden geçmek gerekiyordu; amca onlarla oraya kadar geldi ve avcılarına ellerinde fenerlerle önden gitmelerini emretti. Karanlıkta:</p>

  <p>— Güle güle, sevgili yeğenim! diye bağıran sesi duyuldu; ama bu ses Nataşa’nın eskiden tanıdığı ses değildi; “Karlar akşamdan beri...” şarkısını söyleyen sesti.</p>

  <p>Geçtikleri köyde, yer yer kırmızı ışıklar vardı, neşe veren bir duman kokusu da duyuluyordu. Ana yola çıktıklarında Nataşa:</p>

  <p>— Ne hoş adam amca! dedi.</p>

  <p>— Evet, üşümüyorsun ya?</p>

  <p>— Hayır, çok iyiyim, çok iyi! Böyle rahatım.</p>

  <p>Nataşa bunu biraz da hayretle söylemişti. Sonra uzun bir süre sustular. Gece karanlık ve rutubetliydi, atlar görünmüyordu; yalnız görünmeyen çamuru nasıl şaplatarak yürüdükleri duyuluyordu.</p>

  <p>Nataşa’nın o her şeyi benimseyen çocuksu ruhunda, yaşantının bütün izlenimlerini böylesine bir istekle kapıp kendine mal eden ruhunda neler oluyordu? Bütün bunlar onun içinde nasıl yer ediyordu? Belli değildi, ama çok mutluydu. Eve yaklaşırken birden şarkının melodisini söylemeye başladı: “Karlar akşamdan beri...” Bu melodiyi bütün yol boyunca aklına getirmeye çalışmış, sonunda yakalamıştı.</p>

  <p>Nikolay:</p>

  <p>— Buldun mu sonunda? diye sordu.</p>

  <p>Nataşa:</p>

  <p>— Sen şu anda ne düşünüyordun Nikolenka? diye karşılık verdi.</p>

  <p>Bu soruyu birbirlerine sormaktan hoşlanırlardı. Nikolay düşündüğünü hatırlamaya çalışarak:</p>

  <p>— Ben mi? dedi. Bak söyleyeyim sana, önce düşündüm ki Rugay var ya, o kızıl tüylü köpek, tıpkı amcama benziyor; eğer o insan olsaydı amcayı ava gitmek için olmasa bile, tek keyif için hep yanında bulundururdu. Amca iyi adam! Öyle değil mi? Ya sen ne düşünüyordun?</p>

  <p>— Ben mi? Dur dur... Ha, evet, düşünüyordum ki şimdi arabaya binmiş gidiyoruz, öyle sanıyoruz ki sonunda evimize gideceğiz, oysa bu karanlıkta Allah bilir nereye gidiyoruz, belki de gide gide birden bakarız ki Otradnoya’ya değil de sihirli bir krallığa gelmişiz. Sonra bir de şunu düşündüm... Hayır, başka bir şey düşünmedim.</p>

  <p>Nikolay:</p>

  <p>— Biliyorum, biliyorum onu düşünmüşsündür, dedi.</p>

  <p>Nataşa, sesinin tonundan Nikolay’ın gülümsediğini anlıyordu. Genç kız:</p>

  <p>— Hayır, dedi.</p>

  <p>Oysa o sırada gerçekten hem Prens Andrey’i hem de onun amcadan ne kadar çok hoşlanacağını düşünmüştü.</p>

  <p>— Yol boyunca kendi kendime Aniyuşka ne kadar güzel oynadı deyip durdum, dedi.</p>

  <p>Nikolay, Nataşa’nın çın çın öten, hiçbir nedeni olmayan mutlu gülüşünü işitti. Genç kız birden:</p>

  <p>— Biliyor musun, içimde artık bir daha hiçbir zaman şimdiki kadar mutlu, şimdiki kadar sakin olamayacağım diye bir duygu var.</p>

  <p>Nikolay:</p>

  <p>— Neler saçmalıyorsun! Ne münasebet, bunlar boş laflar, dedi. Ama kendisi, “Ne hoş kızdır, Nataşa’cığım, benim! Onun gibi başka bir dostum yok, olamayacak da. Ne diye evleniyor sanki? Hep gezseydik onunla!” diye düşündü.</p>

  <p>Nataşa da o sırada, “Ne tatlı şey, Nikolaycığım benim!” diye düşünüyordu. Birden gecenin kadife gibi yumuşak, ıslak karanlığını güzelleştiren ışıklı pencerelerini işaret etti:</p>

  <p>— A! Misafir odasında hâlâ ışık var! dedi.</p>

  <h2 id="sigil_toc_id_136">VIII</h2>

  <p class="nonindent">Kont İlya Andreyiç asillerin temsilciliği görevinden, bu görev aşırı derecede büyük masraflara bağlı olduğu için ayrılmıştı. Ama işleri gene de düzelmemişti. Nataşa ile Nikolay, sık sık anneleriyle babalarının gizli gizli endişeli konuşmalar yaptıklarını fark ediyorlardı. Kulaklarına Moskova bölgesindeki dededen kalma büyük aile konaklarının satılacağı konusunda dolaşan söylentiler çalınmıştı. Asiller temsilciliği olmayınca bu kadar çok kimseyi ağırlamak gerekmiyordu ve Otradnoya’daki yaşantı daha önceki yıllara oranla daha gürültüsüz akıp gidiyordu; ama koca konakla yanındaki küçük ev her şeye rağmen kalabalıktı; sofraya hep yirmi kişiden fazla insan oturuyordu. Bunların hepsi yabancı değildi, evde yerleşmiş kişilerdi, neredeyse ailedendiler. Bazıları da öyle kişilerdi ki bunların muhakkak kontun evinde oturmaları gerekli sayılıyordu. Müzik öğretmeni Dimmler ile eşi, ailesiyle birlikte oturan dans öğretmeni İogel ve ihtiyar Matmazel Belova bu tip insanlardı. Daha da birçokları vardı: Petya’nın öğretmenleri, genç kızların eski mürebbiyesi ve kendi evlerinde yaşamaktansa kontun evinde yaşamayı daha iyi, daha çıkarlarına uygun bulan insanlar gibi...</p>

  <p>Artık eve gelenler eskisi gibi fazla değildi. Ama evde hep aynı hayat sürüp gidiyordu; kontla kontes yaşamayı zaten başka türlü düşünemezlerdi. Av partileri, Nikolay’ın da katılmasıyla daha genişlemişti, tavlada gene elli at ile on beş arabacı vardı, isim günlerinde gene herkes birbirine pahalı hediyeler sunuyor ve bütün bölgede dillere destan olan zengin ziyafetler veriliyordu; kont yine aynı şekilde vist ve boston oynuyor, bunları oynarken kâğıtları herkesin gözü önünde yelpaze gibi açıyor, Kont İlya Andreyiç’le bir parti oynamayı en sağlam gelir kaynağı sayan komşularının, kendisini yenip her gün yüzlerce ruble almalarını hoş görüyordu.</p>

  <p>Kont, kendi işlerinde koca bir ağın içine düşmüş gibi çırpınıp duruyor, elinin kolunun bağlandığına inanmamaya çalışıyor, her adımda biraz daha batıyor, ağı parçalamaya kudreti yetmediği gibi onları dikkatle ve sabırla çözmeye de gücünün yetmediğini hissediyordu. Kontes yüreği sevgi dolu bir kadın olarak çocuklarının rızkının elden gittiğini, kontun burada bir suçu bulunmadığını, onun başka türlü davranmasına imkân olmadığını gizlemesine rağmen, çocuklarının ve kendisinin beş parasız kalmalarından ötürü çok üzüldüğünü anlıyor, işlerini düzeltmek için bir çare arıyordu. Kadınca bir görüş açısından baktığı için, bir tek çare görüyordu: Nikolay’ın zengin bir kızla evlenmesi... Bunun son umut olduğunu, Nikolay kendisinin bulmuş olduğu kısmeti teperse artık işleri düzeltmek ihtimalini aklından tamamen silmesi gerektiğini hissediyordu. Bu kısmet, ikisi de çok iyi ve namuslu insanlar olan bir anne babanın kızı Jüli Kuragina idi; Rostovlar onu çocukluğundan beri tanıyorlardı; şimdi Jüli, ağabeylerinden sonuncusu ölünce, gelinlik zengin bir kız olmuştu.</p>

  <p>Kontes doğrudan doğruya Moskova’ya, Kuragina’ya mektup yazmış, ona kızının oğlu ile evlenmesini teklif etmiş, Kuragina’dan da olumlu bir karşılık almıştı. Kuragina cevabında kendisinin bu işe razı olduğunu, her şeyin kızının Nikolay’a bir eğilim duymasına bağlı bulunduğunu belirtmişti. Nikolay’ı Moskova’ya davet ediyordu.</p>

  <p>Kontes, birkaç kez gözlerinde yaşlarla şimdi artık iki kızını da kocaya verdikten sonra tek isteğinin Nikolay’ı evli görmek olduğunu söylemişti; bu da olursa artık huzur içinde hayata gözlerini kapayabileceğini ileri sürmüştü. Sonra göz koyduğu olağanüstü denecek kadar güzel bir genç kızdan söz etmiş, oğlunun evlilik konusunda ne düşündüğünü anlamak için ağzından laf almaya çalışmıştı.</p>

  <p>Başka konuşmalarda da Jüli’yi göklere çıkarıyor, Nikolay’a yortularda eğlenmek için Moskova’ya gitmesini öğüt veriyordu. Nikolay annesinin konuşmalarının hangi amaca yöneldiğini anlıyordu; konuşmalarından birinde annesini açıkça konuşmaya zorladı. Kontes de ona şimdi işlerinin düzelmesi için tek çarenin onun Kuragina ile evlenmesi olduğunu söyleyince Nikolay, sorusunun annesini nasıl üzdüğünü anlamadan ve ne kadar vicdanlı olduğunu göstermek düşüncesiyle:</p>

  <p>— Peki, eğer ben varlığı olmayan bir genç kızı sevseydim siz servet uğruna duygularımı, şerefimi feda etmemi isteyecek miydiniz <i>maman?</i> diye sordu.</p>

  <p>Annesi kendisini nasıl haklı göstereceğini bilemeden:</p>

  <p>— Hayır, ne demek istediğimi anlamadın. Sen beni anlamadın, Nikolenka. Ben senin mutluluğunu istiyorum, diye devam etti ve doğru söylemediğini, lafını şaşırdığını hissederek ağlamaya başladı.</p>

  <p>— Anneciğim ağlamayın, biliyorsunuz ki sizin rahatınız için bütün ömrümü veririm, yalnız bana bunu istediğinizi söyleyin. Sizin hatırınız için her şeyimi feda ederim, hatta duygularımı bile!</p>

  <p>Ama kontes soruyu ortaya böyle atmayı düşünmemişti. Oğlundan fedakârlık istemiyordu; kendisi onun için fedakârlık etmeyi isterdi. Gözyaşlarını silerek:</p>

  <p>— Hayır, ne demek istediğimi anlamadın, artık bunu konuşmayalım, dedi.</p>

  <p>Nikolay kendi kendine, “Evet, belki gerçekten yoksul bir kızı seviyorum,” diye söyleniyordu. “Peki şimdi varlık uğruna duygularımla şerefimi feda mı etmeliyim? Hayret ediyorum, sevgili anneciğim nasıl oldu da bana böyle bir şey söyledi? Demek Sonya fakir olduğu için onu sevemem, onun sadık, vefalı sevgisine karşılık veremem! Oysa onunla muhakkak Jüli gibi bir kukla ile olduğundan çok daha mutlu olurdum. Ama duygularımı zorlayamam! Madem Sonya’yı seviyorum, ona olan duygum benim için her şeyden güçlü, her şeyden üstündür.”</p>

  <p>Nikolay Moskova’ya gitmedi, kontes onunla evlilik konusunda bir daha konuşmadı; hüzünle, bazen de öfkeyle oğlu ile çeyizi olmayan Sonya arasındaki yakınlığın gün geçtikçe arttığını fark ediyordu. Kendi kendini bu yüzden kınıyordu ama Sonya’ya söylenmekten, hiçbir nedene dayanmayan bir bahaneyle sık sık onu durdurup öfkeli öfkeli azarlamaktan kendini alamıyor, azarlarken de genç kıza, “Siz kızım!” diyordu. İyi yürekli kontes, Sonya’ya en çok şunun için kızıyordu: O fakir kara gözlü yeğeni o kadar yumuşak başlı, o kadar iyi kalpli, velinimetlerine o kadar minnetle bağlı, o kadar vefalıydı, aynı zamanda Nikolay’ı o kadar değişmesi imkânsız, öylesine bencillikten uzak bir aşkla seviyordu ki onu bir şeyle suçlamak imkânsızdı.</p>

  <p>Nikolay, izninin bitmesini ailesinin yanında bekliyordu. Nataşa’nın nişanlısı Prens Andrey’den dördüncü mektup gelmişti. Roma’dan gelen bu mektupta Prens Andrey, eğer bu sıcak iklimde yarası beklenmedik bir şekilde yeniden açılmamış olsaydı Rusya’ya dönmek için çoktan yola koyulmuş olacağını yazıyordu; yarasının tekrar açılması yüzünden dönüşünü gelecek yılın başına kadar ertelemek zorunda kalmıştı. Nataşa nişanlısına eskisi gibi âşık, duyduğu bu aşktan ötürü eskisi gibi sakindi ve yüreği hayatın tüm sevinçlerine açıktı. Ama ayrılığın dördüncü ayında zaman zaman üzüntüye kapılmaya başlamıştı! Bu duyguya karşı kendini savunamıyordu. Kendi kendine acıyordu, vaktini hiç kimseye yararlı olmadan, boşu boşuna geçirdiğini hissediyordu; oysa bütün bu süre zarfında o kadar çok sevgi duyabilir ve sevilebilirdi ki!</p>

  <p>Rostovların evinde neşesiz bir hava vardı.</p>

  <h2 id="sigil_toc_id_137">IX</h2>

  <p class="nonindent">Noel yortuları gelip çattı; yortunun geldiğini gösterişli sabah ayininden, komşuların, uşakların resmî ve can sıkıcı kutlamalarından, herkesin üzerindeki yeni elbiselerinden başka belirten özel hiçbir şey yoktu. Oysa rüzgârsız yirmi iki derecelik ayaz, gündüz göz kamaştırıcı bir parıltıyla etrafı aydınlatan güneş ve kış gecelerini aydınlatan yıldızlar, o günleri özel bir şekilde kutlamak ihtiyacını uyandırıyordu.</p>

  <p>Yortunun üçüncü günü, yemekten sonra evdekiler odalarına dağıldılar. Günün en can sıkıcı zamanıydı. Sabahleyin komşuları ziyaret etmiş olan Nikolay, oturma odasında uyuyakalmıştı. İhtiyar kont çalışma odasında dinleniyordu. Misafir odasında yuvarlak bir masanın başında Sonya oturuyor, bir nakış örneğini kopya ediyordu. Kontes, iskambil falı açmıştı. Soytarı Nastasya İvanovna iki ihtiyar kadınla birlikte, üzgün bir yüzle pencerenin önünde oturuyordu. Nataşa odaya girdi. Sonya’nın yanına yaklaştı, ne yaptığına baktı, sonra annesinin yanına gitti ve hiç konuşmadan durdu. Annesi:</p>

  <p>— Öyle yeri yurdu olmayan biri gibi ne dolaşıp duruyorsun? diye sordu. Ne istiyorsun?</p>

  <p>Nataşa pırıl pırıl gözlerle, gülümsemeden:</p>

  <p>— Onu istiyorum... Hemen şimdi, şu anda ona ihtiyacım var, dedi.</p>

  <p>Kontes başını kaldırıp kızına dikkatle baktı.</p>

  <p>— Bana bakmayın anne, bakmayın, yoksa şimdi ağlarım.</p>

  <p>Kontes:</p>

  <p>— Gel otur, yanımda otur biraz, dedi.</p>

  <p>— Anne benim ona ihtiyacım var. Neden böyle boşu boşuna heba oluyorum anne?</p>

  <p>Sesi kesilir gibi oldu, gözlerinden yaşlar fışkırdı ve onları gizlemek için hızla arkasını dönüp odadan dışarı çıktı. Oturma odasına girdi, bir süre orada durdu, bir şeyler düşündü, sonra kızların odasına gitti. Orada, yaşlı bir hizmetçi, uşakların bölmesinden soğukta koşarak nefes nefese gelmiş bir genç kıza söylenip duruyordu:</p>

  <p>— Yetişir oynadığın. Her şeyin bir zamanı vardır.</p>

  <p>Nataşa:</p>

  <p>— Bırak onu Kondratyevna, dedi. Git, Mavruşa, git.</p>

  <p>Nataşa, Mavruşa’yı serbest bıraktıktan sonra salondan geçip sofaya gitti. İhtiyar bir uşakla iki genç uşak, orada iskambil oynuyorlardı. Evin küçük hanımı içeri girince oyunu kesip ayağa kalktılar. Nataşa, “Bunlara ne yaptırsam acaba?” diye düşündü.</p>

  <p>— Ha, Nikita, lütfen gidip... dedi.</p>

  <p>“Nereye göndersem acaba onu?”</p>

  <p>— Evet sizin bölmeye git, oradan bir horoz getir olmaz mı? Sen de Mişa, gidip yulaf getir.</p>

  <p>Mişa hevesli, neşeli bir tavırla:</p>

  <p>— Fazla olmasın değil mi? Emredersiniz, dedi.</p>

  <p>İhtiyar adam:</p>

  <p>— Haydi git, çabuk ol, diye tekrarladı.</p>

  <p>— Fiyodor, sen de bana tebeşir bul.</p>

  <p>Büfenin yanından geçerken hiç zamanı olmadığı halde, semaveri yakıp getirmelerini söyledi.</p>

  <p>Büfeye bakan Foka ev halkı arasında en öfkeli adamdı. Nataşa ona emrini dinletmeyi denemekten zevk alırdı. Foka ona inanmadı ve gerçekten semaver yakılması gerekiyor mu öğrenmeye gitti. Yapmacık bir tavırla Nataşa’ya doğru bakıp kaşlarını çatarak:</p>

  <p>— Ah o küçük hanım yok mu? diye söylendi.</p>

  <p>Evde hiç kimse Nataşa kadar bunca insanı oraya buraya göndermez, onun kadar iş çıkarmazdı. Nataşa uşaklara bakınca kayıtsız duramıyor, onları bir iş için herhangi bir yere göndermeden edemiyordu. Sanki bunlardan biri kendisine kızar mı, ona surat asar mı diye denemek istiyor gibiydi. Ama uşaklar, hizmetçiler, hiç kimsenin emrini Nataşa’nın emirleri kadar seve seve yerine getirmiyorlardı. Nataşa ağır ağır koridordan geçerken “Ne yapayım acaba? Nereye gideyim?” diye düşünüyordu.</p>

  <p>Sırtında bir fistanla karşıdan ona doğru gelen soytarıya:</p>

  <p>— Nastasya İvanovna, söyle ben dünyaya ne getireceğim? diye sordu.</p>

  <p>Soytarı:</p>

  <p>— Senin dünyaya getireceğin bilinen şeyler: pire, çekirge, ağustos böceği, diye karşılık verdi.</p>

  <p>Nataşa, “Öf, aman Allahım, hep aynı şeyler! Nereye gitsem? Neyle uğraşsam?” diye düşündü ve hızla topuklarını takırdatarak merdivenden yukarı çıktı, karısıyla birlikte üst katta oturan İogel’in dairesine koştu, İogel’in odasında iki mürebbiye oturuyordu. Masanın üzerinde içinde kuru üzüm, fındık ve badem bulunan tabaklar duruyordu. Mürebbiyeler hayatın Moskova’da mı yoksa Odesa’da mı daha ucuz olduğunu konuşuyorlardı. Nataşa yanlarına oturdu, ciddi, düşünceli bir yüzle konuşmalarını dinledi, sonra ayağa kalktı.</p>

  <p>— Madagaskar Adası, diye söylendi.</p>

  <p>Her hecenin üzerinde ayrı ayrı dura dura:</p>

  <p>— Ma-da-gas-kar... diye tekrarladı ve Madam Schoss’un ne dediğini sormasına karşılık vermeden odadan dışarı çıktı.</p>

  <p>Erkek kardeşi Petya da yukarıdaydı: Lalasıyla birlikte gece fırlatmak kararında olduğu havai fişekleri hazırlıyordu. Nataşa ona:</p>

  <p>— Petka! Petka! diye seslendi. Haydi beni sırtına bindirip aşağıya götür, aşağıya!</p>

  <p>Petya ona koştu, eğilerek sırtını verdi. Nataşa onun sırtına bindi, iki eliyle boynuna sarıldı. Sonra Petya zıplaya zıplaya, onunla birlikte koştu. Nataşa:</p>

  <p>— Hayır istemez... Madagaskar Adası, diye söylendi ve yere atladıktan sonra, aşağı kata indi.</p>

  <p>Genç kız, sanki kendi krallığında bir gezi yapıp kuvvetini denemiş olan ve herkesin ona boyun eğdiğine kesinlikle inanmış, ama gene de canı sıkılan bir kraliçe gibi, salona gitti, eline gitarı aldı, dolabın arkasında karanlık bir köşeye oturdu, bas tellerin arasında parmaklarını dolaştırarak Prens Andrey’le birlikte Petersburg’da dinlediği bir operadan hatırladığı melodiyi çalmaya başladı. Yabancı dinleyiciler için onun gitarla çaldığı havanın hiçbir anlamı olmazdı. Ama onun hayalinde bu sesler bir dizi anı canlandırıyordu. Küçük dolabın arkasında oturuyor, gözlerini büfeye açılan kapıdan içeri süzülmüş bir ışık çizgisine dikerek kendini dinliyor, hatırlıyordu. İyice anılarına dalmıştı.</p>

  <p>Sonya elinde bir kadehle salondan büfeye geçti. Nataşa büfe kapısının aralığından baktı ve ona sanki o anda büfe kapısının aralığından içeriye ışık sızmamış, Sonya’nın elinde bir kadehle geçtiğini görmemiş, bunları hatırlamamış gibi geldi. “Evet, herkes tıpatıp öyleydi işte,” diye düşündü. Parmaklarını kalın telin üzerinde gezdirerek:</p>

  <p>— O ne Sonya? diye seslendi.</p>

  <p>Sonya irkilerek yaklaştı ve kulak kabarttı.</p>

  <p>— A! Sen burada mısın? diye sordu. Bilmiyordum. Söylediğin parça “Fırtına” mı?</p>

  <p>Bunu yanlış söylemekten korkarak çekingen bir tavırla sormuştu. Nataşa, “İşte o zaman da tıpkı öyle irkilmiş, öyle yaklaşmış ve çekingen bir tavırla gülümsemiş ti, ne zamandı ama?” diye düşündü. “O vakit de tıpkı öyleydi... Aynı şekilde, ben de bu kızda eksik olan bir şey var,” diye düşünmüştüm.</p>

  <p>— Hayır, bu Saka operasında koronun söylediği parça, bak duyuyor musun?</p>

  <p>Nataşa, çaldığı şeyin ne olduğunu Sonya’nın anlaması için koronun söylediği havayı şarkı ile tamamladı. Sonra, “Sen nereye gitmiştin?” diye sordu.</p>

  <p>— Kadehteki suyu değiştirmeye. Şimdi örneği bitireceğim.</p>

  <p>Nataşa:</p>

  <p>— Sen her zaman bir işle uğraşıyorsun, ben ise öyle bir şey yapamıyorum, beceremiyorum, dedi. Nikolenka nerede?</p>

  <p>— Uyuyor galiba.</p>

  <p>Nataşa:</p>

  <p>— Sen onu gidip uyandır Sonya, dedi. Onu şarkı söylemeye çağırdığımı söyle.</p>

  <p>Nataşa bir süre oturdu, bütün bunları eskiden yaşamış gibi bir his duymasının ne anlama geldiğini, bunların geçmişte ne zaman nasıl olduğunu düşündü, sonra bu sorunu çözemedi ama bundan ötürü hiç üzüntü duymadan hayalinde gene “onunla” birlikte olduğu, onun kendisine sevgi dolu gözlerle baktığı günlere döndü.</p>

  <p>“Ah bir an önce gelse! Bu iş olmayacak diye o kadar korkuyorum ki! Asıl önemlisi bu arada ihtiyarlıyorum. İş bunda! İhtiyarlayınca da şimdi içimde olanlar olmayacaklar. Ama belki bugün gelir, belki de şu anda geliyordur. Belki geldi de, orada, misafir odasında oturuyor. Belki dün gelmiştir de ben onun geleceğini unutmuşumdur,” diye düşündü. Yerinden kalktı, gitarı bırakıp misafir odasına gitti. Bütün ev halkı, öğretmenler, mürebbiyeler, konuklar şimdi çay sofrasının başındaydı. Uşaklar masanın etrafında duruyordu. Ama Prens Andrey yoktu ve eski yaşantı aynı alışılmış düzen içerisinde devam ediyordu. İlya Andreyiç içeriye giren Nataşa’yı görünce:</p>

  <p>— Hah, işte geldi! dedi. Haydi gel, yanıma otur.</p>

  <p>Ama Nataşa annesinin yanında durup birini arıyormuş gibi çevresine bakındı:</p>

  <p>— Anne! Beni ona kavuşturun anne! Hemen kavuşturun, hemen, şu anda... Çabuk.</p>

  <p>Hıçkırıklarını yine güçlükle tutuyordu. Sofraya oturdu ve büyüklerle onun gibi sofraya gelen Nikolay’ın konuşmalarına kulak verdi. “Aman yarabbi, aman yarabbi, hep aynı yüzler, hep aynı konuşmalar, babam da aynı şekilde çay fincanını elinde tutuyor, aynı hareketle çayını üflüyor,” diye düşünüyordu. Her şey eskisi gibi olduğu için, korkuyla bütün ev halkına karşı bir bıkkınlık duyduğunu seziyordu.</p>

  <p>Çaydan sonra Nikolay, Sonya ve Nataşa oturma odasına, sevdikleri köşeye gittiler; en candan konuşmalara hep o köşede başlanırdı.</p>

  <h2 id="sigil_toc_id_138">X</h2>

  <p class="nonindent">Nataşa oturma odasına geçtiklerinde ağabeyine:</p>

  <p>— Hiç öyle bir his duyar mısın, sanki hiçbir şey olmayacakmış gibi, iyi olan şeylerin hepsi geçip gitmiş gibi bir his duyar mısın? diye sordu. Can sıkıntısı değil de hüzün duyduğun zamanlar oluyor mu?</p>

  <p>Nikolay:</p>

  <p>— Hem de nasıl! dedi. Bazen her şey iyi, herkes neşeliyken, bütün bunlardan bıktığımı ve artık herkesin ölmesi gerektiğini düşünüyorum. Bir gün, alayda gezmeye gitmiştik, gittiğimiz yerde müzik vardı. Birden içimde öyle bir sıkıntı duydum ki...</p>

  <p>Nataşa:</p>

  <p>— Ah, bunu çok iyi anlıyorum. Anlıyorum, anlıyorum, diye atıldı. Daha küçükken, ben de öyle bir his duydum. Hatırlıyor musun? Bir gün beni erik yüzünden cezalandırmışlardı; siz hepiniz dans ediyordunuz, ben ise sınıfta oturuyor, hıçkıra hıçkıra ağlıyordum. Öyle bir ağlıyordum ki bunu hiç unutamayacağım. Hem hüzün duyuyordum hem de herkese olduğu gibi kendime de acıyordum. Herkese, herkese karşı içimde acıma uyanmıştı. En önemlisi, suçlu da değildim. Hatırlıyor musun?</p>

  <p>Nikolay:</p>

  <p>— Hatırlıyorum ya, dedi. Sonradan yanıma gelmiştin, ben de seni teselli etmek istemiştim. Hem biliyor musun? Vicdanım da rahatsız olmuştu. O zamanlar bir tuhaftık. Benim o zaman bir oyuncağım vardı, bir palyaço bebek. Onu sana vermek istemiştim. Hatırlıyor musun?</p>

  <p>Nataşa düşünceli bir tavırla gülümsedi:</p>

  <p>— Peki sen çok çok eskiden, biz daha küçükken, amcamın bizi çalışma odasına çağırdığını hatırlıyor musun? O zamanlar daha eski evdeydik ve etraf karanlıktı. Gittik, bir de baktık ki orada biri duruyordu...</p>

  <p>Nikolay neşeli bir gülümsemeyle:</p>

  <p>— Bir Arap vardı... diye Nataşa’nın sözünü tamamladı. Hatırlamaz olur muyum? Ama bugün bile doğru dürüst bilemiyorum, o gördüğümüz gerçekten Arap mıydı, yoksa onu rüyamızda mı görmüştük ya da bunları bize biri mi anlattı?</p>

  <p>— Yabancı biriydi hatırlıyor musun? Beyaz dişleri vardı, durup bize bakıyordu...</p>

  <p>Nikolay:</p>

  <p>— Siz de hatırlıyor musunuz Sonya? diye sordu.</p>

  <p>Sonya çekingen bir tavırla:</p>

  <p>— Evet, evet, ben de öyle bir şeyler hatırlıyorum, diye karşılık verdi.</p>

  <p>Nataşa:</p>

  <p>— Ben o Arap’ı babamla anneme de sordum, dedi. Onlar, “Orada Arap filan yoktu,” diyorlar. Ama sen hatırlıyorsun işte!</p>

  <p>— Tabii hatırlıyorum, bugünmüş gibi! Dişlerini bile hatırlıyorum.</p>

  <p>— Ne tuhaf ama! Sanki her şey rüyada olmuş gibi. Böyle şeylere bayılırım.</p>

  <p>— Peki hatırlıyor musun, salonda yumurta döndürüyorduk, birden iki kocakarı çıkıp halının üzerinde fırıl fırıl dönmeye başladı. Böyle bir şey oldu mu, olmadı mı? Ne kadar hoş olmuştu. Hatırlıyor musun?</p>

  <p>— Evet. Peki babamın kürklü mavi paltosuyla kapının önünde nasıl tüfek patlattığını hatırlıyor musun?</p>

  <p>Gülümseyerek, zevkle, ihtiyarlarınki gibi hüzünü değil romantik gençlik anılarını, en eski geçmişten, rüyalarla gerçeğin birbirine karıştığı çağdan kalma izlenimlerin keyfine varıyorlardı. Nedenlerini bilmeden gülüşüyorlardı. Sonya, her zamanki gibi o anılara ortak olduğu halde, konuşmalara katılmıyordu. Onların aklında kalan şeylerden birçoğunu hatırlamıyordu. Hatırladıkları da onda şiirli bir duygu uyandırmıyordu. O yalnız onların neşelerinden zevk alıyor, bu neşeye ayak uydurmaya çalışıyordu.</p>

  <p>Yalnız kendisinin evlerine ilk gelişini andıkları zaman onlara katıldı. Ceketinin üzerinde kaytanlar olduğu için Nikolay’dan nasıl korktuğunu, dadının da kendisine, “Bu kaytanları senin vücuduna dikecekler,” dediğini anlattı.</p>

  <p>Nataşa:</p>

  <p>— Ben de senin bir lahananın dibinde dünyaya geldiğini söylediklerini hatırlıyorum, dedi. O zamanlar buna inanmamak cesaretini gösteremiyordum, ama gene de bunun doğru olmadığını biliyor, bu yüzden öyle bir huzursuzluk duyuyordum ki!</p>

  <p>Bu konuşma sırasında oturma odasının arka kapısından hizmetçinin başı uzandı.</p>

  <p>— Küçük hanım, horozu getirdiler! diye fısıldayarak haber verdi.</p>

  <p>Nataşa:</p>

  <p>— İstemez Polya, şöyle götürsünler, dedi.</p>

  <p>Oturma odasında konuşmalar devam ederken içeriye Dimmler girdi, köşede duran arbe yaklaştı. Üzerinden kılıfını çıkardı ve arpten falsolu bir ses yükseldi. Misafir odasından ihtiyar kontesin sesi duyuldu.</p>

  <p>— Edward Karliç! Lütfen Mösyö Field’in o sevdiğim noktürnünü çalar mısınız?</p>

  <p>Dimmler arbi akort edip Nataşa, Nikolay ve Sonya’ya döndü:</p>

  <p>— Şu gençlere bakın, ne kadar da uslu oturuyorlar!</p>

  <p>Nataşa bir an için başını ona doğru çevirdi:</p>

  <p>— Evet, felsefe yapıyoruz! dedi, sonra konuşmaya devam etti.</p>

  <p>Şimdi konuşma, rüya konusunda devam ediyordu. Dimmler çalmaya başladı. Nataşa parmaklarının ucuna basarak sessizce masaya yaklaştı, mumu aldı, dışarı götürdü, sonra gelip yavaşça yerine oturdu. Oda, özellikle onların oturduğu divanın üzeri karanlıktı, ama büyük pencerelerden içeriye dolunayın gümüş ışığı giriyordu. Nataşa fısıldayarak:</p>

  <p>— Biliyor musun, düşünüyorum da... dedi ve Nikolay’la Sonya’ya sokuldu.</p>

  <p>Dimmler çaldığı parçayı bitirmişti ve hâlâ orada oturuyor; parmaklarını hafif hafif tellerin üzerinde gezdiriyordu, çalmaktan vazgeçmek ya da yeni bir parça çalmak arasında kararsızdı.</p>

  <p>Nataşa devam etti:</p>

  <p>— Düşünüyorum ki bazen bir şeyler hatırlıyorsun da birden hepsi aklına geliyor; geriye dönüyorsun, çok daha önceleri, hatta dünyaya gelmeden önce olup bitenleri hatırlar gibi oluyorsun...</p>

  <p>Her zaman okulda derslerine iyi çalışan ve okuduklarını hatırlayan Sonya:</p>

  <p>— Buna “metapsikoz” derler, dedi. Mısırlılar ruhlarımızın daha önce hayvanların içinde yaşadığına sonradan gene hayvanlara döneceğine inanırlardı.</p>

  <p>Nataşa, müzik bittiği halde, fısıltıyla:</p>

  <p>— Hayır, biliyor musun, ben ruhumuzun eskiden hayvanlarda yaşadığına inanmıyorum! dedi. Kesin olarak biliyorum ki biz daha önce bir yerlerde yaşayan meleklerdik... Bu dünyaya da gelmiştik. Bu yüzden her şeyi hatırlıyoruz...</p>

  <p>Sessizce yaklaşan Dimmler:</p>

  <p>— Size katılabilir miyim? diyerek yanlarına oturdu.</p>

  <p>Nikolay:</p>

  <p>— Madem eskiden melektik, o halde neden sonradan alçaldık? dedi. Hayır, bence böyle bir şey olamaz!</p>

  <p>Nataşa kesin bir tavırla:</p>

  <p>— Alçalmadık ki! Alçaldığımızı sana kim söyledi? Daha önce ne olduğunu nereden bildiğimi söyleyeyim? Ruh ölümsüzdür değil mi? Madem her zaman yaşayacağım, demek ki daha önceden de yaşamışımdır, ezelden beri de yaşıyorum demektir.</p>

  <p>Gençlerin yanına dudaklarında yumuşak, ama onları hafifsediğini belli eden bir gülümsemeyle yaklaşmış olan, ama şimdi tıpkı onlar gibi alçak sesle ve ciddi bir tavırla konuşan Dimmler:</p>

  <p>— Evet, ama ölümsüzlüğü kavramamız zor bir şey! dedi.</p>

  <p>Nataşa:</p>

  <p>— Ölümsüzlüğü kavramamız neden zor olsun? Ölümsüz olan bugün vardır, yarın da olacaktır; her zaman olacaktır, dün de var olmuştur, önceki gün de...</p>

  <p>Kontesin sesi duyuldu:</p>

  <p>— Nataşa, şimdi sıra sende! Bir şarkı söyle bakalım. Nedir öyle, gizli bir şeyler tertipler gibi oturmuşsunuz...</p>

  <p>Nataşa:</p>

  <p>— Canım hiç şarkı söylemek istemiyor anne, dedi. Ama ayağa kalktı.</p>

  <p>Hiçbiri, hatta artık genç olmayan Dimmler bile konuşmayı yarıda bırakıp oturma odasına geçmek istemiyordu, ama Nataşa kalkınca Nikolay da klavsenin başına geçti. Nataşa, her zamanki gibi salonun akustiği en iyi olan yerini seçip tam ortada durdu, annesinin en çok sevdiği parçayı söylemeye başladı.</p>

  <p>Daha önce istemediğini ileri sürmüştü, ama hiçbir zaman o günkü gibi söylememişti ve daha uzun bir süre de böyle söyleyemeyecekti. Kont İlya Andreyeviç, Mitenka ile konuştuğu çalışma odasından Nataşa’nın şarkısını duyuyor ve bir an önce oyuna kavuşmak için acele ederek dersini bitirmeye çalışan bir öğrenci gibi kâhyasına emirler verirken sözlerini şaşırıyordu; sonunda büsbütün sustu. Mitenka da onun gibi Nataşa’yı dinliyor, kontun karşısında hiç konuşmadan gülümseyerek duruyordu.</p>

  <p>Nikolay, gözlerini kız kardeşinden ayırmıyor, onunla birlikte nefes alıyordu. Sonya, şarkıyı dinlerken kendisi ile kuzini arasında ne büyük bir fark bulunduğunu ve onun gibi büyüleyici bir varlık olmasının imkânsızlığını düşünüyordu. İhtiyar kontes, dudaklarında mutlu, aynı zamanda hüzünlü bir gülümsemeyle ve gözleri dolu dolu olarak oturuyor, arada bir başını sallıyordu. Nataşa’yı, kendi gençliğini ve kızı ile Prens Andrey’in yakında yapılacak olan nikâhlarında ne kadar anormal ve korku veren bir şeyin bulunduğunu düşünüyordu.</p>

  <p>Dimmler kontesin yanına oturmuş, gözlerini kapamış dinliyordu. Sonunda:</p>

  <p>— Hayır kontes, dedi, bu Avrupa çapında bir yetenek. Onun öğreneceği hiçbir şey yok. Bu yumuşaklık, bu tatlılık, bu kuvvet...</p>

  <p>Kontes kiminle konuştuğunu bir an için unutarak:</p>

  <p>— Ah, onun için o kadar korkuyorum, o kadar korkuyorum ki, dedi. Annelik duygusu, ona Nataşa’da aşırı bir şeylerin bulunduğunu, bu yüzden mutlu olamayacağını sezdiriyordu. Nataşa daha şarkısını bitirmeden, odaya heyecanla koşarak on dört yaşındaki Petya girdi ve maskaraların geldiğini haber verdi.</p>

  <p>Nataşa birden sustu. Kardeşine:</p>

  <p>— Sersem! diye bağırdı, bir iskemleye doğru koştu, kendini onun üstüne atarak hıçkıra hıçkıra öylesine ağlamaya başladı ki uzun bir süre gözyaşları dinmedi. Sonra gülümsemeye çalıştı:</p>

  <p>— Bir şeyim yok, anneciğim, doğru söylüyorum, bir şeyim yok, içimden geldi. Petya beni korkuttu da ondan, diyordu. Ama gözyaşları akmaya devam ediyor, hıçkırıklar boğazında düğümleniyordu.</p>

  <p>Uşaklardan, hizmetçilerden kimi Türk elbisesi giymiş, kimi ayı, kimi meyhaneci, kimi kibar bir hanım olmuştu; korkunç aynı zamanda gülünç giysiler içindeydiler; dışarıdaki soğuk havayla birlikte neşe getirerek, sofada sıkıla sıkıla birbirlerine sokulup durdular; sonra birbirlerinin arkasında saklanmaya çalışarak salona girdiler; önce çekinerek, ama gittikçe daha çok neşelenip birbirlerine daha çok uyarak şarkılara, oyunlara, danslara, Noel yortusuna özgü oyunlar oynamaya başladılar. Kontes, çeşit çeşit giyinenleri tanıdıktan ve hallerine güldükten sonra, misafir odasına gitti. Kont İlya Andreyiç ışık saçan bir gülümsemeyle salonda oturuyor, oynayanları beğendiğini belirten hareketler yapıyordu. Gençler ortadan kaybolmuşlardı.</p>

  <p>Yarım saat sonra salonda kılık değiştirmiş olanların arasında krinolinli<a class="noteref" href="../Text/notlar.xhtml#f24n4" id="ref4">4</a> bir elbiseyle yaşlı bir hanımefendi de göründü: Bu Nikolay’dı. Petya Türk kızı, Dimmler palyaço, Nataşa yanmış mantarla çizdiği yeni terlemiş hissini veren bıyığı ve kaşları ile süvari subayı, Sonya Çerkes kıyafetindeydi.</p>

  <p>Kılık değiştirmeyenlerin belirttikleri hayretten ve güya onları tanıyamadıklarını gösteren hareketlerle övgülerinden sonra, gençler kostümlerinin çok güzel olduğuna, daha başka kimselere de göstermek gerektiğine karar verdiler.</p>

  <p>Herkesi mükemmel bir yolda kendi troykasıyla gezdirmek isteyen Nikolay, uşaklarından çeşit çeşit giyinmiş on kişiyi alıp amcaya gitmeyi teklif etti. Kontes:</p>

  <p>— Hayır, ihtiyarı rahatsız edeceksiniz! dedi. Hem onun evinde kımıldanacak yer yoktur. İyisi mi madem gidilecek, bari Melükova’ya gidin.</p>

  <p>Melükova, Rostovların evinden dört verst kadar ileride, tıpkı onlar gibi dadılar ve mürebbeyelerle birlikte oturan, çeşitli yaşlarda çocukları olan dul bir kadındı. Harekete gelen ihtiyar kont:</p>

  <p>— Bak <i>ma chère,</i> yerinde bir buluş, dedi. Ben de hemen elbisemi değiştirip sizinle birlikte geleceğim. O <i>Pachette'i</i><a class="noteref" href="../Text/notlar.xhtml#f24n5" id="ref5">5</a> öyle bir harekete getireceğim ki...</p>

  <p>Ama kontes onu göndermeye razı olmadı. Son günlerde kontun hep bacağı ağrıyordu. İlya Andreyiç’in gitmesinin doğru olmadığına, eğer Luiza İvanovna (Madam Schosse) onlara katılırsa o zaman küçük hanımların da Melükova’ya gidebileceklerine karar verildi. Her zaman çekingen ve utangaç olan Sonya, Luiza İvanovna’ya onların bu isteğine karşı koymaması için herkesten daha çok ısrar ederek yalvardı durdu.</p>

  <p>Sonya’nın kılığı hepsinden iyiydi. Bıyıklarıyla kaşları ona çok yakışıyordu. Herkes ona çok güzel olduğunu söylüyor, o da hiçbir zaman göstermediği bir canlılık, bir enerji gösteriyordu. İçinden bir ses, ona kaderinin ya hemen o sırada karara bağlanacağını ya da bunun hiçbir zaman olmayacağını söylüyordu; erkek giysileri içinde bambaşka bir insan gibiydi. Luiza İvanovna gitmeye razı oldu. Yarım saat sonra, çıngıraklarının zillerini şıngırdatan ve donmuş karda gıcırtılar, ıslık sesleri çıkaran dört troyka ön kapıya geldi.</p>

  <p>Noel yortusu eğlencesine o neşeli havayı önce Nataşa verdi. Bu neşe birinden öbürüne bulaşarak gittikçe arttı ve herkes konuşa konuşa, birbirine seslene seslene, kahkahalar ata ata, bağıra bağıra dışarıdaki ayaza çıkıp da kızaklara bindi.</p>

  <p>Troykaların ikisi yarış troykasıydı, üçüncüsü -ortadaki- ihtiyar kontun bir Orlov atı koşulmuş troykasıydı. Dördüncüsü ise Nikolay’ın kendi troykasıydı, uzun siyah yeleli atı koşuluydu. Nikolay, ihtiyar bir hanım elbisesi giymiş, omuzuna kemerli süvari pelerinini almış, kızağının ortasında duruyor, dizginleri elinde tutuyordu.</p>

  <p>Ortalık aydınlıktı; Nikolay ay ışığında, koşumlardaki madenî tokaların parıltılarını ve kapının karanlık saçağı altında gürültü patırtı eden yolculara başlarını çevirip korkuyla bakan atların gözlerini bile görebiliyordu.</p>

  <p>Nikolay’ın kızağına Nataşa, Sonya, Madam Schoss ve iki genç kız bindiler. İhtiyar kontun kızağına Dimmler ile karısı ve Petya oturmuşlardı; öteki kızaklara da kıyafet değiştirmiş olan uşaklarla hizmetçiler binmişlerdi. Nikolay sonradan yolda ona yetişip önüne geçmek fırsatını bulmak için babasının arabacısına:</p>

  <p>— Sen öne geç, Zahar! diye bağırdı.</p>

  <p>Dimmler ile kılık değiştirmiş olan diğerlerinin bindikleri ihtiyar kontun troykası sanki kara yapışmış gibi demirlerini gıcırdatarak, o sayısız çıngıraklarını şıngırdata şıngırdata yola koyuldu. Yana koşulmuş atlar kayışlara yapışıyor, şeker gibi katılaşmış pırıl pırıl karın içine batıp çıkıyorlardı.</p>

  <p>Nikolay birinci troykanın arkasından yola koyuldu; arkadan öbür troykalar tiz gıcırtılarla, gürültü ederek geliyordu. Önce dar yoldan tırısla gidiyorlardı. Bahçenin yanından geçerlerken, yaprakları dökülmüş çıplak ağaçların gölgeleri, sık sık, yolun üzerine yanlamasına düşüyor, ayın parlak ışığını gözden saklıyordu. Ama arabalar bahçe duvarını geçer geçmez ay ışığına gömülmüş, maviye çalan akisleriyle elmas gibi pırıl pırıl karlarla kaplı hareketsiz düzlük her taraftan ta uzaklara kadar gözlerin önüne serildi. Öndeki kızağın altı bir çukurun içine “tak tak” girip çıktı; arkasından gelen kızak da ondan sonra gelenler de aynı yerde aynı sesle sarsıldılar. Sonra peş peşe derin sessizliği yırtarcasına yolun üzerinden ilerlemeye başladılar. Soğuktan donmuş hissini veren havada, Nataşa’nın sesi duyuldu:</p>

  <p>— Tavşan izi var!.. Birçok iz var!..</p>

  <p>Sonya;</p>

  <p>— Her şey ne kadar iyi görünüyor, Nikolay!.. dedi.</p>

  <p>Nikolay başını çevirip Sonya’ya baktı, yüzünü daha iyi görebilmek için ona doğru eğildi. Samur kürklerin içinde, ay ışığında hem yakın hem uzak görünen, kara kaşlı, kara bıyıklı, değişik, sevimli bir yüzle bakıyordu. Nikolay, “Eski Sonya bu!” diye düşündü. Ona daha yakından dikkatle bakarak gülümsedi.</p>

  <p>— Ne oluyorsunuz Nikolay?</p>

  <p>Nikolay:</p>

  <p>— Bir şey yok, diyerek tekrar atlarına doğru döndü.</p>

  <p>Kızakların demirleriyle bastırılmış, ay ışığında görünen nal izleriyle çizgi çizgi olmuş, dümdüz ana yola çıkınca atlar dizginleri germeye, hızlarını artırmaya başladı. Soldaki at başını geriye vererek, hafifçe sıçrayarak kayışlarını geriyordu. Ortadaki at sağa sola sallanıyor, kulaklarını dikerek “Başlayalım mı? Yoksa daha çok erken mi?” diye sorar gibi kıpırdanıyordu. Önde, sayısız çıngıraklarının sesi uzaktan duyulan ve bembeyaz karın üzerinde çok belirli olarak görülen Zahar’ın siyah troykası görünüyordu. O troykadan bağrışmalar, gülüşmeler ve kılık değiştirmiş olanların sesleri duyuluyordu.</p>

  <p>Nikolay, bir eliyle dizginleri tutup öbür eliyle kamçısını savurarak “Haydi aslanlar!” diye bağırdı.</p>

  <p>Troyka’nın ne kadar hızlandığını, karşıdan gittikçe daha kuvvetli esiyormuş gibi gelen rüzgârdan ve yanlara koşulu atların dizginleri daha çok gerip sarsmalarından belli oluyordu. Nikolay, arkasına baktı. Öbür troykalardaki arabacılar çığlıklar atıyor, tiz seslerle bağırıyor, kamçılarını savurup ortadaki atları dörtnala koşmaya zorlayarak ona yetişmeye çalışıyorlardı. Nikolay’ın kızağında ortaya koşulmuş at, kızağın önündeki yuvarlak tahtanın altında kendine güvenerek hafifçe sallana sallana koşuyor, daha temposunu değiştirmeyi gerekli bulmadığını, ama gerekirse daha hızlı, daha hızlı koşabileceğini belli ediyordu. Nikolay, birinci troykaya yetişti. Bir tepeden aşağı indiler, derenin yanında, çayırların üzerinde, işlek olduğu belli geniş bir yola çıktılar. Nikolay, “Geçtiğimiz yer neresi acaba?” diye düşündü. “Burası Eğri Çayır olmalı. Ama hayır, yepyeni bir yer, şimdiye kadar görmedim burasını. Burası ne Eğri Çayır ne de Dyomkin Tepesi... Allah bilir neresi! Yepyeni, sihirli bir yer bu. Her neyse, ne olursa olsun.” Atlara bağırdı, birinci troykayı geçmeye çalıştı.</p>

  <p>Zahar atların dizginlerini tuttu, kaşlarına kadar buz tutmuş yüzünü ona çevirdi. Nikolay atlarını serbest bırakınca Zahar da kollarını öne doğru gerdi, ağzını şapırdattı, atlarını serbest bıraktı:</p>

  <p>— Eh, kolla kendini küçük bey!</p>

  <p>Troykalar yan yana, daha da hızlanarak, uçar gibi gidiyor, dörtnala giden atların ayakları hızla hareket ediyordu. Nikolay arayı açmaya başladı. Zahar öne doğru uzattığı kollarının durumunu değiştirmeden dizginleri tutan elini hafifçe kaldırdı. Nikolay’a:</p>

  <p>— Aldanıyorsun bey!.. diye bağırdı.</p>

  <p>Nikolay atlarının hepsini dörtnala kaldırdı ve Zahar’ı geçti. Öbür kızakta oturanların yüzleri atların geçerken geriye püskürttükleri incecik kuru karla örtüldü; yanlarından geçen troykanın çıngırak sesleri, kulaklarında uğuldadı; kendi kızaklarının gölgesinde, hızlı hızlı hareket eden ayaklar, birbirine karışıyordu. Her taraftan, karın üstündeki demirlerin gıcırtısı ile kadın çığlıkları geliyordu.</p>

  <p>Nikolay, atlarını tekrar durdurarak çevresine bakındı: Hep o ay ışığına gömülmüş ve üzerine yıldızlar serpili, sihirli düzlük görünüyordu. Nikolay, “Zahar sola sapayım diye bağırıyor, neden sola sapacakmışım?” diye düşündü. “Biz Melükovlara mı gidiyoruz sanki? Burası Melükovka mı ki? Kimbilir nerelerden geçiyoruz, kim bilir neler oluyor bize. Bu yaşadıklarımız, hem çok tuhaf, hem güzel şeyler.”</p>

  <p>Başını çevirip kızağın içine baktı. Orada oturan garip, güzel ve incecik bıyıkları ile kaşları olan yabancı biri:</p>

  <p>— Şuraya bak! Bıyıkları da, kirpikleri de bembeyaz olmuş, dedi.</p>

  <p>Nikolay, “Bu konuşan galiba Nataşa idi,” diye düşündü. “Şuradaki de Madam Schoss’tur herhalde, belki de değil, kim bilir? O bıyıklı Çerkese gelince, kim olduğunu bilmiyorum, ama onu seviyorum.”</p>

  <p>— Üşümüyorsunuz ya? diye sordu.</p>

  <p>Karşılık vermeden güldüler. Arkadaki kızaktan Dimmler bir şeyler bağırıyordu, herhalde gülünç bir şey söylüyordu ama, işitmeye imkân yoktu. Başka sesler gülerek:</p>

  <p>— Evet, evet... diye karşılık veriyorlardı.</p>

  <p>Bunlar olup biterken, siyah gölgeleri birbirine karışan, elmas pırıltılarıyla dolu, bir yerinde ne olduğu bilinmeyen mermer basamakların sıra sıra uzandığı, damları gümüşten bazı sihirli yapıların göründüğü ve bilinmeyen hayvanların tiz bir sesle bağırdığı büyülü bir ormana gelmişlerdi. Nikolay, “Burası gerçekten Melükovka ise, bu daha da garip bir şey. Çünkü kim bilir nerelerden geçtik, sonunda gene Melükovka’ya geldik,” diye düşündü.</p>

  <p>Gerçekten burası Melükovka idi ve ön kapıya, ellerinde şamdanlar bulunan hizmetçiler, uşaklar sevinçli yüzlerle fırlamışlardı. Kapıdan:</p>

  <p>— Kimdir gelen? diye soruldu.</p>

  <p>Buna karşılık veren sesler duyuldu:</p>

  <p>— Kontun adamları, giyimlerini değiştirip gelmişler, atlardan tanıdım...</p>

  <h2 id="sigil_toc_id_139">XI</h2>

  <p class="nonindent">İri yarı, güçlü bir kadın olan Palageya Danilovna Melükova, canları sıkılmasın diye elinden geleni yaptığı kızlarını çevresine toplamış, gözlüğünü takmış, önü açık bir sabahlıkla misafir odasında oturuyordu. Kızlar sessizce mum akıtıyor, meydana çıkan şekillerin gölgelerine bakıyorlardı; bu sırada, sofada gelenlerin ayak sesleriyle konuşmaları duyuldu.</p>

  <p>Süvariler, hanımefendiler, dadılar, palyaçolar, ayılar, sofada hafifçe öksürüp soğuktan donmuş yüzlerini silerek mumların aceleyle yakıldığı salona girdiler. Palyaço Dimmler “Nikolay Hanımefendi” ile dansı açtı. Bağrışan çocuklarla çevrili maskaralar, yüzlerini örtüp seslerini değiştirmeye çalışarak ev sahibinin önünde eğilip selam veriyor, sonra odada bir köşeye çekiliyorlardı.</p>

  <p>— Ah... Tanımaya imkân yok ki! Şu Nataşa’ya bakın! Kime benzemiş? Şuna bakın, vallahi birini hatırlatıyor... Eduard Karliç de ne kadar güzel olmuş, tanıyamadım. Hem de nasıl oynuyor! Aman yarabbi bir de Çerkes varmış. Sonyuşka’ya ne kadar yakışmış! Bu da kim? Ah ne memnun ettiniz. Masaları kaldırın, Nikita, Vanya! Biz de sakin sakin oturuyorduk.</p>

  <p>— Ha... Ha.. Süvariye bakın süvariye! Tıpkı delikanlı, ya o bacaklar! Ama bir şey göremiyorum...</p>

  <p>Melükova’nın kızları tarafından çok sevilen Nataşa, onlarla birlikte arka odalarda kaybolmuştu. O odaya mantar tıpa, çeşit çeşit sabahlıklar ve erkek elbiseleri getirmelerini emrettiler. Bunları uşak aralık kapıdan uzatıyor, çıplak genç kız kolları uzanıp alıyordu. On dakika sonra Melükov ailesinde genç olan kim varsa hepsi kılıklarını değiştirmiş olanlara katılmıştı.</p>

  <p>Konuklar için yer açılmasını ve hem beylerle hanımlara hem de uşaklara ikramda bulunulması emreden Pelageya Danilovna, gözlüğünü çıkarmadan, gülümsediğini belli etmemeye çalışarak, kılıklarını değiştirmiş olanların arasında dolaşıyor, yüzlerine yakından bakıyor, ama kimseyi tanıyamıyordu. Yalnız Rostovlarla Dimmler’i değil, kendi kızlarını ve onların üzerinde olan kocasının robdöşambrlarını, üniformalarını da tanıyamıyordu. Mürebbiyelerinden birine bakıp “Bu da kimin sesi?” diyor, bir Kazan Tatarı kıyafetine girmiş olan kendi kızı için, “Bu da Rostovlardan biri galiba,” diye söyleniyordu. Nataşa’ya:</p>

  <p>— Ya siz sayın süvari subayımız, hangi alayda hizmet ediyorsunuz? diye sordu. Sonra, ikram edilen şeyleri misafirler arasında dolaştıran sofracı başıya:</p>

  <p>— Oradaki Türk var ya! Ona pestil ikram et, dedi. Dinleri onlara pestil yemelerini yasak etmez...</p>

  <p>Bazen de kıyafet değiştirdikten sonra, kimsenin kendilerini tanıyamayacağına güvenerek hiç çekinmeden dans edenlerin tuhaf ve gülünç figürlerine bakıyor, mendille yüzünü kapıyor ve o iri vücudu ihtiyarlara özgü karşı koyamadığı kahkahalarla sarsılıyordu.</p>

  <p>— Şaşinet’im benim, Şaşinet’im benim! diyordu.</p>

  <p>Rus oyunları oynandıktan, horalar tepildikten sonra, Pelageya Danilovna bütün uşaklarla efendilerini bir araya toplayıp büyük bir çember meydana getirdi. Bir yüzük, bir cisim, bir de ruble getirildi. Sonra salon oyunları başladı.</p>

  <p>Bir saat sonra, bütün kostümler buruşmuş, bozulmuştu. Tıpayla çizilmiş bıyıklar, kaşlar, ateş gibi yanan terli ve neşeli yüzlerin orasına burasına bulaşmıştı. Pelageya Danilovna, kılık değiştirmiş olanları tanımaya başlamıştı. Kostümlerinin ne kadar güzel yapılmış olduğundan hayranlıkla söz açıyor, özellikle genç kızlara ne kadar yakıştığını söylüyor, herkese onu böyle neşelendirdikleri için teşekkür ediyordu. Akşam yemeği için konukları misafir odasına davet ettiler, hizmetçilerle uşakların da salonda ağırlanmasını emrettiler. Melükovlarda oturan evlenmemiş, yaşlı bir kız yemek yerken:</p>

  <p>— Hayır, asıl hamamda fala bakmak korkunç bir şey, diyordu.</p>

  <p>Melükovların büyük kızı, “Neden?” diye sordu.</p>

  <p>— Gidemezsiniz ki, o iş cesaret ister.</p>

  <p>— Ben giderim, dedi Sonya.</p>

  <p>Melükovların ikinci kızı:</p>

  <p>— Anlatsanıza, o kıza ne olmuş? diye sordu.</p>

  <p>İhtiyar matmazel:</p>

  <p>— Benim bildiğim kadarıyla şöyle olmuş: Kız gitmiş, bir horoz, iki sofra takımı almış, usulüne göre oturmuş. Bir süre oturduktan sonra kulağına birden sesler gelmiş... Çıngırakları, zilleri ile bir kızak gelip kapının önünde durmuş. Kız kulak kabartmış, birinin geldiğini işitmiş. İçeriye, insan kılığında bir hayalet girmiş. Bir subay, kızın karşısına, öbür sofra takımının başına oturmuş.</p>

  <p>Nataşa dehşet içinde gözlerini açarak:</p>

  <p>— Aaaa!.. diye bağırdı.</p>

  <p>— Peki nasılmış o adam? İnsan gibi konuşmuş, öyle mi?</p>

  <p>— Evet, tıpkı insan gibi. Her şeyi gerektiği gibiymiş. Sofrada kıza yalvarmaya başlamış; yalvarmış, yakarmış. Kum ise tek düşündüğü onu horozlar ötünceye kadar konuşmalarla oyalamakmış; ama korkmuş, elleriyle yüzünü kapamış. Adam onu yakaladığı gibi götürmeye kalkmış. İyi ki o sırada hizmetçi kızlar koşup gelmişler...</p>

  <p>Pelageya Danilovna:</p>

  <p>— Canım onları ne korkutuyorsun! dedi.</p>

  <p>— Anneciğim siz de fala bakmadınız mı sanki? diye kızı söze karıştı.</p>

  <p>Sonya:</p>

  <p>— Ambarda nasıl fala bakılır? diye sordu.</p>

  <p>— Şöyle: Şimdi, şu anda, ambarın kapısına gidilir, içerisi dinlenir. Nasıl bir ses işitirseniz kaderiniz öyle olur. Bir şey çakılıyormuş gibi, biri bir yeri dövüyormuş gibi ses geliyorsa durum kötü demektir. Yok bir yerden bir yere buğday boşaltılıyormuş gibi ses varsa iyiye işarettir; bazen öyle olur ki...</p>

  <p>— Anne, bize ambarda başınıza gelenleri anlatsanıza!..</p>

  <p>Pelageya Danilovna gülümsedi:</p>

  <p>— Anlatacak bir şey yok ki, unuttum bile... Hem hiçbiriniz oraya gidecek değilsiniz, değil mi?</p>

  <p>Sonya:</p>

  <p>— Hayır ben giderim, izin verin Pelageya Danilovna, ben gideceğim... dedi.</p>

  <p>— Eh, korkmuyorsan git.</p>

  <p>Sonya:</p>

  <p>— Luiza İvanovna, gidebilir miyim? diye sordu.</p>

  <p>Yüzük oyunu, sicim oyunu, ruble oyunu oynanırken de sohbet edilirken de Nikolay Sonya’nın yanından ayrılmıyor, ona bambaşka gözlerle bakıyordu. Sonya’yı şimdi ilk kez o mantarla yaptığı bıyıklar sayesinde iyice tanımış gibi geliyordu ona. Sonya gerçekten o akşam neşeli, hareketli ve güzeldi. Nikolay, onu hiç öyle görmemişti. Bıyıklarının altından görünen, yanaklarında gamzeler yapan, eskiden fark edemediği mutlu, coşkun gülümseyişine, parlak gözlerine bakarak “Demek asıl karakteri bu, ben de ne aptalmışım!..” diye düşünüyordu.</p>

  <p>Sonya:</p>

  <p>— Ben hiçbir şeyden korkmam! dedi. Şimdi gidebilir miyim?</p>

  <p>Sofradan kalkmıştı. Sonya’ya ambarın nerede olduğunu, kapının önünde nasıl hiç konuşmadan duracağını, nasıl dinleyeceğini söylediler. Sonra da kürk mantosunu verdiler. Sonya mantosunu başının üzerine alarak Nikolay’a baktı.</p>

  <p>Nikolay, “Bu kız ne şeker şey! Şimdiye kadar aklım neredeymiş?” diye düşündü.</p>

  <p>Sonya, ambara gitmek için koridora çıktı. Nikolay içeride sıcaktan bunaldığını söyleyerek hızla ön kapıya gitti. Gerçekten evin içinde, oraya toplanmış olan kalabalık yüzünden bunaltıcı bir sıcak vardı.</p>

  <p>Dışarıda hava gene rüzgârsız ve soğuktu. Gökte aynı mehtap vardı, yalnız ortalık biraz daha aydınlıktı. Işık o kadar fazla, karın üzerindeki yıldızcıklar o kadar çoktu ki insan göğe bakmak istemiyor, gerçek yıldızlar da görünmüyordu. Gökler kapkara ve can sıkıcıydı, yeryüzünde ise her yer neşe içindeydi.</p>

  <p>Nikolay, “Ben aptalmışım, hem de ne aptal! Şimdiye kadar da ne bekledim sanki?” diye düşündü, sonra kapının önündeki basamaklardan koşarak aşağıya indi, evin köşesinden dolanıp arka kapıya doğru giden patikadan yürüdü. Sonya buradan geçecekti. Yolun ortasında yığın yığın istiflenmiş, üzerleri karlı odunlar vardı, gölgeleri yere vuruyordu. Onların üstüne, yanlarına ve karlı yola yaşlı, çıplak ıhlamur ağaçlarının birbirine geçmiş gölgeleri düşüyordu. Patika ambara gidiyordu. Ambarın tahta duvarı ile karla örtülü damı, ay ışığında elmastan yapılmış gibi pırıl pırıl parlıyordu. Bahçede bir ağaç çatırdadı, sonra her şey tekrar sessizliğe gömüldü. İnsanın göğsü, sanki havayla değil de hiç bitmeyecek bir gençlik gücü ve sevinciyle doluyor gibiydi.</p>

  <p>Hizmetçilere ayrılan bölmenin kapısında, basamaklarda ayak sesleri duyuldu. Rüzgârın karla örttüğü son basamakta, sessizlikte iyice duyulan bir gıcırtı oldu, sonra yaşlı matmazelin sesi duyuldu:</p>

  <p>— Dümdüz, dümdüz, işte bu patikadan gideceksiniz, küçük hanım. Yalnız sakın arkanıza bakmayın!</p>

  <p>Sonya’nın sesi:</p>

  <p>— Ben korkmuyorum ki, diye karşılık verdi. Sonra patikadan, Nikolay’ın bulunduğu yere doğru ilerleyen Sonya’nın küçük ayaklarındaki incecik patikleriyle hışır hışır bir ses çıkardığı duyuldu. Sonya, kürk mantosuna iyice sarınmış olarak yürüyordu. Nikolay’ı fark ettiğinde, ona iki adımlık mesafedeydi; Nikolay’ı şimdi eskisi gibi onda biraz korku uyandıran biri olarak görmüyordu. Nikolay’ın üzerinde bir kadın elbisesi vardı, saçları karmakarışıktı; dudaklarında Sonya’ya mutlu ve çok değişik görünen bir gülümseme belirmişti. Sonya hızla ona doğru koştu.</p>

  <p>Nikolay, onun ay ışığı vuran yüzüne bakarak “Hem bambaşka hem de eskisi gibi” diye düşündü. Ellerini genç kızın başını örten kürkün içine geçirdi, ona sarıldı, kendisine doğru çekerek üst tarafında yanık mantar kokan çizilmiş bıyıkların bulunduğu dudaklarından öptü. Sonya da onu tam dudaklarının ortasından öptü, küçük ellerini kürkün içinden çıkararak iki yanağından tuttu. Yalnız “Sonya! Nikolay!” diye söyleniyorlardı. Ambara koştular, sonra hemen geri dönüp ayrı ayrı çıktıkları kapıya gittiler.</p>

  <h2 id="sigil_toc_id_140">XII</h2>

  <p class="nonindent">Pelageya Danilovna’nın evinden dönerlerken her şeyi gören ve sezen Nataşa, kızaklara binecek olanlar arasında öyle bir düzen kurmuştu ki kendisi Luiza İvanovna Dimmler'le birlikte bir kızağa, Sonya ile Nikolay da hizmetçi kızlarla öbür kızağa binmişlerdi.</p>

  <p>Nikolay dönerken artık yarış etmeden dümdüz sürüyor, o garip ay ışığında dönüp dönüp hep Sonya’ya bakıyor, ikide bir değişen ışıkların altında o kaşların, o bıyıkların gizlediği eski Sonya’yla artık bir daha ayrılmamaya karar verdiği şimdiki Sonya’yı arıyordu. Dikkatle bakıyor ve hem eski Sonya’yı, hem de öbür Sonya’yı tanıyıp da o yanık mantar kokusuna karışmış öpüşün onda uyandırdığı duyguyu hatırlayınca var gücüyle o buz gibi soğuk havayı derin derin içine çekiyor, kızağın altından kayıp giden topraklarla parlak gökyüzüne bakarak kendisini gene büyülü bir krallıkta hissediyordu. Arada bir:</p>

  <p>— Sonya, iyi misin? diye soruyordu.</p>

  <p>Sonya:</p>

  <p>— İyiyim, diye karşılık veriyordu. Ya sen?</p>

  <p>Yolun yarısına gelince Nikolay, atların dizginlerini arabacıya verdi, yere atlayıp Nataşa’nın bindiği kızağa koştu, yandaki basamağa çıktı. Fransızca olarak:</p>

  <p>— Nataşa, biliyor musun, ben Sonya için kararımı verdim! diye fısıldadı.</p>

  <p>Nataşa’nın bütün varlığı sevinçten ışık saçıyormuş gibi oldu.</p>

  <p>— Peki bunu ona söyledin mi?</p>

  <p>— Ah, bu bıyıklar ve kaşlarla öyle tuhafsın ki Nataşa! Buna sevindin mi?</p>

  <p>— O kadar sevindim, o kadar sevindim ki! Neredeyse sana kırılıyordum. Söylemiyordum, ama ona kötü davranıyordun. Onun o kadar iyi bir kalbi var ki, Nikolay! Ah öyle seviniyorum ki! Bazen kötü oluyorum ama Sonyasız mutluluğa vicdanım razı olmuyor... Şimdi çok sevindim. Haydi, onun yanına koş.</p>

  <p>— Hayır, dur, dur, ne kadar tuhafsın!</p>

  <p>Hep kız kardeşine bakıyor, onda da o zamana kadar hiç görmediği yepyeni, olağanüstü ve insanı büyüleyecek kadar tatlı bir şey seziyordu.</p>

  <p>— Nataşa, bunda bir sihir var değil mi?</p>

  <p>Nataşa:</p>

  <p>— Evet, diye karşılık verdi. Çok iyi ettin!</p>

  <p>Nikolay, “Eğer onu şu anda olduğu gibi eskiden görmüş olsaydım ne yapacağımı sorar ve istediğini yerine getirirdim, her şey de iyi olurdu!” diye düşündü.</p>

  <p>— Demek seviniyorsun, demek iyi ettim, öyle mi?</p>

  <p>— Ah her şey öyle güzel ki! Geçenlerde annemle bu yüzden çatıştık. Annem onun seni tavlamaya çalıştığını söyledi. İnsan bunu nasıl söyler? Az kalsın annemle kavga edecektim. Hiç kimsenin, hiçbir zaman Sonya için kötü bir şey söylemesine ve düşünmesine izin vermem, çünkü onda yalnız iyi şeyler var.</p>

  <p>Nikolay bunun doğru olup olmadığını anlamak için bir kez daha kız kardeşinin yüzündeki ifadeye dikkatle baktı.</p>

  <p>— Demek iyi ettim ha? dedi, çizmeleriyle karı gıcırdatarak aşağıya atlayıp kızağına koştu. O kızakta gene aynı ince bıyıklı, parlak gözlü, mutlu ve gülümseyen Çerkes delikanlısı oturuyor, samur kürkün içinden bakıyordu. Bu Çerkes delikanlısı Sonya’ydı; ileride Nikolay’ın mutlu ve şen eşi olacaktı.</p>

  <p>Genç kızlar, eve dönüp annelerine Melükovlarda nasıl vakit geçirmiş olduklarını anlattıktan sonra, odalarına gittiler. Soyundular, ama mantarla çizdikleri bıyıkları silmeden önce uzun bir süre mutluluklarından söz ederek oturdular. Evlenince nasıl yaşayacaklarını, kocalarının nasıl birbirleriyle dost olacaklarını, kendilerinin de ne kadar mutlu olacaklarını anlattılar. Nataşa’nın masasında, daha akşamdan Dunyaşa’nın hazırladığı aynalar duruyordu. Nataşa kalkıp aynalara yaklaştı:</p>

  <p>— Yalnız bütün bunlar ne zaman olacak? Korkarım ki hiçbir zaman... Bütün bunlar bana hiçbir zaman olmayacak kadar güzel görünüyor!</p>

  <p>Sonya:</p>

  <p>— Otur Nataşa, belki de onu görürsün, dedi.</p>

  <p>Nataşa mumları yakıp oturdu, aynada yüzüne baktı:</p>

  <p>— Şimdilik bıyıklı birini görüyorum.</p>

  <p>Dunyaşa:</p>

  <p>— Öyle şeylere gülünmez küçük hanım, dedi.</p>

  <p>Sonya ve hizmetçi kızın yardımıyla Nataşa aynayı gereken yöne yerleştirdi, yüzü ciddileşti ve sustu. Uzun bir süre, aynalarda derinlere doğru uzayıp gidiyormuş hissini veren mumların aksine bakarak oturdu. Hayalinden (daha önce duyduğu hikâyeleri hatırlayarak) aynada, bütün akislerin karmakarışık olduğu o bulanık kaderde, bir tabutu ya da “onu”, Prens Andrey’i göreceğini geçiriyordu. Ama en küçük bir lekeyi bir insan ya da bir tabut şekli gibi kabul etmeye bu kadar hazır olduğu halde, hiçbir şey görmüyordu. Sık sık gözlerini kırpıştırmaya başladı ve aynadan uzaklaştı.</p>

  <p>— Neden başkaları bir şeyler görüyorlar da ben hiçbir şey göremiyorum? Haydi sen otur Sonya: Şimdi sen bakmalısın. Yalnız benim yerime... Şu anda öyle korkuyorum ki!</p>

  <p>Sonya aynanın karşısına oturdu, gereken pozu aldı, sonra bakmaya başladı. Dunyaşa:</p>

  <p>— Bakın şimdi, Sonya Aleksandrovna muhakkak bir şeyler görecekler, diye fısıldadı. Siz daha gülün...</p>

  <p>Sonya bu sözleri de Nataşa’nın fısıldayarak “Ben de biliyorum onun göreceğini, o geçen yıl da gördü,” diye karşılık verdiğini de işitiyordu.</p>

  <p>Üç dakika kadar sustular. Nataşa, “Muhakkak...” diye fısıldadı ama sözünü bitiremedi... Sonya birden elinde tuttuğu aynayı bırakıp eliyle gözlerini kapadı.</p>

  <p>— Ah Nataşa! dedi.</p>

  <p>— Gördün mü? Gördün mü? Ne gördün?</p>

  <p>Dunyaşa aynayı altından tutarak:</p>

  <p>— Ben zaten söylemiştim, dedi.</p>

  <p>Sonya hiçbir şey görmemişti. Nataşa’nın “Muhakkak...” diyen sesini işittiği anda, neredeyse gözlerini kırpıştıracak ve kalkacaktı... Dunyaşa’yı da Nataşa’yı da aldatmak istemiyordu, öyle oturmak ona zor geliyordu. Eliyle gözlerini kapadığı anda neden ve nasıl olup da dudaklarından bir çığlık yükseldiğini kendisi de anlamıyordu. Nataşa elini yakaladı:</p>

  <p>— Onu mu gördün?</p>

  <p>Sonya, Nataşa’nın “onu” derken kimden söz etmek istediğini daha kestiremeden, “o”nun Nikolay mı, yoksa Andrey mi olduğunu anlayamadan elinde olmayarak:</p>

  <p>— Evet. Dur... Ben... Onu gördüm, dedi.</p>

  <p>Zihninden, “Onu gördüğümü neden söylemeyeyim sanki? Başkaları bir şeyler görüyorlar ya!.. Hem benim bir şeyler görüp görmediğimi kim yüzüme vurabilir?” diye bir düşünce geçti.</p>

  <p>— Evet, onu gördüm, dedi.</p>

  <p>— Nasıl gördün? Nasıl gördün? Ayakta mıydı, yoksa yatıyor muydu?</p>

  <p>— Evet, gördüm... Önce hiçbir şey yoktu... Sonra birden baktım yatıyor.</p>

  <p>Nataşa arkadaşına dik dik bakarak korkuyla:</p>

  <p>— Andrey mi yatıyordu?.. Hasta mıydı? diye sordu.</p>

  <p>— Hayır, aksine, aksine... yüzü neşeliydi... Bana doğru dönüverdi.</p>

  <p>Sonya bunu söylerken kendisine de söylediklerini gerçekten görmüş gibi geliyordu.</p>

  <p>— Peki sonra ne gördün Sonya?</p>

  <p>— İyice bakamadım, mavi ve kırmızı bir şey vardı...</p>

  <p>— Sonya! O ne zaman dönecek acaba? Onu ne zaman göreceğim? Allahım!.. Onun için de kendim için de her şey için de korkuyorum.</p>

  <p>Nataşa, Sonya’nın onu teselli etmek için söylediği sözlere cevap vermeden yatağına yattı, mumu söndürmelerinden sonra, uzun bir süre gözleri açık olarak, hiç kımıldamadan buz tutmuş pencerelerden içeri süzülen soğuk ay ışığına baktı.</p>

  <h2 id="sigil_toc_id_141">XIII</h2>

  <p class="nonindent">Noel yortusundan sonra, Nikolay, annesine Sonya’yı sevdiğini ve onunla evlenmeye kararlı olduğunu haber verdi. Uzun süredir Sonya ile Nikolay arasında olup bitenleri sezen ve böyle bir açıklamayı bekleyen kontes, hiç konuşmadan Nikolay’ın sözlerini sonuna kadar dinledi, sonra oğluna kiminle isterse onunla evlenebileceğini, ama kendisinin ve babasının böyle bir evliliğe razı olamayacaklarını söyledi. Nikolay, ilk kez annesinin kendisinden memnun olmadığını ve ona duyduğu sevgiye rağmen, bu konuda boyun eğmeyeceğini hissetti. Kontes, soğuk bir tavırla, oğluna hiç bakmadan kocasını çağırmaları için adam gönderdi; kont gelince de gene soğuk bir tavırla, olup bitenleri Nikolay’ın yanında ona kısaca anlatmak istedi; ama dayanamadı, öfkesinden ağlamaya başladı, odadan çıkıp gitti.</p>

  <p>İhtiyar kont, kararsız bir tavırla Nikolay’a öğüt vermeye, kararından dönmesi için ricada bulunmaya başladı. Nikolay verdiği sözden dönemeyeceğini söyledi; bunun üzerine babası içini çekerek, ne yapacağını şaşırdığını belli eden bir tavırla, hemen sözünü kesip kontesin yanına gitti. Kont oğlu ile ne zaman çatışsa her seferinde onun karşısında, işlerin kötü gitmesinden ötürü, bir suçluluk hissi duyuyor, bu yüzden de zengin bir kızla evlenmeyi istemeyerek beş paralık çeyizi olmayan Sonya’yı kendisine eş diye seçtiği için oğluna kızamıyordu; yalnız bu konu ortaya atılınca işler kötü gitmeseydi Nikolay için Sonya’dan daha iyi bir eşin düşünülemeyeceğini, işlerin bozulmasına da Mitenka’sıyla kendisinin, bir de o vazgeçemediği alışkanlıklarının yol açtığını anlıyordu.</p>

  <p>Anne ile baba bir daha oğullarıyla bu konuda konuşmadılar; ama bu konuşmadan birkaç gün sonra, kontes yanına Sonya’yı çağırttı ve ikisinin de hiç beklemedikleri bir katı yüreklilikle yeğenini, hem oğlunu baştan çıkarmakla hem de nankörlük etmekle suçladı. Sonya hiç konuşmadan, gözlerini yere indirmiş olarak kontesin ona acımadan söylediği sözleri dinliyor, kendisinden ne istediklerini anlamıyordu. Kendisi velinimetleri için her şeyini feda etmeye hazırdı. Kendini feda etmek ona en çok zevk veren düşünceydi. Ama bu sefer kime neyi feda edeceğini anlayamıyordu. Kontesi de Rostovların bütün ailesini de sevmemek elinden gelmiyordu, ama Nikolay’ı sevmemesi, Nikolay’ın mutlu olmasının bu sevgiye bağlı olduğunu bilmemesi imkânsızdı. Hiç konuşmuyor, üzgün görünüyor, söylenenlere hiçbir karşılık vermiyordu.</p>

  <p>Nikolay bu duruma daha uzun bir süre dayanamayacağını anlıyordu, bu yüzden annesiyle konuşmaya gitti. Annesiyle konuşurken bazen kendisiyle Sonya’yı affetmesi ve evlenmelerine razı olması için yalvarıyor, bazen de Sonya’ya daha fazla baskı yapılırsa onunla hemen gizlice evleneceğini söyleyerek annesini tehdit ediyordu.</p>

  <p>Kontes, oğlunun onda hiçbir zaman görmediği soğuk bir tavırla artık ergin olduğunu, Prens Andrey’in babasının rızasını almadan evleneceğini, onun da aynı şeyi yapabileceğini, ama kendisinin o “entrikacıyı” hiçbir zaman bir kız evlat diye kabul edemeyeceğini söyledi.</p>

  <p>“Entrikacı” sözü üzerine birden parlayan Nikolay, sesini yükseltti, duygularını para için satmaya annesinin onu zorlayacağını hiçbir zaman aklından geçirmemiş olduğunu, eğer amacı bu ise son kez bazı şeyler söylemek istediğini belirtti... Ama annesinin yüzündeki ifadeden onun da dehşet içinde beklediği anlaşılan, belki hayatlarının sonuna kadar aralarında korkunç bir anı olarak kalacak o kesin sözü söylemeye fırsat bulamadı. Kapının öbür tarafında olanları dinleyen Nataşa, solgun ve ciddi bir yüzle içeriye girdi, Nikolay’ın sesini bastırmak için neredeyse bağırırcasına:</p>

  <p>— Nikolenka, saçmalıyorsun, sus, sus! dedi. Sus diyorum sana!</p>

  <p>Aralarındaki bağların kopmak üzere olduğunu hissederek oğluna dehşet içinde bakan, ama inadından dönmeyip çatışmanın yarattığı öfkeye boyun eğmeyen, eğmek de istemeyen annesine döndü:</p>

  <p>— Anne, canım anneciğim, o bunu hiç de kötülük düşünerek söylemiyor... Canım anneciğim benim, zavallı anneciğim!</p>

  <p>Ağabeyine:</p>

  <p>— Nikolenka, sana anlatırım... Sen git buradan, dedikten sonra gene annesine:</p>

  <p>— Beni dinleyin canım anneciğim, diye söylendi. Sözleri anlamsızdı, ama Nataşa bu sözlerle istediği sonucu sağladı. Kontes, hıçkıra hıçkıra kızının göğsüne kapandı. Nikolay ise yerinden kalktı, başını ellerinin arasına alıp odadan dışarı çıktı.</p>

  <p>Nataşa, barıştırma işine girişti, sonunda Nikolay’ın annesinden Sonya’ya baskı yapmayacakları konusunda söz almasını sağladı. Nikolay da anne ve babasından gizli olarak hiçbir şey yapmayacağına söz vermişti.</p>

  <p>Anne ve babasıyla arası bozulan Nikolay, alaydaki işlerini yoluna koyup ordudan istifa etmek ve gelip Sonya ile evlenmek kararıyla, üzüntülü, ciddi bir hava içinde ve kendisini çılgınca âşık sanarak ocak ayı başında alaya gitti.</p>

  <p>Nikolay'ın gidişinden sonra Rostovların evine her zamankinden daha büyük bir hüzün çöktü. Kontes üzüntüsünden yatağa düşmüştü. Sonya hem Nikolay’dan ayrıldığı için hem de kontesin konuşurken elinde olmayarak genç kıza düşmanca bir tavır takınması yüzünden üzüntülüydü ve bu onu daha çok üzüyordu. Kont herhangi bir kesin tedbir alınmasını gerektiren işlerin bozuk gitmesi nedeniyle her zamankinden daha çok kaygı içindeydi. Moskova’daki evle Moskova civarındaki çiftliği satmak zorundaydılar; evi satmak için Moskova’ya gitmek gerekiyordu, kontesin sağlık durumu yüzünden de gidişi her gün ertelemek zorunda kalıyorlardı.</p>

  <p>Nişanlısından ayrılışının ilk günlerini rahat, hatta neşe içinde geçiren Nataşa, şimdi gün geçtikçe daha sinirli, daha sabırsız oluyordu. Prens Andrey’e sevgisini vererek geçirebileceği bu en güzel günlerinin böyle kimsesiz, boşu boşuna geçtiği düşüncesi onu durmadan üzüyordu. Andrey’in mektupları çoğu zaman Nataşa’yı kızdırıyordu. Yalnız onu düşünerek geçirdiği o günlerde, onun tam anlamıyla yaşadığını, yeni yeni yerler gördüğünü, ilginç yeni insanlar tanıdığını düşünmek Nataşa’ya ağır geliyor, mektupları ne kadar ilginç olursa Nataşa’nın canı o kadar sıkılıyordu. Ona yazdığı mektuplar ise Nataşa’ya teselli verecek yerde angarya olarak görünüyordu. Mektup yazmayı beceremiyordu, çünkü bir mektupta sesiyle, gülümseyişiyle, bakışıyla ifade edebildiğinin binde birini bile gerçeğe uygun olarak belirtebileceğini kavrayamıyordu. Ona kendisinin de hiç önem vermediği klasik, birbirine benzeyen, o kuru mektuplar yazıyor, müsveddelerindeki imla yanlışlarını kontes düzeltiyordu.</p>

  <p>Kontesin sağlık durumu hâlâ düzelmemişti, ama Moskova’ya gidişi artık ertelemeye imkân yoktu. Çeyizi hazırlamak, evi satmak gerekiyordu. Bundan başka, Prens Andrey’in, Prens Nikolay Andreyiç’in o kışı geçirdiği Moskova’ya daha önce gelmesi bekleniyordu. Hatta Nataşa onun oraya gelmiş olduğu kanısındaydı.</p>

  <p>Kontes, köyde kaldı. Kont ise yanına Sonya ve Nataşa’yı alarak ocak ayının sonunda Moskova’ya gitti.</p>
</body>
</html>