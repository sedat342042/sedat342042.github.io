<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <h2 id="sigil_toc_id_82">I</h2>

  <p class="nonindent">Piyer, eşiyle yaptığı görüşmeden sonra Petersburg’a gitmişti. Torjok’taki konaklama yerinde yedek at yoktu ya da mola yerinin bakıcısı onları vermek istemiyordu. Piyer beklemek zorunda kaldı. Soyunmadan yuvarlak deri divanın üzerine uzandı, kışlık çizmeler bulunan iri ayaklarını masanın üzerine koydu. Uşağı:</p>

  <p>— Emrederseniz bavullarınızı getireyim mi? Yatağınız serilsin mi? Çay emreder misiniz? diye soruyordu.</p>

  <p>Piyer karşılık vermiyordu. Çünkü hiçbir şeyi işitmiyor, görmüyordu. Önceki konaklama yerinden beri düşüncelere dalmıştı. Hâlâ da aynı şeyi düşünüyordu. Düşündüğü o kadar önemliydi ki, çevresinde olup bitenlere hiç dikkat etmiyordu. Yalnız Petersburg’a erken mi, yoksa geç mi varacağı, bu mola yerinde dinlenecek bir yer bulup bulmayacağı değil, şimdi zihnini uğraştıran düşüncelerle kıyaslanınca o mola yerinde yalnız birkaç saat mi, yoksa ömrünün sonuna kadar mı kalacağı da onu hiç ilgilendirmiyordu.</p>

  <p>Konaklama yerinin bakıcısı, karısı, uşağı, Torjok işi nakışlar satan bir kadın içeriye girip ona bir emri olup olmadığını sordular. Piyer durumunu hiç değiştirmeden, ayaklarını hep öyle yukarıda tutarak onlara gözlüğünün ardından bakıyor, ne istediklerini anlamıyor, nasıl olup da o anda aklına takılan sorunları çözmeden yaşayabildiklerine şaşıyordu. Düellodan sonra, Sokolniki’den dönüp de o üzüntü içinde geçirdiği ilk uykusuz geceden beri aklına hep aynı sorunlar takılıyordu; ancak, şimdi bunlar yolculuğun verdiği yalnızlık içinde bütün varlığını daha da büyük bir kuvvetle sarmıştı. Neyi düşünmeye başlasa gene hep o çözemediği ve kendi kendine sormaktan geri duramadığı sorulara dönüyordu. Sanki başının içinde bütün yaşamının dayandığı burgu yalama olmuştu. Bu burgu ne daha derine giriyor ne de dışarı çıkıyor, hep aynı yerde, aynı oyuğun içinde, hiçbir yere takılmadan dönüp duruyor, hiçbir şey dönüşünü durduramıyordu.</p>

  <p>İçeriye mola yerinin bakıcısı girdi, ezilip büzülerek ekselansın yalnız bir iki saatçik daha beklemelerini rica etti; iki saat sonra ekselans için (artık ne olursa olsun) posta arabasının atlarını verecekti. Bakıcı muhtemelen yalan söylüyor, yolcudan fazla para koparmak istiyordu. Piyer, “Bu kötü bir şey mi, yoksa iyi mi?” diye kendi kendine soruyordu. “Benim için iyi, bir başka yolcu için kötü, bakıcının kendisi için ise kaçınılmaz bir şey; çünkü aç: Bu yüzden bir subayın kendisini dövdüğünü söyledi. Subay da onu herhalde bir an önce gitmesi gerektiği için dövmüştür. Bana gelince, kendimi hakarete uğramış saydığım için Dolohov’a ateş ettim. XVI. Louis’yi suçlu saydıkları için idam ettiler, bir yıl sonra ise gene bir şeyler ileri sürerek... onu idam edenleri öldürdüler. Kötü olan nedir? İyi olan ne? Neyi sevmeli? Nelerden nefret etmeli? İnsan ne için yaşamalı? Ben neyim? Yaşamak nedir? Ölüm ne? Her şeyi yöneten, hangi kuvvettir?” Bunları kendi kendine sorup duruyordu. Ama bu sorulardan hiçbirinin karşılığı yoktu. Yalnız mantığa aykırı ve bu soruların hiç de karşılığı olmayan bir tek şey söylenebilirdi. Verilecek olan bu karşılık şuydu: Öleceksin! Ölünce de her şey bitecek! Ölünce her şeyi öğrenecek ve artık soru sormayacaksın. Ama ölüm korkunç bir şeydi!</p>

  <p>Torjoklu satıcı kadın ince bir sesle bağıra bağıra mallarını, özellikle keçi derisinden yapılmış ayakkabıları satmaya çalışıyordu. Piyer, “Benim ne yapacağımı bilemediğim yüzlerce rublem var, bu kadın ise sırtında yırtık deri bir gocukla karşımda dikiliyor, bana ürkek ürkek bakıyor,” diye düşünüyordu. “Bu paraları ne yapacak? Sanki bu paralar ona zerre kadar olsun mutluluk verebilir, ruhunu huzura kavuşturabilir mi? Dünyada herhangi bir şey onun da benim de kötülüğe, ölüme daha az hedef olmamızı sağlayabilir mi? O her şeyi sona erdiren ölüm, şimdi de gelebilir, yarın da... Hepsi bir! Ne zaman gelirse gelsin, sonsuzlukla karşılaştırılırsa gene de bir an sonra gelmiş olacak!” Böylece gene o hiçbir şeye ilişmeden dönen burgunun üzerine bastırıyor, ama zihnindeki burgu hep aynı yerde dönüp duruyordu.</p>

  <p>Uşağı ona yarıya kadar kesilmiş bir kitabı, Madam Suza’nın mektup şeklinde yazılmış romanını verdi. Piyer, Amélie de Mansfeld adında bir kadının dürüst kalabilmek için verdiği mücadeleyi, çektiği acıları okumaya başladı. “Madem onu baştan çıkaranı seviyordu, neden ona karşı koyuyordu? Tanrı onun ruhuna, iradesine aykırı bir eğilim vermiş olamazdı. Benim eski karım karşı koymadı, belki de haklıydı. Aslında hiçbir şeyin özüne varılmamış. Hiçbir şey kavranamamış. Bildiğimiz tek şey, hiçbir şey bilmediğimizdir. Bu da insanın varabileceği en yüksek bilimin son basamağıdır.”</p>

  <p>Kendi içindeki, çevresindeki her şey ona karmakarışık, anlamsız, tiksinti verici görünüyordu. Ama Piyer, çevresindeki her şeye karşı duyduğu bu tiksintide, sinir bozucu bir çeşit zevk buluyordu.</p>

  <p>Mola yerinin bakıcısı, at bulunmadığı için bekletilen bir başka yolcuyu peşinden getirerek odaya girdi:</p>

  <p>— Ekselansınızdan azıcık sıkışmanızı rica etmek cesaretinde bulunabilir miyim? İşte şu bey için...</p>

  <p>Yolcu tıknaz, geniş omuzlu, kül rengine bakan belirsiz renkteki parlak gözlerinin üzerine ağaran kaşları sarkmış, sarı benizli, buruşuk yüzlü bir ihtiyardı.</p>

  <p>Piyer ayaklarını masadan indirdi, yerinden kalktı, kendisi için hazırlanmış yatağa girdi. Arada bir somurtkan, yorgun bir tavırla, Piyer’e bakmadan, uşağının yardımıyla ağır ağır soyunan adamı seyrediyordu. Sırtında pamuklu kalın kumaş kaplı yıpranmış bir yelek, kemikli zayıf ayaklarında keçe çizmeler olan yolcu divanın üzerine oturdu, geniş alınlı, saçları kısa kestirilmiş kocaman başını divanın arkalığına dayadı. Bezuhov’a baktı. Bu sert, zeki ve keskin bakıştaki ifade Piyer’i şaşırttı. Yolcuyla konuşmak istedi ama ona dönüp yol konusunda bir soru soracağı sırada, parmaklarından birinde üzerine kafatası ile çapraz iki kemik işlenmiş demir yüzük bulunan buruşuk yüzlü ihtiyarın, ellerini birleştirip gözlerini kapayarak hareketsiz oturduğunu gördü. Ya dinleniyor ya da Piyer’in sandığı gibi derin derin bir şeyler düşünüyordu.</p>

  <p>Yolcunun uşağı da bütün yüzü kırışıklarla dolu, sapsarı bir ihtiyarcıktı. Ne sakalı vardı, ne bıyığı. Onları tıraş etmediği, sakalının da bıyığının da hiçbir zaman çıkmadığı anlaşılıyordu. Çevik ihtiyar uşak yol çantasını açmış, çay sofrası kurmuş ve fokur fokur kaynayan bir semaver getirmişti. Her şey hazır olunca yolcu gözlerini açtı, masaya sokuldu, kendisine bir bardak çay doldurduktan sonra, köse ihtiyarcığa da bir fincan çay uzattı. Piyer huzursuzluk duymaya başlamıştı. Yolcuyla mutlaka konuşmak ihtiyacını duyuyor, hatta bunun kaçınılmaz bir şey olduğunu hissediyordu. Uşak boşalıp tersine çevrilmiş bardağını, bitmemiş küçük bir şeker parçasıyla birlikte getirdi, yolcuya bir şeye ihtiyacı olup olmadığını sordu. Yolcu:</p>

  <p>— Bir şeye ihtiyacım yok. Kitabı ver, dedi.</p>

  <p>Uşak, Piyer’in bir din kitabı olduğunu tahmin ettiği kitabı getirdi; yolcu okumaya daldı. Piyer ona bakıyordu. Birden yolcu okuduğu sayfanın ucunu kıvırarak kitabı kapadı, onu bir yana bıraktı, sonra tekrar gözlerini yumdu, divanın arkalığına dayanarak aynı şekilde oturdu. Piyer ona bakıyordu. Başını çevirmeye fırsat bulamadan ihtiyar gözlerini açtı, o ciddi bakışlarını Piyer’in yüzüne dikti.</p>

  <p>Piyer utandı ve bu bakıştan kurtulmak istedi. Ama o parlak gözler kaçınılmaz şekilde onu kendilerine doğru çekiyordu.</p>

  <h2 id="sigil_toc_id_83">II</h2>

  <p class="nonindent">Yolcu acele etmeden, yüksek sesle:</p>

  <p>— Yanılmıyorsam Kont Bezuhov’la konuşmak şerefine nail oluyorum, dedi.</p>

  <p>Piyer cevap vermedi, gözlüğünün ardından soran bir bakışla karşısındakine baktı. Yolcu:</p>

  <p>— Sizden söz edildiğini duydum, diye devam etti. Başınıza gelen felaketi de işittim, efendim.</p>

  <p>Kasıtlı olarak felaket sözü üzerinde durmuştu sanki:</p>

  <p>— Evet, ne derseniz deyin, biliyorum ki Moskova’da başınıza gelen şey felaketti. Buna gerçekten çok üzüldüm, efendim.</p>

  <p>Piyer kızardı, ayaklarını çarçabuk karyoladan aşağı indirip tabii olmayan utangaç bir tavırla gülümseyerek ihtiyara doğru eğildi. İhtiyar:</p>

  <p>— Bundan size merakımdan dolayı söz açmadım, sayın bayım, dedi. Çok daha önemli nedenlerden ötürü söyledim bunu.</p>

  <p>Piyer’in gözlerinin etkisinden kurtulmasına fırsat vermeyerek bir an sustu, sonra divanın üzerinde yan tarafa çekilerek bir işaretle Piyer’i yanına oturmaya davet etti. Piyer, bu ihtiyarla söze girişmekten hoşnutsuzluk duyuyordu, ama elinde olmayarak boyun eğdi, kalkıp ona yaklaştı, yanına oturdu. İhtiyar:</p>

  <p>— Siz mutlu değilsiniz, sayın bayım! diye devam etti. Siz gençsiniz, ben ihtiyarım. Elimden geldiği kadar size yardım etmek isterim.</p>

  <p>Piyer, tabii olmayan bir gülümsemeyle:</p>

  <p>— Ha, evet, dedi. Çok teşekkür ederim... Nereden teşrif ediyorsunuz?</p>

  <p>Yolcunun yüzünde şefkatli olmayan hatta soğuk, sert bir ifade vardı. Buna rağmen yeni tanıştığı yabancının sözleri de yüzü de Piyer’i karşı koyamayacağı bir güçle kendine çekiyordu.</p>

  <p>İhtiyar:</p>

  <p>— Ama eğer herhangi bir nedenden ötürü, benimle konuşmak size hoşnutsuzluk veriyorsa bana bunu açıkça söyleyin, sayın bayım! dedi.</p>

  <p>Birden yüzünde beklenmedik babacan, şefkatli bir gülümseme belirdi. Piyer:</p>

  <p>— Yok canım! Ne münasebet! Aksine, sizinle tanıştığıma çok memnunum, dedi, tekrar yeni ahbabının ellerine bakarak yüzüğünü daha yakından inceledi. Üzerinde masonluğun işareti olan kafatasını gördü.</p>

  <p>— İzninizle sorabilir miyim? Siz mason musunuz?</p>

  <p>Yolcu, Piyer’in gözlerine gittikçe daha çok derinleşen bir bakışla bakarak:</p>

  <p>— Evet, ben Hür Masonlar Biraderliği’ne üyeyim, dedi. Hem kendi adıma hem de onların adına size kardeşçe elimi uzatıyorum.</p>

  <p>Piyer, karşısındaki masonun kişiliğiyle içinde uyandırdığı güven duygusu ile masonların inanışlarıyla alay etmek alışkanlığı arasında bocalayarak gülümsedi:</p>

  <p>— Korkuyorum, dedi. Korkuyorum ki anlamaktan çok uzağım. Nasıl diyeyim? Görüşlerim sizin dünya görüşünüze o kadar aykırı ki birbirimizi anlayamayız diye korkuyorum.</p>

  <p>Mason:</p>

  <p>— Görüşlerinizi biliyorum, dedi. O söz ettiğiniz ve kendi düşüncelerinizin bir meyvesi olduğunu sandığınız görüşler, aslında insanların çoğunun görüşleridir ve gururdan, tembellikten, cehaletten doğan birbirinden farksız meyvelerdir. Özür dilerim, bayım, eğer bunu bilmeseydim sizinle konuşmazdım. Görüşleriniz hüzün veren bir yanılgıdan başka bir şey değildir.</p>

  <p>Piyer hafifçe gülümseyerek:</p>

  <p>— Ben de aynı şekilde, sizin yanlış yolda olduğunuzu ileri sürebilirim, dedi.</p>

  <p>Mason Piyer’i kesin ve ölçülü sözleriyle gittikçe daha çok şaşırtarak:</p>

  <p>— Ben hiçbir zaman gerçeği bildiğimi söylemek cesaretini gösteremem. Hiç kimse tek başına gerçeğe ulaşamaz, ulu Tanrı’ya yaraşır bir ev olması gereken o tapınak, ta Adem babamızdan bugüne kadar taş üzerine taş konularak milyonlarca insanın çabasıyla yükselmektedir, dedi ve gözlerini kapadı.</p>

  <p>Piyer, bütün gerçeği olduğu gibi söylemek zorunluğunu duydu; kendisini zorlayarak üzgün bir tavırla:</p>

  <p>— Size şunu söylemek zorundayım ki ben Tanrı’ya... inanmıyorum, dedi.</p>

  <p>Mason dikkatle Piyer’e baktı, sonra ellerinde milyonlar tutan bir zengin, kendisine mutluluğunu sağlayacak beş rublesinin bile olmadığını söyleyen bir fakire nasıl gülümserse öyle gülümsedi:</p>

  <p>— Siz onu tanımıyorsunuz ki sayın bayım. Siz onu bilemezsiniz. Onu bilmiyorsunuz... mutsuzluğunuz da bundan kaynaklanıyor.</p>

  <p>Piyer:</p>

  <p>— Evet, evet mutsuzum, diye tekrarladı. Ama ne yapayım?</p>

  <p>— Siz onu tanımıyorsunuz, sayın bayım, bu yüzden çok mutsuzsunuz. Siz onu tanımıyorsunuz; oysa o burada, benim içimde, benim sözlerimde, sizin içinizde, hatta demin söylediğiniz, Tanrı’ya karşı küfür olan sözlerinizde bile vardır.</p>

  <p>Mason bunu öfkeli, titrek bir sesle söylemişti. Bir süre sustu. Sakinleşmeye çalışıyordu. Alçak sesle:</p>

  <p>— Eğer o olmasaydı sizinle ondan söz açmazdık, sayın bayım, dedi. Konuştuğunuz neydi? Kimdi?</p>

  <p>Birden sesinde karşısındakini etki altına alan bir üstünlük ve heyecanla karışık bir ciddiyetle:</p>

  <p>— Siz kimi inkâr ettiniz? diye söylendi. Eğer o yoksa var olduğunu kim uydurdu? Böyle anlaşılmaz bir varlığın olduğunu neden düşündünüz? Neden siz de dünyadaki bütün insanlar da böyle ulaşılmaz, her şeyi yapabilen, ölümsüz ve kendi özellikleri içinde sonsuz bir varlığın bulunduğunu düşündünüz?</p>

  <p>Sustu, uzun süre hiç konuşmadı. Piyer, onun bu susuşunu bozamıyor, bozmak da istemiyordu. Mason gene:</p>

  <p>— O vardır, ama onu anlamak zordur! dedi.</p>

  <p>Piyer’in yüzüne değil, önüne bakıyor, duyduğu heyecandan ötürü sakin duramayan ihtiyar elleriyle kitabın yapraklarını karıştırıyordu.</p>

  <p>— Eğer varlığından şüphe ettiğin bir insan olsaydı o insanı elinden tutup getirir, gösterirdim, ama ben zavallı, ölümlü bir varlık olan ben, onun tüm kudretini, ölümsüzlüğünü, rahmetini kör olan birine ya da onu görmemek, onu anlamamak, kendi alçaklığını, kendisinin yanlış yolda olduğunu görmemek için gözlerini yuman birine nasıl gösteririm?</p>

  <p>Bir süre sustu, sonra üzüntüyle ve karşısındakini küçük gördüğünü belli eden bir gülümsemeyle:</p>

  <p>— Kimsin sen? Nesin? Sen, Tanrı’ya küfür olan o sözleri söyleyebildiğin için kendini filozof sanıyorsun. Oysa, ustaca yapılmış bir saatin parçalarıyla oynarken o saatin ne işe yaradığını anlamadığı için, onu yapan ustaya inanmamak cesaretini gösteren küçük bir çocuktan daha budala, daha akılsızsın. Onu kavramak zordur. Bizler atamız Adem’den bugüne dek onu kavramaya çalışıyoruz; buna rağmen hâlâ, amacımızdan sonsuz denecek kadar uzağız; ama onu kavrayamayışımızda yalnız kendi kuvvetsizliğimizi ve onun yüceliğini görüyoruz...</p>

  <p>Piyer, içi ürpererek masonun yüzüne pırıl pırıl gözlerle bakıp onu dinliyor, sözünü kesmiyor, hiçbir şey sormuyor, bütün ruhuyla yabancı adamın kendisine söylediklerine inanıyordu. Masonun sözlerindeki mantığa uygun delillere mi; yoksa, küçük çocuklar gibi masonun ses tonundaki değişikliklere, sözlerindeki kesinliğe, yürekten gelen candan anlatıma, arada bir sözünü yarıda kesmesine yol açan sesinin titrekliğine, aynı inanç içinde yaşlanmış o parlak gözlere mi inanmıştı? Ya da kendi düşkünlüğü, ümitsizliği ile karşılaştırınca onu şaşırtan ve masonun bütün ruhuyla varlığında ışıl ışıl sezilen o sakin, o metin davranışla amacını kesin olarak bilmesine mi kapılmıştı? Belli değildi; yalnız neye olursa olsun bütün ruhuyla inanmak istiyor, inanıyor, hayata yeniden dönmüş, yepyeni bir yaşama başlamış gibi sevinç ve huzur duyuyordu.</p>

  <p>Mason:</p>

  <p>— İnsan onu aklıyla kavrayamaz, yaşantısıyla kavrar! dedi.</p>

  <p>Piyer korkuyla içinde şüphe uyandığını hissetti:</p>

  <p>— Anlamıyorum!</p>

  <p>Karşısındakinin ileri süreceği delillerin kesin olmamasından, zayıf kalmasından, içinde bir inancın doğmamasından korkuyordu:</p>

  <p>— Anlamıyorum, nasıl oluyor da insan aklı o söylediğiniz bilgiyi kavrayamıyor?</p>

  <p>Mason babacan, şefkatli bir gülümsemeyle:</p>

  <p>— Üstün bilim ve gerçek, tıpkı sindirmek istediğimiz tertemiz bir su gibidir, dedi. Bu tertemiz suyu temiz olmayan bir kaba koyarsam temizliği konusunda bir yargıda bulunabilir miyim? Ancak kendi içini temizleyerek içime aldığım suyu bir dereceye kadar temiz tutabilirim.</p>

  <p>Piyer sevinçle:</p>

  <p>— Evet, orası öyle! dedi.</p>

  <p>— Üstün bilim, yalnız akla, bu dünyada yeri olan fizik, tarih, kimya ve buna benzer dallara ayrılmış akla uygun bilgilere dayanmaz. Yüksek bilim tektir. Yüksek bilime kavuşmanın bir tek bilimsel yolu vardır... Bu da her şeyin bilimidir; bütün evren içindeki yerini açıklayan bilimdir. İnsan bilimi öğrenebilmek için iç dünyasını temizlemek, yenilemek zorundadır. Bu yüzden, bilmeden önce, inanmak ve kusursuzluğa ulaşmak gerekir. Bu amaçlara ulaşmak için, insan ruhuna “vicdan” adı verilen bir Tanrı ışığı verilmiştir.</p>

  <p>Piyer:</p>

  <p>— Evet, evet, diye tekrarlıyordu.</p>

  <p>— Ruhunun gözlerini kendine çevir, kendi kendine şunu sor: “Ben kendimden memnun muyum?” Yalnız aklını kullanarak şimdiye dek neye ulaştın? Sen nesin? Siz genç, zengin, akıllı, tahsillisiniz, sayın bayım. Size bağışlanan bu iyi şeylerle neler yaptınız? Kendi yaşamınızdan, kendinizden memnun musunuz?</p>

  <p>Piyer, yüzünü buruşturdu:</p>

  <p>— Hayır, yaşamımdan nefret ediyorum!</p>

  <p>— Nefret ediyorsan değiştir onu, kendini temiz bir varlık haline getir, kendini ne kadar temizlersen yüksek bilimi o kadar kavrayabilirsin. Yaşadığınız hayata bakın. Hayatınızı nasıl geçirdiniz? Çılgın eğlencelerle, ahlakdışı davranışlar içinde... Hep toplumdan bir şeyler alıp ona hiçbir şey vermeyerek. Size bir servet verildi. Bu serveti nasıl kullandınız? İnsanlar için ne yaptınız? On binlerce kölenizi düşündünüz mü? Onlara maddi, manevi bir yardımda bulundunuz mu? Hayır. Onların emeklerinden, ahlakdışı bir hayat yaşamak için yararlandınız. İşte sizin yaptığınız bu. İnsanlara yararlı olabileceğiniz bir hizmet alanı seçtiniz mi? Hayır! Yaşamınızı hiç çalışmadan geçirdiniz. Sonra evlendiniz, sayın bayım. Üzerinize genç bir kadını yönetmek sorumluluğunu aldınız. Peki sonra ne yaptınız? Onun hak yolunu bulmasına yardım etmediniz, aksine onu bir yalan ve mutsuzluk bataklığına sürüklediniz. Bir adam size hakaret etti. Onu vurdunuz. Şimdi de Tanrı’yı bilmediğinizi, yaşamınızdan nefret ettiğinizi söylüyorsunuz. Bunda anlaşılmayacak bir şey yok, sayın bayım!</p>

  <p>Bu sözlerden sonra mason, uzun konuşmadan yorulmuş gibi gene divanın arkalığına dayandı, gözlerini kapadı. Piyer bu sert, hareketsiz, ihtiyar, hemen hemen ölü yüze bakıyor, sessizce dudaklarını kımıldatıp duruyordu. “Evet, düşkün, tembel, ahlakdışı bir yaşam!” demek istedi ama sessizliği bozmaya cesaret edemedi.</p>

  <p>Mason kısık sesle, ihtiyarlara özgü bir şekilde öksürdü, uşağını çağırdı. Piyer’e bakmadan:</p>

  <p>— Atlardan ne haber? diye sordu.</p>

  <p>Uşak:</p>

  <p>— Yedek atları getirdiler, dedi. Dinlenmeyecek misiniz?</p>

  <p>— Hayır, söyle koşsunlar.</p>

  <p>Piyer, “Yoksa hepsini söylemeden, yardımda bulunacağına söz vermeden beni bırakıp gidecek mi?” diye düşünüyordu. Kalktı, başını eğdi, arada bir gözlerini masona çevirerek odada dolaşmaya başladı, “Evet, bunu hiç aklıma getirmedim; alçakça, ahlaksızca bir hayat yaşıyordum. Ama o kadını sevmiyordum, sevmek de istemiyordum. Bu adam ise gerçeğe ermiş; eğer isteseydi onu bana da açabilirdi.”</p>

  <p>Piyer, bunları masona söylemek istiyor ama cesaret edemiyordu. Yolcu bu işe alışkın ihtiyar elleriyle eşyalarını yerleştiriyor, yeleğini ilikliyordu. Bu işleri bitirdikten sonra Bezuhov’a döndü. Kayıtsız, nazik bir tavırla ona:</p>

  <p>— Siz şimdi nereyi şereflendireceksiniz, sayın bayım? diye sordu.</p>

  <p>Piyer çocukça, kararsız bir sesle:</p>

  <p>— Ben mi? Ben Petersburg’a gidiyorum, diye karşılık verdi. Size teşekkür ederim. Her noktada düşüncelerinizi kabul ediyorum. Ama benim o kadar kötü olduğumu sanmayın. Ben her zaman bütün kalbimle, sizin istediğiniz gibi bir insan olmayı diledim; ama bu bakımdan hiçbir zaman hiç kimseden yardım görmedim... Bununla birlikte, her şeyden önce bütün suç benimdir. Bana yardım edin, bana öğretin, belki de ben...</p>

  <p>Piyer daha fazlasını söyleyemedi; solumaya başladı ve arkasını döndü. Mason uzun bir süre konuşmadı. Bir şeyler düşünüyordu.</p>

  <p>— Yardım ancak Tanrı’dandır. Ama biraderliğimiz size yapabileceği yardımı yapacaktır, sayın bayım. Siz Petersburg’a gidiyorsunuz, bunu Kont Villarski’ye verin (Cüzdanını çıkardı, dörde katlanmış büyük bir kâğıda birkaç kelime karaladı). Yalnız izninizle size bir öğüt vereyim. Başkente gidince bir süre yalnız kalın, kendi kendinizi, davranışlarınızı inceleyin, eskiden yaşadığınız hayata dönmeyin. Size hayırlı yolculuklar dilerim, başarılar...</p>

  <p>Bu son sözleri uşağın odaya girdiğini görünce söylemişti.</p>

  <p>Yolcunun adı Piyer’in daha sonra bakıcının kayıt defterinden öğrendiği gibi Osip Alekseyeviç Bazdeyev’di. Bazdeyev, Novikov’un zamanında en tanınmış masonlardan ve Martinistlerden biriydi. Piyer, o gittikten sonra uzun bir süre yatmadan, “Atlar geldi mi?” diye de sormadan, mola yerinin bekleme odasında, kötü geçmişini düşüne düşüne dolaştı; kendini yenilemenin heyecanı içindeydi, mutlu, kusursuz, iyiliklerle dolu, kendisine ulaşılması o kadar kolay görünen geleceğini hayalinden geçiriyordu. Ona öyle geliyordu ki iyilik etmenin ne güzel bir şey olduğunu bir rastlantıyla hatırlaması tek kusuruydu. Ruhunda eski şüphelerden iz bile kalmamıştı. İyilik yolunda birbirlerini desteklemek amacıyla birleşmiş insanların kardeşliğine kesinlikle inanıyor ve masonluk ona öyle görünüyordu.</p>

  <h2 id="sigil_toc_id_84">III</h2>

  <p class="nonindent">Piyer, Petersburg’a varınca gelişini hiç kimseye haber vermedi. Hiçbir yere çıkmıyordu. Bütün günlerini sabahtan akşama kadar, kim bilir kimin kendisine ulaştırdığı <i>Tempisli Thomas</i> kitabını okumakla geçirmeye başlamıştı. Bu kitabı okurken yalnız bir tek şeyi anlıyordu; o zamana kadar daha hiç tatmadığı bir zevk vardı. Mükemmelliğe erişmenin, insanlar arasında onları iyi hareketlere yönelten ve ona Osip Alekseyeviç’in öğrettiği kardeşçe bir sevginin mümkün olduğuna inanmanın verdiği bu zevki şimdi anlıyordu. Gelişinden bir hafta sonra Piyer’in Petersburg sosyetesinde uzaktan tanıdığı Polonyalı genç Kont Villarski, akşam, tıpkı Dolohov’un düello tanığı gibi resmî ve son derece ciddi bir tavırla odasına girdi, arkasından kapıyı kapadı; içeride Piyer’den başka bir kimsenin bulunmadığından emin olunca:</p>

  <p>— Size bir görevle teklifte bulunmak için geldim, kont, dedi. Bizim biraderler arasında çok yüksek bir görevde bulunan biri, biraderliğimize belirli süreden daha önce kabul edilmeniz için aracı oldu, size kefil olmamı teklif etti. Onun isteğini yerine getirmeyi kutsal bir görev sayıyorum. Benim kefaletimle Hür Masonlar Biraderliği’ne girmek ister misiniz?</p>

  <p>Balolarda hemen her zaman dudaklarında nazik bir gülümsemeyle en göze çarpan kadınların yanında gördüğü bu adamın sesindeki soğuk, ciddi ifade Piyer’i şaşırttı:</p>

  <p>— Evet, isterim.</p>

  <p>Villarski başını eğdi:</p>

  <p>— Size bir soru daha soracağım kont. Bu soruya ileride mason olacak bir kişi olarak değil de namuslu bir insan<i>(galant homme)</i> olarak bütün içtenliğinizle karşılık vermenizi dilerim: Eski düşüncelerinizden vazgeçtiniz mi? Tanrı’ya inanıyor musunuz?</p>

  <p>Piyer düşünceye daldı:</p>

  <p>— Evet... Evet... Tanrı’ya inanıyorum.</p>

  <p>Villarski:</p>

  <p>— Öyleyse... diye söze başlayacak oldu.</p>

  <p>Ama Piyer gene sözünü kesti:</p>

  <p>— Evet Tanrı’ya inanıyorum.</p>

  <p>Villarski:</p>

  <p>— Öyleyse gidebiliriz, dedi. Arabam emrinizdedir.</p>

  <p>Villarski, bütün yol boyunca sustu. Piyer’in nasıl davranacağı, sorulara nasıl karşılık vereceği konusunda sorduklarına, bu iş için daha uygun biraderlerinin onu sınayacakları, doğruyu söylemekten başka yapacak bir şeyi olmadığı cevabını verdi.</p>

  <p>Mason locasının bulunduğu büyük evin ön kapısından arabayla içeriye girdikten ve karanlık merdivenden çıktıktan sonra, pek büyük olmayan sofaya girip uşakların yardımı olmadan kürklü paltolarını çıkardılar. Sofadan başka bir odaya geçtiler. Kapıda tuhaf giyinmiş bir adam göründü, Villarski ona doğru yürüdü, alçak sesle Fransızca bir şeyler söyledi, pek büyük olmayan bir dolaba yaklaştı; Piyer, dolabın içinde o zamana kadar görmediği çeşitli giysiler gördü. Villarski, dolabın içinden bir mendil alıp onunla Piyer’in gözlerini bağladı; mendille arkadan düğüm atarken saçlarını da düğüme sıkıştırarak canını acıttı. Sonra onu kendisine çekti, öptü ve elinden tutarak bir yere götürdü. Saçları düğümün içine sıkıştığı için, Piyer’in canı acıyordu. Yüzünü buruşturuyor, bir şeyden utanıyormuş gibi gülümsüyordu, ellerini aşağı sarkıtmıştı, buruşturduğu yüzünde bir gülümseme, o kocaman vücuduyla güvensiz, ürkek adımlar atarak Villarski’nin arkasından yürüyordu.</p>

  <p>Villarski, onu on adım kadar yürüttükten sonra durdu:</p>

  <p>— Eğer kesin olarak biraderliğimize girmeye karar vermişseniz başınıza ne gelirse gelsin hepsine erkekçe dayanmalısınız.</p>

  <p>Piyer “peki” anlamında başını eğerek karşılık verdi. Villarski devam etti:</p>

  <p>— Kapının vurulduğunu duyunca, gözünüzün bağını çözersiniz. Size cesaret ve başarılar dilerim.</p>

  <p>Piyer’in elini sıkarak çıktı. Piyer yalnız kalınca gülümsemeye devam etti. Bir iki kez omuzlarını kaldırdı, elini onu çözmek istiyormuş gibi mendile götürdü, sonra tekrar indirdi. Gözleri bağlı olarak geçirdiği beş dakika ona bir saat kadar uzun geldi. Kolları uyuştu; dizleri kesiliyor, yorgunluk hissediyordu. İçinde karışık ve çeşit çeşit duygular uyanıyordu. Başına geleceklerden korkuyor, korkusunu belli etmekten daha da çok korkuyordu. Ona ne yapacaklarını ve kendisine açıklanacak gerçekleri merak ediyordu. Ama bu meraktan daha büyük bir sevinç duyuyordu. Osip Alekseyeviç’le karşılaştığı günden beri hayalinden geçirdiği o kendi kendini yenileme ve iyi davranışlarla dolu yaşama atılacağı anın gelmiş olduğuna seviniyordu. Kapı şiddetle vuruldu. Piyer bağı çözdü, etrafına bakındı. Oda kapkaranlıktı: Yalnız bir yerde, beyaz bir şeyin içinde kandil yanıyordu. Piyer yaklaştı, kandilin açık bir kitabın bulunduğu siyah bir masanın üzerinde durduğunu gördü. Kitap İncil’di; içinde kandilin yandığı o beyaz şey de delikleri ve dişleriyle bir insan kafatasıydı.</p>

  <p>Piyer İncil’in ilk sözlerini okudu: “Başlangıçta söz vardı ve söz Tanrı’ydı.” Sonra masanın etrafında dolaştı ve bir şeylerle dolu büyük, açık bir sandık gördü. Bu kemiklerle dolu bir tabuttu. Gördüğü şeyler onu hiç şaşırtmamıştı. Yepyeni, eskisinden tüm olarak ayrı bir yaşama başlamayı ümit ettiği için, hep olağanüstü, hatta gördüğünden daha olağanüstü şeyler bekliyordu. Kafatası, tabut, İncil hep ona beklediği şeylermiş gibi geliyor, bundan daha da büyük şeyler bekliyordu. Duygulanmaya çalışarak çevresine bakındı. Kendi kendine, “Tanrı, ölüm, aşk, insanların kardeşliği,” diye söyleniyor, bu sözleri belirsiz ama sevinçli bir hayale bağlıyordu. Kapı açıldı, biri içeri girdi.</p>

  <p>Piyer, solgun ama artık gözlerinin alıştığı ışıkta, içeri girenin orta boylu biri olduğunu gördü. Adam herhalde ışıktan birdenbire karanlığa girdiği için durdu; sonra dikkatli adımlarla yaklaştı, deri eldivenli, büyük olmayan ellerini masanın üstüne koydu.</p>

  <p>Bu orta boylu adam göğsünü ve bacaklarının bir kısmını örten beyaz deri bir önlük takmıştı. Boynunda gerdanlık gibi bir şey vardı, gerdanlığın altında, alttan gelen bir ışıkla aydınlanmış uzun yüzünü çevreleyen dik beyaz bir jabo görünüyordu.</p>

  <p>İçeriye giren adam, Piyer’in çıkardığı bir hışırtı üzerine onun bulunduğu tarafa döndü:</p>

  <p>— Buraya niçin geldiniz? diye sordu. Gerçeğin ışığına inanmayan, o nuru görmeyen siz, buraya niçin geldiniz, bizden ne istiyorsunuz? Bilgi mi, iyilik mi, eğitim mi?</p>

  <p>Kapı açılıp da o tanımadığı adam içeri girince Piyer çocukluğunda günah çıkardığı zamanlarda olduğu gibi, korku ve kutsal bir heyecan duymuştu. Yaşamının şartları bakımından ona büsbütün yabancı, ama insanların arasındaki kardeşlik bakımından yakın bir insanla baş başa olduğunu anlıyordu. Yüreği ürpererek muhakkik’e yaklaştı (Masonlukta kardeşliğe girmek isteyen ve “harici” adı verileni hazırlayan masona böyle denirdi). Biraz daha yaklaşınca muhakkikin tanıdık biri olduğunu gördü. Bu Smolyaninov’du. Ama gelen adamın tanıdık biri olduğunu düşünmek ona kötü bir şey gibi görünüyordu: Giren bir kardeşten, iyiliği öğretecek bir öğretmenden başka bir şey değildi. Piyer, uzun süre, bir şey söylemedi, o kadar ki muhakkik sorusunu tekrarlamak zorunda kaldı. Piyer, güçlükle konuştu:</p>

  <p>— Evet, ben... ben... kendimi yenilemek istiyorum.</p>

  <p>Smolyaninov:</p>

  <p>— Peki, dedi ve hemen sonra devam etti: Amacınıza ulaşmanız için, kutsal örgütümüzün size hangi vasıtalarla yardım edeceği konusunda bilginiz var mı?</p>

  <p>Bunu sakin bir tavırla, hızlı hızlı konuşarak söylemişti. Piyer heyecandan ve soyut konularda Rusça konuşmaya alışık olmadığından, güçlükle, aynı zamanda titrek bir sesle:</p>

  <p>— Ben önderliğiniz... yardımınızla kendimi yenilemek umudunu besliyorum, dedi.</p>

  <p>— Farmasonluk konusunda bilginiz nedir?</p>

  <p>— Farmasonluğu <i>bir fraternité</i><a class="noteref" href="../Text/notlar.xhtml#f22n1" id="ref1">1</a> ve amacı iyilik yapmak olan insanlar arasında eşitlik olarak anlıyorum.</p>

  <p>Bunu söylerken sözlerinin o anın haşmetine uymadığını düşünerek utanıyordu:</p>

  <p>— Öyle anlıyorum ki...</p>

  <p>Muhakkik herhalde bu karşılıktan iyice memnun kalmıştı.</p>

  <p>— Peki, dedi. Amacınıza ulaşmak için dinde çare aradınız mı?</p>

  <p>Piyer:</p>

  <p>— Hayır, ben dini insanın haklarını koruyan bir şey saymıyor, din yolundan gitmiyordum, dedi.</p>

  <p>Bunu o kadar yavaşça söylemişti ki muhakkik ne söylediğini işitmedi ve ona ne dediğini sordu. Piyer:</p>

  <p>— Ben ateistim, dedi.</p>

  <p>Muhakkik bir dakika boyunca sustuktan sonra sordu:</p>

  <p>— Siz gerçeği, yaşamınızda onun kurallarına göre davranmak için arıyorsunuz, demek ki üstün bilimi ve iyiliği arıyorsunuz, öyle değil mi?</p>

  <p>Piyer:</p>

  <p>— Evet, evet, diye tekrarladı.</p>

  <p>Muhakkik öksürdü, eldivenli ellerini göğsünün üzerinde kavuşturdu, konuşmaya başladı:</p>

  <p>— Şimdi, ben size örgütümüzün asıl amacını açıklayacağım. Eğer bu amaç sizin amacınıza uyuyorsa o zaman biraderliğimize girmekten yararlanırsınız. Örgütümüzün en önemli amacı, temeli üzerinde yükseldiği şey ve hiçbir insan gücünün yok edemeyeceği amaç, önemli bir sırrın korunması, bu sırrın kuşaktan kuşağa geçirilmesidir... Bu sır, en eski devirlerden, hatta ilk insanlardan bizim çağımıza kadar gelmiştir, belki de insanlığın kaderi bu sırra bağlıdır. Ama bu sırrın bir özelliği var; bir insan uzun bir süre kendi kendini temizleyerek hazırlanmadan onu öğrenemez, ondan yararlanamaz. Bu yüzden her insan onu kısa bir sürede elde etmeyi umamaz. Onun için ikinci bir amacımız vardır: Bu da elimizden geldiği kadar üyelerimizi hazırlamak, yüreklerini doğruluğa yöneltmek, zihinlerini o sırrı bulmak için çaba harcamış yiğit insanlardan bize töreler yoluyla geçmiş çarelere başvurarak temizlemek ve aydınlatmak, böylece onları o sırrı kavrayabilecek hale getirmektir. Üyelerimizin yüreklerini temizleyerek, onları doğru yola yönelterek üçüncü bir amacı gerçekleştirmeye çalışıyoruz; o da bütün insanlığı düzeltmektir. Ona örnek olarak üyelerimizin iyiliğini, dürüstlüğünü gösteriyoruz!.. Böylece bütün gücümüzle dünyada hüküm süren kötülüğe karşı savaşıyoruz. Bunu düşünün... Yanınıza tekrar gelirim.</p>

  <p>Bunu söyledikten sonra dışarı çıktı. Piyer:</p>

  <p>— Dünyada hüküm süren kötülüğe karşı savaşmak... diye tekrarladı ve bu alanda gelecekte yapacağı işleri hayalinden geçirdi. Hayalinde, iki hafta öncesine kadar kendisinin bulunduğu durumda olan ve ona benzeyen insanlar belirdi. Hayalinde onlara doğru yolu gösteren, öğretici sözler söylediğini canlandırıyordu. Kötü yola sapmış, mutsuz insanlara sözle ve davranışlarla yardım ettiğini, başkalarına işkence edenlerin zulmünden kurbanlarını kurtardığını görür gibi oluyordu. Muhakkikin bahsettiği üç amaçtan sonuncusu, insanlığı doğru yola yöneltmek, Piyer’e özellikle yakın olanıydı. Gerçi muhakkikin ima ettiği o bilinmeyen önemli sır merakını uyandırıyordu, ama o sır kendisine elle tutulur bir şey olarak görünmüyordu; kendi kendini temizlemek, davranışlarını düzeltmek olan ikinci amaç ise onu şimdilik o kadar ilgilendirmiyordu; çünkü o anda, kendisini, zevkle eski kötülüklerden tam olarak kurtulmuş ve yalnız iyilik etmeye hazır hissediyordu.</p>

  <p>Yarım saat sonra muhakkik, Hazreti Süleyman’ın mabedindeki yedi basamağın karşılığı olan yedi iyiliği bildirmek için haricinin yanına döndü. Bu yedi iyilik şunlardı: 1) Alçakgönüllülük, masonluğun sırrını koruma, 2) Mason büyüklerinin sözlerini dinlemek, 3) İyi ahlak, 4) İnsanlığa karşı sevgi, 5) Mertlik, 6) Cömertlik ve 7) Ölüm sevgisi.</p>

  <p>Muhakkik:</p>

  <p>— Yedinci olarak sık sık ölümü düşünmeye çalışın, bunu düşüne düşüne kendinizi öyle bir duruma getiriniz ki ölüm size artık korkunç bir tehlike gibi görünmesin, size bir dost, bu dertli yaşamın zorlukları içinde iyilik etmek için çırpınan ruhunuzu kurtaran, ruhunuzu bir teselli ve mükafat yerine kavuşturan bir dost olarak görünsün.</p>

  <p>Muhakkik bu sözleri söyledikten sonra, Piyer’i yalnız bırakarak ayrıldı. Piyer, “Evet, böyle olmalı,” diye düşündü. “Böyle olmalı, ancak ben daha o kadar zayıf bir insanım ki anlamını ancak şimdi yavaş yavaş kavramaya başladığım hayatımı hâlâ seviyorum.” Ama parmaklarını bükerek saydığı iyiliklerden geriye kalan beşini hatırlayınca ruhunda mertliği, cömertliği, iyi ahlaklılığı, insanlara karşı sevgiyi, en çok da büyüklere boyun eğmek isteğini duyduğunu hissetti. Hatta boyun eğmek ona bir iyilik değil de bir mutluluk olarak görünüyordu. (Şimdi artık eski başı boş yaşamından kurtulmak, iradesini o kesin gerçeği bilenlere bağımlı duruma getirmek, ona o kadar sevinçli bir şey olarak görünüyordu ki!) Yedinci iyiliği unutmuştu; onu bir türlü hatırlayamıyordu.</p>

  <p>Muhakkik üçüncü kez Piyer’in yanına daha çabuk döndü, ona kararında azimli olup olmadığını, kendisinden beklenen şeylere boyun eğip eğmeyeceğini sordu.</p>

  <p>Piyer:</p>

  <p>— Her şeye hazırım, dedi.</p>

  <p>Muhakkik:</p>

  <p>— Size şunu da bildirmek zorundayım ki örgütümüz bilgilerini açıklamak için yalnız sözlere değil, gerçek bilgiyi ve iyiliği arayana belki sözlerden daha çok etki yapan başka çarelerede başvurur. Bu mabedin gördüğünüz şu süsleri, yüreğiniz gerçekten iyi duygularla doluysa, zaten sizi sözlerden daha çok etkilemiştir; biraderliğimize girip basamakları aştıkça belki o çeşit açıklamaları da göreceksiniz. Bizim örgütümüz inançlarını hiyerogliflerle açıklayan eski çağlardaki demeklerin yolunda yürür. Hiyeroglif, duygularımızın ulaşamadığı herhangi bir şeye verilen isimdir; hiyeroglif belirtmek istediği cismin özelliklerini taşır.</p>

  <p>Piyer, hiyeroglifin ne olduğunu çok iyi biliyordu, ama konuşmaya cesaret edemiyordu. Hiç konuşmadan muhakkiki dinliyor, bütün varlığıyla şimdi denemelerin başlayacağını anlıyordu. Muhakkik, Piyer’e biraz daha yaklaştı:</p>

  <p>— Eğer kararınızda azimli iseniz sizi örgütümüze girişe hazırlamak zorundayım. Cömertlik işareti olarak üzerinizdeki bütün değerli şeyleri bana vermenizi rica ederim.</p>

  <p>Piyer sahip olduğu her şeyi vermesini istediklerini sanarak:</p>

  <p>— Ama üzerimde hiçbir şey yok! dedi.</p>

  <p>— Üzerinizde ne varsa: saat, para, yüzük...</p>

  <p>Piyer aceleyle cüzdanını, saatini çıkardı, kalın parmağından nikâh yüzüğünü uzun bir süre sıyıramadı. Bunu da başarınca mason:</p>

  <p>— Söz dinlemeye hazır olduğunuzu belirten bir işaret olarak soyunmanızı rica ederim, dedi.</p>

  <p>Piyer frağı, yeleği ve sol çizmesini muhakkikin söylediği gibi çıkardı. Mason, Piyer’in gömleğinin, göğsünün sol tarafına gelen kısmını açtı; eğilip, pantolonunun sol dizinden yukarıya kadar sıyırdı. Piyer sağ çizmesini de aceleyle çıkarıp sağ bacağında da pantolonunu sıvamak, böylece tanımadığı bir insanı bu zahmetten kurtarmak istedi; ama mason bunun gerekli olmadığını söyledi, sol ayağını geçirmesi için bir terlik verdi. Piyer elinde olmayarak dudaklarında çocukça bir utangaçlık, endişe ve içinden kendisiyle alay ettiğini gösteren bir gülümsemeyle ellerini aşağı indirmiş, bacaklarını açmış, muhakkik mason biraderinin karşısında, yeni emirler bekleyerek duruyordu. Muhakkik:</p>

  <p>— Son olarak bize içten bağlılığınızı ispatlayan bir şey olarak sizden en büyük tutkunuzu bana açıklamanızı rica ederim, dedi.</p>

  <p>Piyer:</p>

  <p>— Benim tutkularım o kadar çok ki! diye cevap verdi.</p>

  <p>— Bütün tutkularınızın arasında iyilik etmenize en çok engel olanı soruyorum.</p>

  <p>Piyer sustu, zihninde araştırıp duruyordu. Kendi kusurlarını eleştirerek, “Şarap mı? Oburluk mu? Tembellik mi? Aylaklık mı? Fevrilik mi? Kızgınlık mı? Kadın mı?” diye sayıyor, hangisinin daha ağır bastığını bulmaya çalışıyor, ama hangi birine öncülük tanıyacağını bilemiyordu. Neredeyse duyulmayacak kadar alçak bir sesle:</p>

  <p>— Kadın! dedi.</p>

  <p>Mason bu karşılıktan sonra uzun bir süre hiçbir şey söylemedi, kımıldamadı bile. Sonunda Piyer’e yaklaştı, masanın üzerinde duran mendilini alarak onun gözlerini bağladı:</p>

  <p>— Size son defa söylüyorum: Dikkatinizi kendi üzerinize çevirin, duygularınıza zincir vurun ve mutluluğu tutkularda değil, kendi yüreğinizde arayın... Mutluluğun kaynağı sizin dışınızda değil, içinizdedir.</p>

  <p>Piyer içinde, varlığını temizleyen mutluluk kaynağını duymaya başlamıştı bile. Şimdi bu kaynak, ruhunu sevinç ve tatlı bir heyecanla doldurmuştu.</p>

  <h2 id="sigil_toc_id_85">IV</h2>

  <p class="nonindent">Kısa bir süre sonra karanlık bir mabede Piyer’i almak için daha önce görüştüğü muhakkik değil, ona kefil olan Villarski gelmişti. Piyer, onu sesinden tanımıştı. Kararının kesin olup olmadığı konusunda sorulan yeni sorulara Piyer:</p>

  <p>— Evet, evet, kabul ediyorum, diye karşılık verdi; ışıl ışıl çocukça bir gülümsemeyle, tombul göğsünü açmış, ayaklarından biri çıplak, öbürü çizmeli, çekingen bir tavırla ve birbirine uymayan adımlarla ilerledi: Villarski, kınından çıkarmış olduğu kılıcını Piyer’in çıplak göğsüne dayamıştı. Odadan çıkınca Piyer’i koridordan geçirdiler. Arada bir ileri geri çevirip duruyorlardı. Sonunda locanın kapısına geldiler. Villarski öksürdü, içeriden masonların çekiç vuruşları duyuldu, önlerindeki kapı açıldı. Birinin kalın sesi (Piyer’in gözleri hâlâ bağlıydı) ona kim olduğunu, nerede ne zaman doğduğunu sordu. Sonra onu gene gözlerinin bağını çözmeden bir yerlere götürdüler, bu yürüyüş boyunca ona hep semboller kullanarak bu yolculuğun zorluklarından, dostluğun kutsallığından, evrenin ölümsüz yaratıcısından, güçlüklere tehlikelere göğüs germek için göstermesi gereken cesaretten söz ettiler. Yolculuğu devam ederken Piyer kendisinden bazen “arayıcı”, bazen “acı çeken”, bazen “talep eden” diye söz ettiklerini, her seferinde de çekiçlerle ya da kılıçlarla ayrı ayrı sesler çıkararak bir yerlere vurduklarını fark etti. Kendisini bir eşyaya yaklaştırdıkları anda, yöneticilerinin arasında bir kargaşalık, bir telaş sezdi. Çevresindekilerin aralarında fısıldayarak tartıştıklarını, birinin onun ne olduğunu bilmediği bir halının üzerinden geçirilmesi için ısrar ettiğini duydu. Ondan sonra sağ elini tutup, bir şeyin üzerine koydular, sol eliyle de kendisine verilen pergeli göğsüne bastırmasını söylediler, sonra ona başkasının okuduğu ve mason kurallarına sadık kalacağını gösteren yeminin sözlerini tekrarlattırdılar. Yemin okunduktan sonra mumları söndürdüler. Piyer’in kokusundan ispirto olduğunu anladığı bir şeyi yakıp ona çok solgun bir ışık göreceğini söylediler. Gözlerinin bağını çözdüler; Piyer, rüyadaymış gibi, ispirtonun solgun ışığında muhakkikte gördüğü önlüğe benzeyen önlükler takmış birkaç kişinin karşısında durduğunu, ellerindeki kılıçları da göğsüne çevirmiş olduklarını gördü. Aralarında beyaz, kanlı gömlekli bir adam duruyordu. Piyer bunu görünce kılıçların göğsüne saplanmasını istiyormuş gibi onlara doğru yürüdü. Ama kılıçlar geri çekildi. Hemen sonra da gözlerini tekrar bağladılar. Birinin sesi:</p>

  <p>— Şimdi küçük nuru gördün! dedi.</p>

  <p>Mumları tekrar yaktılar ve ona büyük nuru göreceğini söylediler, gözlerinin bağını tekrar çözdüler. On kişiden fazla insan sesi duyuldu.</p>

  <p>— <i>Sic transit gloria mundi!</i><a class="noteref" href="../Text/notlar.xhtml#f22n2" id="ref2">2</a></p>

  <p>Piyer yavaş yavaş kendine gelmeye, bulunduğu odayla oradaki insanlara göz gezdirmeye başladı. Siyah bir örtüyle kaplı uzun bir masanın çevresinde on iki kişi oturuyordu. Hepsi de daha önce gördüğü insanlar gibi giyinmişlerdi. Bazılarını Piyer, Petersburg sosyetesinden tanıyordu. Başkanlık yerinde, boynunda haç biçiminde özel bir nişan olan hiç tanımadığı genç bir adam, sağda iki yıl kadar önce Anna Pavlovna’da gördüğü İtalyan rahip vardı. İçeridekiler arasında önemli bir devlet adamıyla eskiden Kuraginlerde oturan İsviçreli bir özel öğretmen de bulunuyordu. Herkes büyük bir ciddiyetle susuyor, elinde çekiç tutan başkanın sözlerini dinliyordu. Duvarın bir yeri oyulmuş, içine yanan bir yıldız yerleştirilmişti; masanın bir tarafında üzerinde çeşitli şekiller bulunan küçük bir halı, öbür tarafında da üzerinde İncil ile kafatası bulunan bir mihrap gibi bir şey vardı. Masanın çevresinde kiliselerdeki şamdanlara benzeyen yedi büyük şamdan duruyordu. Mason biraderlerden ikisi Piyer’i mihraba yaklaştırdılar, ayaklarını yan yana dik açı yapacak şekle getirdiler ve mabedin kapıları önünde secdeye kapanmasını söyleyerek yatmasını emrettiler.</p>

  <p>Mason biraderlerden biri fısıldadı:</p>

  <p>— Daha önce ona malanın verilmesi gerekir:</p>

  <p>Bir başkası:</p>

  <p>— Aman, yeter artık, rica ederim, dedi.</p>

  <p>Piyer şaşkın miyop gözleriyle, söylediklerini yerine getirmeden çevresine bakınıyordu. Birden içinde bir şüphe uyandı: “Neredeyim ben? Ne yapıyorum? Bu insanlar benimle alay mı ediyorlar? Sonradan bunları hatırlayarak utanmayacak mıyım?” diye düşündü. Ama bu şüphe, ancak bir an sürdü. Piyer çevresindekilerin ciddi yüzlerine baktı, o ana kadar geçenleri düşündü ve artık yarı yolda durmanın imkânsız olduğunu anladı. Duyduğu şüpheden ötürü dehşete kapıldı, gene eski tatlı heyecanı duymak için kendini zorlayarak mabedin kapılarının önünde yere kapandı. Gerçekten de eskisinden daha kuvvetli, tatlı bir heyecan uyandı içinde...</p>

  <p>Piyer bir süre yattıktan sonra ona kalkmasını emrettiler, üzerine diğerlerindeki önlüklere benzeyen beyaz deri bir önlük geçirdiler, eline bir mala, üç çift de eldiven verdiler. O zaman büyük üstat ona döndü. Piyer’e karakter sağlamlığını ve temiz yürekliliği gösteren bu önlüğün beyazlığına hiçbir leke sürülmemesine çalışmasını söyledi; sonra daha önce anlamı açıklanmayan mala ile yüreğini kusurlardan temizlemesini, başkalarının yüreklerindeki kusurları ise alçakgönüllülük göstererek örtmesini ekledi. Kendisine ilk verilen erkek eldiveninin anlamını henüz bilemeyeceğini, ama onu kaybetmemeye çalışmasını, ikinci çift erkek eldivenini toplantılarda giymesini söyledi. Üçüncü çift kadın eldiveni için ise şöyle dedi:</p>

  <p>— Sevgili biraderim, bu kadın eldiveni size ayrılmıştır. Bunları herkesten çok saygı duyduğunuz kadına veririz. Bu armağanla, kendinize mason arkadaş olarak seçeceğiniz kadını yüreğinizin temizliğine inandırınız.</p>

  <p>Bir süre sustu, sonra devam etti:</p>

  <p>— Ama dikkat et, sevgili biraderim, bu eldivenler kirli elleri süslemesin!</p>

  <p>Bu son sözleri söylerken Piyer’e büyük üstat sıkılıyormuş gibi geldi. Piyer daha da çok sıkıldı; çocuk gibi kıpkırmızı kesildi. Gözleri yaşarmıştı. Huzursuzluk içinde çevresine bakmaya başladı ve odada sıkıntılı bir sessizlik oldu. Bu sessizliği, mason biraderlerden biri bozdu. Piyer’i halıya yaklaştırıp bir defterden halının üstündeki şekillerin anlamını okumaya başladı. Orada güneş, ay, çekiç, şakul, mala, yontulmamış küp biçiminde bir taş, sütun, üç pencere ve buna benzer şekiller vardı. Sonra Piyer’e yerini gösterdiler, locanın işaretlerini öğrettiler, sonunda oturmasına izin verdiler. Büyük üstat yönetmeliği okumaya başladı. Yönetmelik çok uzundu. Piyer de sevinçten, heyecandan, utancından okunanı anlayabilecek durumda değildi. Yalnız yönetmeliğin son sözlerine kulak verdi; bu sözler aklında kalacaktı. Büyük üstat:</p>

  <p>— Biz mabetlerimizde iyilikle kötülük arasındaki basamaklardan başka basamaklar tanımayız, diyordu. Eşitliği bozacak herhangi bir ayırım yapmaktan çekin. Biraderinin yardımına koş, kim olursa olsun! Yoldan çıkmış olanı doğru yola yönelt, düşeni kaldır, mason biraderine karşı hiçbir zaman kin ya da düşmanlık besleme. Şefkatli ve nazik ol. Bütün yüreklerde iyilik ateşini yak. İnsanlarla mutluluğunu paylaş, bu temiz zevki hiçbir zaman kıskançlık bulandırmasın. Düşmanını bağışla, ondan intikam alma, ona verdiğin tek karşılık iyilik olsun. Böylece, yüce kuralı yerine getirerek yitirdiğin o eski yüceliğini tekrar kazanmış olursun.</p>

  <p>Sözlerini bitirdi, kalkıp Piyer’i kucaklayıp öptü. Piyer gözlerinde sevinç yaşlarıyla bakınıyor, onu saranların kutlamalarına ve yeniden kurulan dostluklara nasıl karşılık vereceğini bilemiyordu. Artık hiçbir ahbaplık kabul etmiyordu; bütün bu insanları yalnız el ele verip sabırsızlıkla işe başlamak istediği birer kardeş olarak görüyordu.</p>

  <p>Büyük üstat çekiciyle vurdu, herkes yerine oturdu ve mason biraderlerden biri neden alçakgönüllü olmak gerektiği konusunda bir ders okudu. Büyük üstat son görevin yapılmasını teklif etti; “sadık toplayıcı” adını taşıyan önemli devlet adamı yerinden kalkıp biraderleri dolaşmaya başladı. Piyer sadaka listesine üzerinde ne kadar para varsa hepsini yazmak istedi; ama bununla gösteriş yapmış olmaktan korkuyordu. Bu yüzden başkaları ne kadar yazıyorlarsa o da o kadar yazdı.</p>

  <p>Toplantı bitmişti. Piyer eve dönünce yıllarca sürmüş uzun bir yolculuktan dönmüş gibi bir duygu içinde kaldı: Sanki bambaşka olmuş, eski alışkanlıklarından, yaşamının eski düzeninden uzaklaşmıştı.</p>

  <h2 id="sigil_toc_id_86">V</h2>

  <p class="nonindent">Piyer, locaya kabul edildiğinin ertesi günü evinde oturmuş kitap okuyordu, bir kenarı Tanrı’yı, öbür kenarı manevi âlemi, üçüncü kenarı fiziksel âlemi, dördüncüsü de hepsinin karışımını gösteren dörtgenin anlamını kavramaya çalışıyordu. Arada bir, başını kitaptan kaldırıp dörtgeni bırakıyor, hayalinde bundan sonraki hayatı için yeni bir plan kuruyordu. O akşam, locada, ona düello dedikodularının hükümdarın kulağına kadar gittiğini ve kendisinin Petersburg’dan ayrılmasının daha iyi olacağını söylemişlerdi. Piyer güneydeki çiftliklerine gitmeyi, orada köylüleriyle uğraşmayı düşünüyordu. Bu yeni yaşantısını sevinçle düşündüğü sırada, beklenmedik bir anda, odaya Prens Vasiliy girdi. İçeriye girerken:</p>

  <p>— Dostum Moskova’da neler yapmışsın öyle? Elen ile niçin darıldın <i>mon cher?</i> Yanlış yoldasın! diyordu. Ben hepsini öğrendim, şunu kesin olarak söyleyebilirim ki Yahudilerin karşısında Hazreti İsa nasıl suçsuzsa Elen de senin karşında öyle suçsuzdur.</p>

  <p>Piyer ona karşılık vermek istedi, ama Prens Vasiliy sözünü kesti:</p>

  <p>— Hem neden doğrudan doğruya ve yalnız bana bir dost olarak başvurmadın? Ben hepsini biliyorum, hepsini anlıyorum. Sen namusuna değer veren bir insana yakışır şekilde davrandın. Belki de çok acele ettin. Her neyse, bunu sonra konuşuruz. Beni ve onu bütün sosyetenin, hatta sarayın karşısında nasıl bir duruma düşürdüğünü düşün bir kere...</p>

  <p>Bunu söylerken sesini alçaltmıştı:</p>

  <p>— O Moskova’da oturuyor, sen burada. Yeter, sevgili dostum!</p>

  <p>Piyer’in elini tutup aşağı doğru çekti:</p>

  <p>— Burada sadece yanlış anlaşılmış bir şey var; öyle sanıyorum ki bunu sen de hissediyorsun. Şimdi benim yanımda ona bir mektup yaz; hemen gelir. Her şey açıklanır ve bütün bu dedikodular sona erer. Yoksa şunu söyleyeyim ki bundan kolaylıkla zarar görebilirsin, dostum.</p>

  <p>Piyer’e anlamlı bir tavırla baktı:</p>

  <p>— İyi haber alan kaynaklardan öğrendiğime göre, dul imparatoriçe bu işle yakından ilgileniyor. Biliyorsun, Elen’e karşı çok teveccühü vardır.</p>

  <p>Piyer birkaç defa konuşmaya çalıştı, ama bir taraftan Prens Vasiliy konuşmasına engel oluyor, aceleyle sözünü kesiyor, öbür taraftan Piyer’in kendisi de kayınpederine buna razı olmayacağını belirten kesin ve olumsuz bir karşılık vermek kararında olduğu halde, buna yakışmayacak bir tonla konuşmaya başlamaktan korkuyordu. Diğer taraftan masonluğun “Şefkatli ve nazik ol” kuralını hatırlıyordu. Yüzünü buruşturuyor, kızarıyor, yerinden kalkıyor, tekrar oturuyor, kendisi için ömründe en zor işi başarmaya çalışıyordu: Bu da karşısında bulunan bir insana (her kim olursa olsun) beklediği karşılığı değil de kötü bir şeyi söylemekti. Prens Vasiliy’in o güvenli, o kayıtsız tavrına boyun eğmeye o kadar alışmıştı ki şimdi de ona karşı koyma gücünü kendinde bulamayacağını hissediyordu; ama bundan sonraki kaderinin de şimdi söyleyeceği sözlere bağlı olduğunu anlıyordu: Eski yolunda mı gidecekti? Yoksa masonların bu kadar çekici bir şekilde gösterdikleri ve kendisinin de sonunda onu yeni bir yaşama kavuşturacağına inandığı o yeni yolda mı ilerleyecekti? Prens Vasiliy şakacı bir tavırla:</p>

  <p>— Haydi, dostum! dedi. Bana “Evet,” de. Ben kendi ağzımdan ona mektup yazayım. Sonradan bunu yağlı bir dana keserek kutlarız.</p>

  <p>Prens Vasiliy, şakacı sözlerini daha tamamlamaya fırsat bulamadan Piyer, yüzünde onu birdenbire babasına benzeten müthiş bir kızgınlıkla, karşısındakinin gözlerine bakmadan, yavaşça: yerinden fırladı, prens geçsin diye kapıyı açtı:</p>

  <p>— Haydi gidin! diye tekrarladı; bu sözlerin dudaklarından döküldüğüne kendisi de inanmıyor. Prens Vasiliy’in yüzünde beliren utanç ve korku anlatımına sevinerek bakıyordu.</p>

  <p>— Ne oldu sana? Hasta mısın? diye sordu.</p>

  <p>O tehdit edici ses tekrar:</p>

  <p>— Gidin! diye tekrarladı.</p>

  <p>Bunun üzerine. Prens Vasiliy, hiçbir şeyi öğrenemeden oradan gitmek zorunda kaldı.</p>

  <p>Piyer bir hafta sonra yeni mason dostlarına veda edip onlara sadaka için önemli paralar bırakarak kendi çiftliklerine gitti. Yeni biraderleri ona Kiev ile Odesa’daki masonlar için mektuplar hazırlamış, ona da mektup yazacaklarına, bundan sonraki davranışın kendisine önderlik edeceklerine söz vermişlerdi.</p>

  <h2 id="sigil_toc_id_87">VI</h2>

  <p class="nonindent">Piyer’in Dolohov’la yaptığı düello örtbas edilmiş ve o zamanlar hükümdarın düello konusunda çok sert bir tavır takınmasına rağmen, her iki hasım da onlara tanıklık edenler de zarar görmemişlerdi. Ama Piyer’in eşinden ayrı yaşamasıyla doğru olduğu anlaşılan düello hikâyesi, sosyetede ağızdan ağıza yayılmıştı. Evlilik dışı bir evlatken başkalarının hoş gördüğü, koruduğu, Rus İmparatorluğu’nun en iyi kısmeti sayıldığı sıralarda herkesin gururunu okşadığı ve göklere çıkardığı Piyer, evlendikten sonra, gelinlik çağdaki kızlarla annelerin artık onlardan bekledikleri bir şey kalmayınca sosyetenin gözünden oldukça düşmüştü. Zaten kendisi de sosyetenin gözüne girmeyi istemiyor, bunu beceremiyordu da. Şimdi olup bitenlerden ötürü herkes, yalnız onu suçluyor, babası gibi, başkalarına eziyet etme krizlerine tutulan akılsız, kıskanç bir adam olduğunu söylüyordu. Böylece Piyer Petersburg’dan ayrılıp da Elen oraya dönünce bütün tanıdıkları onu yalnız candan karşılamakla kalmamış, ayrıca ona geçirmiş olduğu felaketten ötürü saygı da göstermeye başlamışlardı. Elen, kocasından söz edilince ağırbaşlı bir tavır takınıyordu, buna ne anlam verileceğini gerçi kavrayamıyordu, ama kendisine özgü bir incelikle bu tavrı benimsemişti. Onun bu hali, kendisinin hiç şikâyet etmeden başına gelen felakete dayanmaya kararlı olduğunu, kocasını da kendisine Tanrı tarafından gönderilmiş bir bela kabul ettiğini belirtiyordu. Prens Vasiliy, kendi düşüncesini daha açık söylüyordu. Piyer’den söz edilince omuzlarını silkiyor, parmağıyla alnını işaret ederek:</p>

  <p>— <i>Un cerveau fêlé, je disais toujours,</i><a class="noteref" href="../Text/notlar.xhtml#f22n3" id="ref3">3</a> diyordu.</p>

  <p>Anna Pavlovna, Piyer için:</p>

  <p>— Ben önceden söylemiştim, diyordu. Ben daha o zaman ve herkesten önce (herkesten önce davrandığını ısrarla söylüyordu) onun çılgın ve çağımızın ahlaksız düşünceleriyle bozulmuş bir genç olduğunu söylemiştim. Ben bunu, daha o Avrupa’dan döndüğü ve herkes ona karşı hayranlık duyduğu zamanlar belirtmiştim. Hani hatırlıyor musunuz? Bir akşam evimde sanki kendisi bir Marat imiş gibi tavırlar takınmıştı. Sonunda ne oldu? Ben daha o zamanlar bu evliliğin olmasını istemiyordum, olacakları da önceden haber vermiştim.</p>

  <p>Anna Pavlovna, boş olduğu günlerde evinde eskisi gibi gece toplantıları yapıyordu; bu toplantıları yalnız onun yeteneklerine sahip olan biri düzenleyebilirdi. Bu gecelerde, her şeyden önce, Anna Pavlovna’nın kendisinin de dediği gibi, evinde <i>la crème de la véritable bonne coriété, la fine fleur de l'essence intellectuelle de la société de Petersburg</i><a class="noteref" href="../Text/notlar.xhtml#f22n4" id="ref4">4</a> toplanıyordu. Bu toplantıların, oraya gelenlerin böyle inceden inceye elenip seçilmesinden başka bir özelliği daha vardı. O da Anna Pavlovna’nın verdiği her partide, yeni ve enteresan bir kişiyi sosyeteye sunması ve Petersburg sosyetesinde saraya bağlı lejitimist çevrelerin görüşlerinin ve politikasının başka hiçbir yerde görülmediği kadar açık, kesin olarak belirmesiydi.</p>

  <p>1806 yılının sonunda, Napolyon’un Lena ile Auerstadt önlerinde Prusya ordusunu yok ettiği bütün üzücü ayrıntılarıyla öğrenildikten ve Prusya kalelerinin çoğunun teslim olduğu, bizim ordularımızın Prusya’ya girdiği ve Napolyon’la ikinci bir savaşa başladığı haberi duyulduktan sonra, bir gece Anna Pavlovna evinde bir parti verdi.<i>La crème de la véritable bonne société</i><a class="noteref" href="../Text/notlar.xhtml#f22n5" id="ref5">5</a> kocasının bıraktığı gönül çekici, mutsuz Elen’den, Mortemart’tan, daha yeni Viyana’dan dönmüş olan ve gönülleri fetheden Prens İppolit’ten, iki diplomattan, yaşlı teyzeden, salondakilere yalnız <i>d’un homme de beaucoup de mérite</i><a class="noteref" href="../Text/notlar.xhtml#f22n6" id="ref6">6</a> olarak tanıtılan genç bir adamdan, annesiyle birlikte gelen bir nedimeden ve daha az göze çarpan bazı kişilerden meydana gelmişti.</p>

  <p>O akşam Anna Pavlovna’nın misafirlerine yenilik olarak sunduğu kişi, Prusya’daki ordudan kurye olarak yeni gelmiş Boris Drubetskoy’du; Boris, Prusya’daki orduda çok önemli birinin yaverliğini yapıyordu.</p>

  <p>O partide sosyetedeki politika termometresinin gösterdiği şuydu: “Avrupa’daki hükümdarlarla ordu komutanları bütün bu tatsızlıkları ve üzüntüleri ‘benim’ ve genel olarak ‘bizim’ başımıza getirmek için Bonapart’ın yaptıklarını ne kadar görmezlikten gelselerde bizim Bonapart için düşündüklerimiz değişemez. Bu konuda düşüncelerimizi yapmacıksız olarak söylemekten geri kalmayacağız ve Prusya kralıyla ötekilere ancak şöyle diyebiliriz: “Sizin için daha kötü ya! <i>Tu l'as voulu, George Dandini!</i><a class="noteref" href="../Text/notlar.xhtml#f22n7" id="ref7">7</a> Bizim söyleyeceğimiz tek şey bu!” Anna Pavlovna’nın partisinde politik termometrenin gösterdiği buydu. Misafirlere sunulacak olan Boris salona girdiğinde, hemen hemen bütün topluluk bir araya gelmişti; Anna Pavlovna’nın yönettiği konuşmalar, Avusturya ile olan diplomatik ilişkilerimiz ve onunla bir anlaşma yapmamız ümidi etrafında dönüp duruyordu.</p>

  <p>Boris, sırtında şık bir yaver üniformasıyla, olgunlaşmış, zinde ve yanakları kızarmış olarak serbest bir tavırla salona girdi. Gerektiği gibi önce selam vermek için teyzeye götürüldü, sonra gene herkesin bulunduğu gruba getirildi.</p>

  <p>Anna Pavlovna, ona kuru elini öptürdü, onu bazı tanımadığı kişilerle tanıştırdı ve her birinin kim olduğunu fısıldayarak anlattı.</p>

  <p>— <i>Le Prince Hyppolite Kouragine -charmant jeune homme. Monsieur Kroug, chargé d'affaires de Kopenhague -un esprit profond,</i><a class="noteref" href="../Text/notlar.xhtml#f22n8" id="ref8">8</a> diyor ya da sosyetede öyle tanıdığı için bir adamı, <i>Monsieur Shittof, un homme de beaucoup de mérite,</i><a class="noteref" href="../Text/notlar.xhtml#f22n9" id="ref9">9</a> diye tanıtıyordu.</p>

  <p>Boris bu hizmet süresi içinde, Anna Mihailovna’nın çabaları, kendi eğilimleri ve karakterinin ağırbaşlılığı sayesinde meslekte kendisi için çok elverişli bir duruma gelmeyi başarmıştı. Çok önemli birinin yaveriydi. Prusya’ya çok önemli bir görevle gitmişti. Şimdi de oradan kurye olarak dönmüştü. Olmütz’de, o çok hoşuna giden yazılmamış hiyerarşi zincirini artık iyice benimsemişti. O hiyerarşi zincirine göre bir teğmen, sırasında, bir generalden onunla kıyas bile edilmeyecek kadar yüksek olabilirdi; bu zincire göre, meslekte başarıya ulaşmak için çaba harcamak, çalışmak, cesaret, sebat göstermek gerekli değildi, yalnız meslekte ödülleri dağıtanlara karşı nasıl davranılacağını bilmek ve bunu becermek yeterliydi; Boris bu sayede kendisinin bu kadar çabuk başarıya ulaşmasına hep şaşıyor, başkalarının bunu nasıl anlamadıklarına hayret ediyordu. Bu keşfinden sonra yaşamının bütün akışı, eski tanıdıklarıyla olan bütün ilişkileri, ilerisi için düşündüğü bütün planlar büsbütün değişmişti. Zengin değildi, ama bütün parasını herkesten daha iyi giyinmek için sarf ediyordu; kötü bir araba içinde sokaktan geçmekten ya da Petersburg sokaklarında eski bir üniformayla görünmektense birçok eğlenceden yoksun kalmaya hazırdı. Yalnız kendisinden daha üstün ve bu yüzden kendisine yararlı olabilecek insanlara yakınlık gösteriyor, onlarla ahbaplık kurmaya çalışıyordu. Petersburg’u seviyor, Moskova’dan da nefret ediyordu. Rostovların evini, Nataşa’ya karşı duyduğu çoçukça aşkı hatırlamak, içinde hoşnutsuzluk uyandırıyordu, zaten orduya gideli bir defa olsun Rostovlara uğramamıştı.</p>

  <p>Anna Pavlovna’nın salonunda bulunmayı meslekte önemli bir terfi sayıyordu. Hemen de kendisine düşen rolü kavramış ve Anna Pavlovna’nın kendisinden ilgi çekici bir konu olarak yararlanmasına imkân vermişti; dikkatle her yüze bakıyor, her karşısına çıkanla ahbaplık kurma imkânlarını ve bu ahbaplığın kendisine sağlayacağı çıkan zihninde tartıyordu. Kendisine gösterilen yere, güzel Elen’in yanına oturmuş, genel olarak konuşulanlara kulak vermişti. Danimarkalı <i>chargé d'affairs:</i><a class="noteref" href="../Text/notlar.xhtml#f22n10" id="ref10">10</a></p>

  <p>— <i>Vienne trouve les bases du traité tellement hors d'atteinte, qu'on ne saurait y parvenir même par une continuité de succès les plus brillants, et elle met en doute les moyens qui pourraient nous les procurer. C'est la phase authentique de cabinet de Vienne,</i><a class="noteref" href="../Text/notlar.xhtml#f22n11" id="ref11">11</a> diyordu.</p>

  <p><i>L'Homme à l'esprit profond,</i><a class="noteref" href="../Text/notlar.xhtml#f22n12" id="ref12">12</a> ince bir gülümseyişle:</p>

  <p>— <i>C'est de doute qui est flatteur!</i><a class="noteref" href="../Text/notlar.xhtml#f22n13" id="ref13">13</a> dedi.</p>

  <p>Mortemart:</p>

  <p>— <i>Il faut distinguer entre le cabinet de Vienne et l'Empereur d'Autriche. L'Empereur d'Autriche n'a jamais pu penser à une chose paraille, ce n'est que le cabinet qui le dit.</i><a class="noteref" href="../Text/notlar.xhtml#f22n14" id="ref14">14</a></p>

  <p>Anna Pavlovna söze karıştı:</p>

  <p>— <i>Eh, mon cher vicomte,</i> dedi. <i>l'Urope</i> (nedense <i>l'Urope</i> demeyi, bir Fransız’la konuşurken kullanabileceği özellikle ince bir Fransızca sayıyordu) <i>ne sera jamais notre alliée sincère.</i><a class="noteref" href="../Text/notlar.xhtml#f22n15" id="ref15">15</a></p>

  <p>Ondan sonra Anna Pavlovna Boris’in de konuşmaya katılmasını sağlamak için Prusya kralının cesaretiyle karakter sağlamlığından söz açtı. Boris, dikkatle konuşanı dinliyor, sözün kendisine gelmesini bekliyordu. Bununla birlikte birkaç kez yanında oturan güzel Elen’e dönüp bakmak fırsatını bulmuş, güzel Elen de birkaç kez yakışıklı genç yaverle göz göze gelerek gülümsemişti.</p>

  <p>Anna Pavlovna çok tabii bir tavırla, Prusya’nın durumundan söz açarak Boris’ten Glogau’a yaptığı yolculuğu ve Prusya ordusunun ne durumda bulunduğunu anlatmasını rica etti. Boris, acele etmeden, temiz, doğru bir Fransızca ile orduların ve sarayın durumunu oldukça ilgi çekici küçük hikâyelerle anlattı. Bunları anlatırken de açıkladığı olaylar için neler düşündüğünü ağzından kaçırmamaya dikkat etti.</p>

  <p>Herkesin dikkati bir süre için Boris üzerinde toplandı. Anna Pavlovna sunduğu bu yeniliğin misafirleri tarafından zevkle karşılandığını hissediyordu. Boris’in anlattıklarına en çok ilgi gösteren Elen’di. Birkaç kez ona yolculuğu konusunda sorular sordu; Prusya’daki ordunun durumuyla da çok ilgileniyor gibiydi. Boris sözünü bitirince Elen her zamanki gülümseyişiyle ona doğru döndü:</p>

  <p>— <i>Il faut absolument que vous veniez me voir,</i><a class="noteref" href="../Text/notlar.xhtml#f22n16" id="ref16">16</a> dedi.</p>

  <p>Bunu, sanki bu, Boris’in bilemeyeceği bazı nedenler yüzünden, kaçınılmaz bir şeymiş gibi söylemişti.</p>

  <p>— <i>Mardi entre les 8 et 9 heures. Vous me ferez grand plaisir.</i><a class="noteref" href="../Text/notlar.xhtml#f22n17" id="ref17">17</a></p>

  <p>Boris isteğini yerine getireceğine söz verdi. Onunla konuşmaya dalacağı sırada, Anna Pavlovna, teyzesinin anlattıklarını dinlemek istediğini ileri sürerek Boris’i yanına çağırdı. Gözlerini kapayıp hüzünlü bir tavırla Elen’i işaret etti:</p>

  <p>— Kocasını tanıyorsunuz değil mi? Ah! O ne mutsuz, ne harikulade kadındır! Onun yanında kocasından söz açmayın rica ederim, olmaz mı? Acısı zaten çok büyük!</p>

  <h2 id="sigil_toc_id_88">VII</h2>

  <p class="nonindent">Boris ile Anna Pavlovna, herkesin toplandığı gruba döndükleri sırada, konuşmaları Prens İppolit yönetiyordu. Oturduğu koltukta öne doğru kayarak:</p>

  <p>— <i>Le Roi de Prusse!</i><a class="noteref" href="../Text/notlar.xhtml#f22n18" id="ref18">18</a> dedi ve bunu söyleyince güldü.</p>

  <p>Herkes ona doğru döndü: İppolit:</p>

  <p>— <i>Le Roi de Prusse?</i> diye sordu, güldü ve gene sakin, ciddi bir tavırla kendi oturduğu koltuğa iyice gömüldü.</p>

  <p>Anna Pavlovna, belki bir şeyler söyler diye onu bekledi, ama İppolit’in başka bir şey söylemek istemediği kesinlikle anlaşıldığı için, o Allahsız Bonapart’ın Potsdam’a Büyük Frederik’in kılıcını nasıl aşırmış olduğunu anlatmaya başladı.</p>

  <p>— <i>C'est l'épée de Frédéric le Grand que je...</i><a class="noteref" href="../Text/notlar.xhtml#f22n19" id="ref19">19</a> diye söze başlayacak oldu, ama İppolit sözünü kesti:</p>

  <p>— <i>Le roi de Prusse...</i> dedi ve herkes ona doğru dönünce tekrar gülümseyerek özür dileyip sustu.</p>

  <p>Anna Pavlovna, yüzünü buruşturdu. İppolit’in arkadaşı Mortemart kesin bir tavırla ona döndü:</p>

  <p>— <i>Voyons à qui en avez-vouz avec votre roi de Prusse?</i><a class="noteref" href="../Text/notlar.xhtml#f22n20" id="ref20">20</a></p>

  <p>İppolit güldü; sanki gülüşünden kendisi de utanıyordu.</p>

  <p>— <i>Non, ce n'est rien, je voulais dire seulement</i><a class="noteref" href="../Text/notlar.xhtml#f22n21" id="ref21">21</a> (Viyana’da işittiği bir fıkrayı anlatmak kararındaydı; bütün gece onu anlatmak için bir fırsat kollamış durmuştu.) <i>Je voulais dire seulement, que nous avons tort de faire la guerre pour le roi de Prusse.</i><a class="noteref" href="../Text/notlar.xhtml#f22n22" id="ref22">22</a></p>

  <p>Boris ihtiyatlı bir tavırla gülümsedi; gülümseyişinde hem alaylı hem de fıkrayı beğendiğini gösteren bir ifade vardı. Onu fıkranın bırakacağı etkiye göre ayarlamıştı. Herkes güldü. Anna Pavlovna, kırış kırış olmuş kısa parmağını onu korkutmak istiyormuş gibi salladı:</p>

  <p>— <i>Il est très mauvais votre jeu de mots, très spirituel, mais injuste. Nous ne faisons pas la guerre pour le roi de Prusse, mais pour les bons principes... Ah, le méchant, ce prince Hippolyte!</i><a class="noteref" href="../Text/notlar.xhtml#f22n23" id="ref23">23</a></p>

  <p>Konuşmalar bütün gece devam etti; özellikle politik haberlerden söz ediliyordu. Partinin sonunda hükümdarın verdiği ödüllerden söz açılınca konuşmalar daha da alevlendi.</p>

  <p><i>L'homme à l'esprit profond:</i></p>

  <p>— Geçen yıl, N. N. üzerinde hükümdarın portresi bulunan bir tabaka almış ya, neden bu yıl S. S. aynı ödülü almasın?</p>

  <p>Diplomat:</p>

  <p>— <i>Je vous demande pardon, une tabtière avec le portrait de l'empereur est une recompense, mais point une distinction, un cadeau plutot.</i><a class="noteref" href="../Text/notlar.xhtml#f22n24" id="ref24">24</a></p>

  <p>— <i>Il ya eu plutôt des entécédents je vous citera Schwarzenberg.</i><a class="noteref" href="../Text/notlar.xhtml#f22n25" id="ref25">25</a></p>

  <p>Bir başkası itiraz etti:</p>

  <p>— <i>C'est impossible.</i><a class="noteref" href="../Text/notlar.xhtml#f22n26" id="ref26">26</a></p>

  <p>— Bahse girelim. <i>Le grand cordon, c'est différent.</i><a class="noteref" href="../Text/notlar.xhtml#f22n27" id="ref27">27</a></p>

  <p>Herkes gideceği sırada, o gece bütün toplantı boyunca çok az konuşmuş olan Elen, tekrar Boris’e döndü; şefkatli, anlamlı bir tavırla salı günü evine gelmesini emreder gibi rica etti. Gülümseyerek:</p>

  <p>— Buna çok ihtiyacım var, dedi.</p>

  <p>Anna Pavlovna da kendisini daima koruyan o yüksek varlıktan söz ettiği zamanlardaki gülümseyişiyle Elen’in sözünü destekledi. Elen, sanki Boris’in Prusya ordusu konusunda söylediği bazı sözlerden ötürü, birdenbire onunla görüşmek zorunluluğunu duymuştu. Genç adam salı günü evine gelince ona bu zorunluluğun nedenini anlatacağına söz veriyor gibiydi.</p>

  <p>Boris, salı akşamı, Elen’in harikulade güzel salonuna gittiği zaman, orada bulunmasının neden gerekli olduğunu açıkça öğrenemedi. Salonda birçok başka misafir de vardı. Kontes onunla az konuştu ve ancak genç adam veda edip elini öperken tuhaf bir şekilde, hiç gülümsemeden birden:</p>

  <p>— <i>Venez demain dîner le soir... Il faut que vous veniez...</i><a class="noteref" href="../Text/notlar.xhtml#f22n28" id="ref28">28</a> diye fısıldadı.</p>

  <p>Boris, Petersburg’a o gelişinde. Kontes Bezuhova’nın evinde sık sık görülen bir yakını oldu.</p>

  <h2 id="sigil_toc_id_89">VIII</h2>

  <p class="nonindent">Savaşlar gittikçe alevleniyor, çarpışmalar gittikçe Rus sınırlarına yaklaşıyordu. Her yerde insanlığın düşmanı Bonapart’a lanetler yağdırılıyordu; köylerde gönüllülerle kura erleri toplanıyor, savaş alanlarından, her zamanki gibi yalan yanlış ve bu yüzden ayrı ayrı yorumlanan çeşitli haberler geliyordu.</p>

  <p>İhtiyar Prens Bolkonski’nin, Prens Andrey’in ve Prenses Mariya’nın yaşamları, 1805 yılından bu yana birçok bakımlardan değişmişti. 1806 yılında ihtiyar prens, o zamanlar bütün Rusya’da milis kuvvetlerinin başına getirilmiş sekiz başkomutandan biri olmuştu. Özellikle oğlunun öldürüldüğünü sandığı günlerde, belirli bir hal almış olan ve ihtiyarlığından ileri gelen dermansızlığına rağmen, hükümdar tarafından atandığı bu görevden kaçınmak hakkını kendinde görmemiş, karşısına çıkan bu yeni çalışma fırsatı onu uyandırmış ve güçlendirmişti. Hiç durmadan, görevlendirildiği üç ilde dolaşıp duruyor, görevini yerine getirmekte ukalalığa varan bir titizlik gösteriyor, emri altında çalışanlara acımasızlığa varacak kadar sert davranıyor ve her işin en küçük ayrıntıları ile kendisi uğraşıyordu. Prenses Mariya, babasından artık matematik dersleri almıyor, yalnız sabahları babası evdeyken kucağında Prens Nikolay (dedesi torununa öyle diyordu) yanında çocuğun süt annesiyle onun çalışma odasına gidiyordu. Bebek Nikolay, süt annesi ve dadı Savişna ile birlikte, ölen prensesin dairesine yerleştirilmişti. Prenses Mariya, hemen hemen bütün gününü çocuğun odasında geçiriyor, küçük yeğenine elinden geldiği kadar annelik ediyordu. Matmazel Bourienne de çocuğu tutkuya varan bir sevgiyle seviyormuş gibi görünüyordu. Prenses Mariya sık sık küçük meleğe (yeğenine öyle diyordu) dadılık etmek ve onunla oynamak zevkinden kendisini yoksun bırakarak yerini arkadaşına veriyordu.</p>

  <p>Lısiye Gori’deki kilisenin mihrabı yakınında, küçük prensesin mezarı üzerinde bir türbe vardı. Bu türbenin içine, kanatlarını açarak göklere uçmaya hazırlanan, İtalya’dan getirilmiş mermer bir melek heykeli konulmuştu. Meleğin üst dudağı gülümsemeye hazırlanıyormuş gibi hafifçe kalkıktı. Bir gün Prens Andrey’le Prenses Mariya türbeden çıkarken, ne gariptir, bu meleğin yüzünün, ölen genç kadının yüzünü hatırlattığını birbirlerine itiraf etmişlerdi. Prens Andrey’in kız kardeşine söylemediği daha da garip bir şey vardı; Andrey, heykeltıraşın o yüze rastgele verdiği anlatımda, eşi öldüğü sırada onun yüzünde gördüğü yumuşak ve dargın ifadeyi görür gibi oluyordu. Sanki o heykelin yüzü de, “Ah bana bunu niçin yaptınız?” diyor gibiydi.</p>

  <p>Prens Andrey döndükten kısa bir süre sonra, ihtiyar prens oğlunun payını ayırmış, ona Lısiye Gori’den kırk verst kadar ileride bulunan büyük çiftliği, Boguçarovo’yu vermişti. Prens Andrey bir bakıma Lısiye Gori kendisi için acı anılarla dolu olduğundan, bir bakıma babasının karakterine dayanabilecek direnci kendinde bulamadığından, bir bakıma da yalnızlığa ihtiyacı olduğu için, babasının kendine Boguçarovo’yu vermesinden yararlanmış, orada yapılara girişmiş, vaktinin büyük kısmını orada geçirmeye başlamıştı.</p>

  <p>Prens Andrey, Austrelitz Seferi’nden sonra, bir daha orduda görev almamaya kesinlikle karar vermişti; savaş başlayıp da herkes hizmet etmek zorunda kalınca doğrudan doğruya asker olarak görev almaktan kaçınmak için babasının emri altında milis kuvvetlerini toplama işini üzerine almıştı. İhtiyar prensle oğlu 1805 seferinden sonra rollerini değiştirmiş gibiydiler. Yaptığı işten heyecan duyan ihtiyar prens, gerçek anlamında bir savaşın her bakımdan iyi sonuçlanacağını düşünüyordu; Prens Andrey ise aksine, savaşa katılmadığından, üzülerek böyle bir seferin ancak kötü sonuçlanabileceğine inanıyordu.</p>

  <p>1807 yılı 26 Şubat günü ihtiyar prens bölgeyi dolaşmaya çıkmıştı. Prens Andrey, babasının her evden ayrılışında olduğu gibi Lısiye Gori’de kalmıştı. Küçük Nikoluşka dört gündür hastaydı. İhtiyar prensi götürmüş olan arabacılar, kentten dönünce Prens Andrey’e bazı belgelerle bir de mektup getirmişlerdi.</p>

  <p>Prens Andrey’in özel uşağı, genç prensi çalışma odasında bulamayınca Prenses Mariya’nın dairesine gitti; ama prens orada da yoktu. Uşağa, prensin çocuğunun odasına gittiğini söylediler.</p>

  <p>Dadının yardımcılarından genç bir kız, çocuk için yapılmış küçük iskemleye oturmuş, kaşlarını çatmış, titrek elleriyle bir şişede yarıya kadar suyla dolu küçük bir kadehe ilaç damlatan Prens Andrey’e:</p>

  <p>— Özür dilerim, sayın prensim, Petruşa kâğıtlar getirmiş, dedi.</p>

  <p>Prens Andrey sert bir tavırla:</p>

  <p>— Ne olmuş? diye sordu ve dikkat etmediği için eli titredi, şişeden kadehe gerektiğinden daha çok ilaç damlatmış olan Prens Andrey kadehtekini yere boşalttı, tekrar su istedi. Genç kız suyu getirdi.</p>

  <p>Odada bir çocuk karyolası, iki sandık, iki koltuk, bir masa ve çocuk için yapılmış küçük bir masayla Prens Andrey’in oturduğu iskemle vardı. Pencerelerin perdeleri kapalıydı, masanın üzerinde ışığı çocuğun karyolasına düşmesin diye önüne ciltli nota defteri konulmuş bir mum yanıyordu. Prenses Mariya, karyolanın yanında durduğu yerden ağabeyine döndü:</p>

  <p>— Ağabeyciğim, bekleyelim daha iyi... sonra...</p>

  <p>Prens Andrey, herhalde kız kardeşini iğnelemek isteğiyle öfkeli öfkeli konuştu:</p>

  <p>— Aman rica ederim, hep saçmalayıp duruyorsun, bütün bunlar şimdiye kadar beklediğin için oldu. Beklediğin başına geldi işte.</p>

  <p>Prenses yalvaran bir sesle:</p>

  <p>— Ağabeyciğim, doğru söylüyorum, daha iyi olur, şimdi uyuyor, dedi.</p>

  <p>Prens Andrey yerinden kalktı, elinde kadehle parmaklarının ucuna basarak karyolaya yaklaştı. Kararsız bir tavırla sordu:</p>

  <p>— Gerçekten de uyandırmayalım mı, ha ne dersin?</p>

  <p>Prenses Mariya:</p>

  <p>— Nasıl istersen... Doğrusu... Öyle sanıyorum ki... ama sen gene nasıl istersen, dedi.</p>

  <p>Kendi düşüncesi üstün geldiği için, hem ürkeklik duyuyor hem de utanıyordu. Ağabeyine, fısıldayarak onu çağıran genç kızı işaret etti.</p>

  <p>Ateşler içinde yanan çocuğun başında, ikisi de ikinci gecedir uyumuyorlardı. Bu iki geceyi, evdeki doktora güvenmediklerinden, kentten gelmesi için adam gönderdikleri doktorun gelmesini bekleyerek ve durup durup şu ya da bu çareye başvurarak geçirmişlerdi. Uykusuzluktan bitkin halde, endişe içinde üzüntülerini birbirlerine yüklemeye çalışıyor, birbirlerini suçluyor, tartışıp duruyorlardı. Genç kız:</p>

  <p>— Petruşa babanızdan kâğıtlar getirmiş! diye fısıldadı.</p>

  <p>Prens Andrey, dışarı çıktı. Öfkeyle:</p>

  <p>— Ne varmış, söyle bakalım dedi ve babasından gelen emirleri dinledikten sonra kendisine uzatılan zarflarla babasının yazdığı mektubu aldı, çocuğun odasına döndü.</p>

  <p>— Şimdi nasıl? diye sordu.</p>

  <p>Prenses Mariya içini çekti:</p>

  <p>— Hep aynı durumda. Allah aşkına bekle. Karl İvaniç her zaman uykunun her şeyden önemli olduğunu söyler, diye fısıldadı.</p>

  <p>Prens Andrey, çocuğa yaklaştı, vücudunu yokladı. Çocuk ateş içindeydi:</p>

  <p>— Hay sizin o Karl İvanoviç’inize! dedi. İçine ilaç damlatılmış kadehi alıp tekrar karyolaya yaklaştı.</p>

  <p>Prenses Mariya:</p>

  <p>— Andrey, yapma! dedi.</p>

  <p>Ama Prens Andrey hem öfkeyle hem de acı duyuyormuş gibi ona kaşlarını çatarak baktı, elinde kadehle çocuğa doğru eğildi.</p>

  <p>— Ama ben öyle istiyorum, dedi. Haydi, yalvarırım, bunu ona sen ver.</p>

  <p>Prenses Mariya omuzlarını silkti, ama söz dinler bir tavırla kadehi aldı, dadıyı yanına çağırdı, çocuğa ilacı vermeye başladı. Çocuk bağırdı, sonra hırıltılı bir ses çıkardı. Prens Andrey yüzünü buruşturarak başını ellerinin arasına aldı, dışarı çıkıp öbür odada divanın üzerine oturdu.</p>

  <p>Bütün mektuplar elindeydi. Onları dalgın dalgın açtı ve okumaya başladı. İhtiyar prens koyu mavi kâğıtta yer yer kısaltılmış sözler kullanarak harfleri uzun uzun, iri yazısıyla şunları yazıyordu:</p>

  <p>“Şu anda kurye ile oldukça sevinçli bir haber aldım. Eğer yalan değilse Benigsen, Eylau önlerinde Bonapart’a karşı güya tam bir zafer kazanmış. Petersburg’da herkes bayram ediyor ve orduya verilen ödüllerin sonu gelmiyor. Gerçi kendisi Alman ama yine de onu kutlarım. Kroçevski’deki amirin Handnkov adındaki adamın ne yaptığını bir türlü kavrayamıyorum. Şimdiye kadar ne ihtiyatlar ne de iaşe gönderildi. Hemen atla, oraya git, ona söyle, bir hafta sonra hepsi burada olmazsa kafasını koparacağım. Petenka’dan Preussisch-Eylau Savaşı’nı anlatan bir mektup aldım, kendisi oradaymış; anlatılanların hepsi doğru. İşe karışmaması gereken adamlar burunlarını her işe sokmazlarsa Almanlar bile Bonapart’a dayak atabiliyor. Diyorlar ki oldukça bozulmuş, durumda kaçıyormuş. Unutma, gecikmeden dörtnala Korçeva’ya git, dediğimi yap!”</p>

  <p>Prens Andrey, içini çekip öbür zarfı açtı. Bu Bilibin’in ince ince yazılmış iki yapraklı mektubuydu. Prens Andrey, onu okumadan katladı, babasının “Dörtnala Korçeva’ya git, dediğimi yap!” sözleriyle biten mektubunu tekrar okudu. “Hayır! Affedersiniz! Çocuk iyi oluncaya kadar bir yere gitmem!” diye düşündü ve kapıya yaklaşarak başını uzattı, çocuğun odasına baktı. Prenses Mariya, hâlâ karyolanın başında duruyor, çocuğu yavaş yavaş sallıyordu.</p>

  <p>Prens Andrey, babasının mektubunda yazılı olanları hatırlayarak, “Evet, tatsız olan bir şey daha yazmıştı, ama neydi?” diye düşünüyordu. “Ha, evet bizimkiler Bonapart’a karşı zafer kazanmışlar; tam da benim hizmet etmediğim bir sırada. Evet, evet bütün aksilikler beni bulur... Eh, varsın kazansınlar...” Sonra Bilibin’in Fransızca olarak yazdığı mektubu okumaya başladı. Okuduklarının yarısını anlamıyordu. Yalnızca bunca süreden beri ve üzüle üzüle düşündüğü şeyi bir an için olsun unutmak isteğiyle okuyordu.</p>

  <h2 id="sigil_toc_id_90">IX</h2>

  <p class="nonindent">Bilibin halihazırda ordu karargâhında, siyasi gözlemci olarak bulunuyordu; mektubunu Fransızca olarak ve Fransızların anlattıkları fıkraları, terimleri kullanarak yazmıştı ama Ruslara özgü bir cesaretle kendi davranışlarını eleştirerek, kendi kendisiyle alay ederek, bütün seferi hiç çekinmeden olduğu gibi anlatıyordu. Bilibin bir diplomat olarak <i>discrétion</i><a class="noteref" href="../Text/notlar.xhtml#f22n29" id="ref29">29</a> göstermek zorunda kalmasına üzüldüğünü, Prens Andrey gibi güvenebileceği bir mektup arkadaşı bulunduğu ve ona orduda olup bitenleri gördükçe biriken bütün öfkesini açıklayabildiği için mutluluk duyduğunu yazıyordu. Mektubun tarihi eskiydi. Preussisch-Eylau Savaşı’ndan da önce yazılmıştı.</p>

  <p>Bilibin:</p>

  <blockquote>

    <p><i>Depuis nos grands succès d'Austerlitz vous savez, mon cher prince,”</i> diye yazıyordu. <i>Que je ne quitte plus les quartiers généraux. Décidément j'ai pris le goût de la guerre, et bien m'en a pris. Ce que j'ai vu ces trois mois, est incroyable.</i></p>

    <p><i>Je commence “ab ovo". L'ennemi du genre humain, comme vous savez, s'attaque aux Prussiens. Les prussiens sont nos fidèles alliés, qui ne nous ont trompés que trois fois depuis trois ans. Nous prenons fait et cause pour eux. Mais il se trouve que l'ennemi du genre humain ne fait nulle attention à nos beaux discours, et avec sa manière impolie et sauvage se jette sur les prussiens sans leur donner le temps de finir la parade commencée, en deux tours de main les rosse à plate couture et va s'installer au palais de Potsdam.</i></p>

    <p><i>J'ai le plus vif désir, écrit le Roi de Prusse à Bonapart, que V. M. soit accuellié et traitéé dans mon palais d'une manière, qui lui soit agréable et c'est avec empressement, que j'ai pris à cet effet toutes les mesures que les circonstances me permettaient. Puisse-je avoir réussi! Les généraux prussiens se piquent de politesse envers les français et mettent bas les armes aux premières sommations.</i></p>

    <p><i>Le chef de la garnison de Glogau avec dix milles hommes, demande au Roi de Prusse, ce qu'il doit faire s'il est sommé de se rendre?.. Tout cela est positif.</i></p>

    <p><i>Bref, espérant en imposer seulement par notre attitude militaire, il se trouve que nous voilà en guerre pour tout de bon, et ce qui plus est en guerre sur nos frontières avec et pour le Roi de Prusse. Tout est au grand complet, il ne nous manque qu'une petite chose, c'est le général en chef. Comme il s'est trouve, que les succès d'Austerlitz auraient pu être plus décisifs si le général en chef eût été moins jeune, on fait la revue des octogénaires et, entre Prosorovsky et Kamenski, on donne la préférense au dernier. Le général nous arrive en kibitka à la manière Souvorev et est accuelli avec des acclamations de joie et de triomphe.</i></p>

    <p><i>Le 4, arrive le premier courrier de Pétersbourg. On apporte les malles dans le cabinet du maréchal, qui aime à faire tout par lui-même. On m'appelle pour aider à faire le triage des lettres et prendre celles qui nous sont destinées. Le maréchal nous regarde faire et attend les paquets qui lui son adressés. Nous cherchons - il n'y en a point. Le maréchal devient impatient, se met à la besogne et trouve des lettres de l'Empereur adressées pour le comte T., pour le prince V. et autres. Alors le voilà qui se met dans une de ces colères bleues. Il jette feu et flamme contre tout le monde, s'empare des lettres, les decachète et lit celles de l'empereur adressées à d'autres.</i><a class="noteref" href="../Text/notlar.xhtml#f22n30" id="ref30">30</a> Ya! Demek bana karşı böyle davranıyorlar. Bana güvenmiyorlar! Ya! Demek beni gözetlemek için emir verilmiş. Peki! Defolun buradan! <i>Et il écrit le fameux ordre du jour au général Benigsen.</i><a class="noteref" href="../Text/notlar.xhtml#f22n31" id="ref31">31</a></p>

    <p>“Ben yaralıyım, ata binemiyorum, böyle olunca da orduya komuta edemem, siz kolordunuzu bozguna uğramış bir durumda Pultusk’a getirdiniz: Burada açıkta, yakacaksız, iaşesiz duruyor; onun için bir çare bulmak gerekiyor. Dûn sizin de Kont Bukshevden’e bildirmiş olduğunuz gibi bizim sınırlarımıza doğru geri çekilmeyi düşünmek gerekiyor. Bunu da, bugün yapmalısınız.”</p>

  </blockquote>

  <p>İmparatora da şunları yazmış:</p>

  <blockquote>

    <p>“At üstünde oraya buraya giderken eyerin sürtünmesinden derim soyulmuş, bu durum, yaralarıma sarılmış sargı bezlerinin sürtünmesine eklenince ata binmeme de böyle büyük bir orduya komuta etmeme de engel oluyor. Bundan ötürü bu komutayı benden sonra gelen en kıdemli generale. Kont Bukshevden’e bıraktım. Bütün görevleri ve onunla ilgili her şeyi ona teslim ettim, ekmek bulunmazsa Prusya’nın içlerine doğru geri çekilmesini öğüt verdim. Çünkü ancak bir günlük ekmek kalmıştı. Hatta bazı alaylarda, tümen komutanlarından Osterman ile Sedmoretski’nin bildirdikleri gibi, hiç ekmek kalmamış; köylüler hepsini yiyip bitirmişler; ben bile iyi oluncaya kadar Ostrelenko’da hastanede kalacağım. İşbu raporu bugünkü tarihle sunarak şunu bildiriyorum ki eğer ordu bulunduğu açık ordugâhta on beş gün daha durursa ilkbahara tek sağlam insan kalmayacaktır. Başkalarının arasından seçilerek üzerine düşen büyük, şerefli görevi yerine getiremediği için zaten onurunu yitirmiş bir ihtiyarı görevinden af edip köyüne çekilmesine izin veriniz. Orduda bir komutan olarak değil, bir yazıcı olarak rol oynamak için bu konudaki yüksek izninizi burada, hastanede bekleyeceğim. Benim ordudan ayrılmam hiçbir anlaşmazlığa yol açmaz; ha bir kör ordudan ayrılmış ha ben! Rusya’da benim gibi binlercesi vardır.”</p>

    <p><i>Le maréchal se fâche contre l'Empereur et nous punit tous; n'est-ce pas que c'est logique?</i></p>

    <p><i>Voilà le premier acte. Aux suivants l'intérêt et le ridicule montent comme de raison. Après le départ du maréchal il se trouve que nous sommes en vue de l'ennemi et que nous devons livrer bataille. Bouks heyden est général en chef par droit d’ancienneté, mais le général Benigsen n’est pas de cet avis; d’autant plus qu’il est lui, avec son corps en vue de l’ennemi, et qu’il veut profiter de l’occasion d’une bataille ‘'aus eigener Hand” comme disent les Allemands. Il la donne. C’est la bataille de Pultusk qui est sensée être une grande victoire, mais qui à mon avis ne l’est pas du tout. Nous autres pékins avons comme vous savez, une très vilaine habitude de décider du gain ou de la perte d’une bataille. Celui qui s’est retiré après la bataille l’a perdu, voilà ce que nous disons et à ce titre nous avons perdu la bataille de Pultusk. Bref, nous nous retirons après la bataille, mais nous envoyons un courrier à Pétersbourg, qui porte les nouvelles d’une victoire, et le géneral ne cède pas le commandement en chef à Boukshevden, espérant recevoir de Pétersbourg en reconnaissance de sa victoire le titre de général en chef. Pendant cet interrègne, nous commençons un plan de manoeuvres excessivement intéressant et original. Notre but ne consiste pas, comme il devrait l’être, à éviter ou à attaquer l’ennemi, mais uniquement à éviter le général Boukshevden, qui par droit d’ancienneté serait notre chef. Nous poursuivons ce but avec tant d’énergie que, même en passant une rivière qui n’est pas guéable, nous brûlons les ponts pour nous séparer de notre ennemi, qui, pour le moment, n’est pas Bonapart, mais Boukshevden. Boukshevden a manqué d’être attaqué et pris par des forces ennemies supérieures à cause d’une de nos belles manoeuvres qui nous sauvait de lui. Boukshevden nous poursuit, nous filons. Â peine passe-t-il de notre côté de la rivière que nous repassons de l’autre. Â la fin notre ennemi Boukshevden nous attaque et s’attaque à nous. Les deux généraux se fâchent. Il y a même une provocation en duel de la part de Boukshevden et una attaque de l’épilepsie de la part Benigsen. Mais au moment critique le courrier, qui porte la nouvelle de notre victoire de Pultusk, nous apporte de Pétersbourg notre nomination de général en chef, et le premier ennemi Boukshevden est enforcé: nous pouvons penser au second, à Bonapart. Mais ne voilà-t-il pas qu’à ce moment se lève devant nous un troisième ennemi, c’est le “Ortodoks milleti” qui demande à grands cris du pain, de la viande, des biscuits, du foin, que sais-je. Les magasins sont vides, les chemins impraticables. Le “Ortodoks halk” se met à la maraude et d’une manière dont la dernière campagne ne peut vous donner la moindre idée. La moitié des régiments forme des troupes libres, qui parcourent la contrée en mettant tout à feu et à sang. Les habitants sont ruinés de fond en comble, le hôpitaux regorgent de malades, et la disette est partout. Deux fois le quartier général a été attaqué par des troupes de maraudeurs et le général en chef a été obligé lui même de demander un bataillon pour les chasser. Dans une de ces attaques on m'a emporté ma malle vide et ma robe de chambre. L’empereur veut donner le droit à tous les chefs de divisions de fusiller les maraudeurs mais je crains fort que cela n’oblige une moitié de l’armée de fusiller l’autre.</i><a class="noteref" href="../Text/notlar.xhtml#f22n32" id="ref32">32</a></p>

  </blockquote>

  <p>Prens Andrey önce üstünkörü okuyordu, ama sonradan elinde olmayarak okuduğu şeyler (Bilibin’e ne kadar inanılabileceğini bildiği halde) onu gittikçe daha çok ilgilendirmeye başladı. Mektubun ortasına gelince buruşturup attı. Onu öfkelendiren şey, mektupta okudukları değildi, uzak kaldığı ve oraya özgü bir yaşamın kendisini heyecanlandırabilmesiydi. Gözlerini kapadı, elini, alnını ovuşturdu. Sanki böylece okumuş olduğu şeylerle olan bütün ilişkilerini zihninden silmek istiyordu. Çocuğun odasında olup bitenlere kulak kabarttı. Birden kapının arkasında garip bir ses işitmiş gibi oldu. İçinde bir korku uyandı; kendisi mektubu okurken “çocuğun başına bir şey gelmiş olmasından” korktu. Parmaklarının ucuna basarak çocuğun odasına yaklaştı, kapıyı açtı.</p>

  <p>İçeriye girdiği anda, dadının korku içinde ondan bir şey sakladığını ve Prenses Mariya’nın artık odada bulunmadığını gördü. Arkasından prensesin ümitsizlik içindeymiş gibi gelen fısıltısını işitti.</p>

  <p>— Ağabeyciğim.</p>

  <p>Çoğu zaman uzun bir uykusuzluktan ve sürekli heyecanlardan sonra olduğu gibi hiçbir nedene dayanmayan bir korkuya kapıldı: “Çocuk öldü!” diye aklına geldi. Gördüğü, işittiği her şey, bu korkusunun yerinde olduğunu gösteriyor gibiydi.</p>

  <p>“Her şey bitti,” diye düşündü ve alnında soğuk ter damlaları belirdi. Şaşkın bir tavırla karyolaya yaklaştı, onu boş bulacağına emindi, dadının ölen çocuğu kendisinden sakladığına inanıyordu. Karyolayı örten perdeleri açtı, korku içinde, oraya buraya kayan gözleri uzun bir süre çocuğu bulamadı. Sonunda onu gördü: Çocuk yanakları al al olmuş, ellerini iki yana açmış, karyolanın üzerinde enine yatıyordu; başını yastıktan aşağı kaydırmış, uykusunda küçük dudaklarını kımıldatarak ağzını şapırdatıyor, düzenli olarak nefes alıyordu.</p>

  <p>Prens Andrey, çocuğu görünce sanki onu kaybetmiş de yeniden bulmuş gibi sevindi. Kız kardeşinin kendisine öğrettiği gibi eğilerek dudaklarıyla çocuğun ateşi olup olmadığına baktı, yumuşacık alın nemliydi, Prens Andrey elini çocuğun başına değdirdi; saçlar bile sırılsıklamdı. Çocuk öylesine terlemişti. Ölüm bir yana, belli ki, kriz geçmiş, çocuk iyileşmişti. Prens Andrey bu küçücük, çaresiz varlığı yakalayıp mıncıklamak, göğsüne bastırmak istiyordu; ama bunu yapmaya cesaret edemiyordu. Çocuğun üzerine eğilmiş olarak duruyor, başına, örtünün altından görünen kollarına, bacaklarına bakıyordu. Yanında bir hışırtı oldu, karyolayı yukarıdan aşağıya doğru örten perdenin altında bir gölge belirdi. Dönüp bakmadı, hep çocuğun yüzüne bakıyor, onun düzenli nefes alışını dinliyordu. Karanlık gölge, sessiz adımlarla karyolaya yaklaşarak perdeyi aralayıp açan, sonra da onu arkasından indirmiş olan Prenses Mariya’ydı. Prens Andrey, gelenin o olduğunu dönüp bakmadan anladı ve ona elini uzattı. Prenses Mariya ağabeyinin elini sıktı. Prens Andrey:</p>

  <p>— Terlemiş! dedi.</p>

  <p>— Ben de sana bunu söylemeye geliyordum.</p>

  <p>Çocuk uykusunda hafifçe kımıldadı, gülümsedi, alnını yastığa sürttü.</p>

  <p>Prens Andrey, kız kardeşine baktı. Prenses Mariya’nın ışıklı gözleri karyolanın üstündeki perdenin gölgesinde, onları dolduran mutlu gözyaşlarından ötürü her zamankinden daha çok parlıyordu. Ağabeyine uzanıp onu öptü; elinde olmayarak karyolanın perdesine hafifçe takılmıştı. İkisi birbirlerini suçluyorlarmış gibi parmaklarını salladılar. Bir süre daha perdenin altındaki mat ışıkta durdular. Sanki üçünü bütün dünyadan ayıran bu çevreden bir türlü ayrılmak istemiyorlardı. Önce Prens Andrey saçları müslin perdeye takılarak karyolanın yanından uzaklaştı. İçini çekerek, “Evet, artık hayatımda kalan tek şey bu,” diye söylendi.</p>

  <h2 id="sigil_toc_id_91">X</h2>

  <p class="nonindent">Piyer mason biraderliğine kabul edildikten kısa bir süre sonra, kendisi için yazdığı ve çiftliklerinde ne yapacağını gösteren etraflı bir yazıyla köylülerin büyük kısmının bulunduğu Kiev iline gitti.</p>

  <p>Kiev’e gelince bütün çiftlik kâhyalarını merkez yazıhaneye çağırttı, niyetlerini, isteklerini onlara açıkladı. Köylülerin toprağa bağımlı durumdan tam olarak kurtarılması için hemen tedbirler alınacağını bildirdi. O zamana kadar köylülere fazla iş yüklenmemesi, kadınlarla çocukların işe gönderilmemesi, köylülere yardım edilmesi, köylülere verilen cezaların vücutlarına eziyet eden cinsten olmayıp öğüt şeklinde olması ve her çiftlikte hastaneler, çocuk yuvaları, okullar açılması gerektiğini söyledi. Bazı çiftlik kâhyaları (aralarında okuma yazmayı bile doğru dürüst öğrenememiş olanlar vardı) korku içinde onu dinliyor, bu sözlerin genç kontun, onların çiftlikleri yönetme biçimlerini beğenmediği, kendisinden para kaçırdıkları için hoşnutsuzluk duyduğu anlamına geldiğini sanıyorlardı; bazıları, ilk korkuları geçtikten sonra Piyer’in konuşurken ıslığa benzer sesler çıkarmasını, o zamana kadar hiç duymadıkları yeni sözler söylemesini eğlenceli bulmaya başlamışlardı; bazıları sadece beyin konuşmasını dinlemekten zevk duyuyorlardı; en akıllı olanları (ki başkâhya da bunların arasındaydı) kendi amaçlarına ulaşmak için efendilerine karşı nasıl davranmaları gerektiğini bu sözlerden anlamışlardı.</p>

  <p>Başkâhya Piyer’in yapmak istediği şeylere büyük bir ilgi gösterdi, ama yapılacak bütün bu yeniliklerin dışında, genel olarak kötü durumda olan işlerle de uğraşmak gerektiğini belirtti.</p>

  <p>Kont Bezuhov’un koca servetine rağmen, Piyer, onun mirasına konduğundan ve söylendiğine göre her yıl beş yüz bin rublelik bir gelir almaya başladığından beri, zenginliğini kont hayattayken ondan on bin ruble aldığı zamanlara oranla çok daha az hissediyordu. Bütçesinin aşağı yukarı şöyle olduğunu tahmin ediyordu: Şûraya bütün çiftlikleri için hemen hemen seksen bin ruble ödeniyordu. Moskova yakınındaki çiftlikle Moskova’daki eve ve prenseslere otuz bine yakın gidiyordu; maaşlara on beş bin, bir o kadar da yardım derneklerine harcanıyordu; kontesin masraflarını karşılamak için kendisine yüz elli bin ruble gönderiliyordu. Borçların faizi yetmiş bin ruble kadar tutuyordu; yapılmasına başlanmış olan kiliseye bu iki yıl içinde on bin kadar gitmişti; geriye kalan yüz bin rubleye yakın bir paranın nereye, nasıl harcandığını Piyer de bilmiyor, hemen her yıl borç almak zorunda kalıyordu. Ayrıca, başkâhya her yıl ona ya yangınların çıktığını ya iyi hasat yapılamadığını ya da fabrikaların, imalathanelerin yapılarında değişiklikler yapmak gerektiğini yazıyordu. Böylece Piyer’in karşısına ilk kez en az eğilim duyduğu ve en az yeteneğe sahip olduğu bir konu çıkmıştı: işlerle uğraşmak.</p>

  <p>Piyer başkâhyayla birlikte her gün “çalışıyordu”. Ama çalışmaların işleri bir adım olsun ilerletmediğini, çabalarının işlerle hiçbir ilgisi olmadığını, hatta işlere değinmediğini, onları geliştirmek için kendini zorlamadığını hissediyordu. Başkâhya, bir taraftan işleri en kötü ışık altında göstererek Piyer’e borçlan ödemek zorunluluğunu, toprağa bağımlı köylülerin yardımıyla yeni işlere başlamak gerektiğini belirtiyor, Piyer buna razı olmuyordu; diğer taraftan Piyer, köylülerin bağımsızlığa kavuşturulması için ısrar ediyor, buna karşılık başkâhya daha önce vesayet meclisine olan borçları ödemek zorunda bulunduklarını, bu yüzden isteğinin hemen yerine getirilemeyeceğini ileri sürüyordu.</p>

  <p>Kâhya bunun büsbütün imkânsız bir şey olduğunu söylemiyordu; yalnız amaca ulaşmak için Kostroma ilindeki ormanların, Volga’nın aşağısındaki toprakların ve Kırım’daki çiftliklerin satılmasını teklif ediyordu, ama bütün bu satışlar kâhya tarafından bazı yasakların kaldırılması için öylesine karışık muamelelere, izinlerin alınmasına ve buna benzer işlere bağlı olarak gösteriliyordu ki Piyer şaşırıyor, bunlara karşılık sadece, “Evet, evet öyle yapın,” diyordu.</p>

  <p>Piyer'de işleri doğrudan doğruya ele almasını sağlayacak pratik bir kavrama yeteneği yoktu. Bu yüzden işi sevmiyor, yalnız kâhyanın karşısında güya onunla meşgulmüş gibi görünmeye çalışıyordu. Kâhya ise kontun karşısında, bu çalışmalar efendisi için çok yararlıymış da kendisi için can sıkıcıymış gibi bir tavır takınmaya çalışıyordu.</p>

  <p>İl merkezinde ahbaplar da bulunmuştu; Piyer’in hiç tanımadığı insanlar onunla tanışmak için acele etmiş, yeni gelen zengini, ilin en büyük toprak sahibini candan bir sevgiyle karşılamışlardı. Locaya kabul edilirken itiraf ettiği en büyük zaafını tahrik eden şeyler de o kadar güçlüydü ki Piyer bunlardan kendini koruyamadı. Gene günleri, haftaları, ayları tıpkı Petersburg’daki gibi partiler, ziyafetler, yemekler, balolarla geçiyor, kendini toparlamasına fırsat verilmiyordu. Yaşamayı umduğu yeni hayatın yerine gene eski yaşantısını sürdürüyordu.</p>

  <p>Piyer, masonluğun üç ülküsünden birini yerine getirmediğini, her masona emredildiği gibi ahlak bakımından örnek bir hayat yaşamadığını ve yedi iyilikten ikisinin, iyi ahlakla ölüme karşı sevginin kendisinde bulunmadığını kavrıyordu. Bir başka ülküyü, insanlığı doğru yola yöneltmek ülküsünü yerine getirdiğini ve başka iyi taraflarının, insanlara karşı sevgi ile özellikle cömertlik gibi iyi taraflarının olduğunu düşünerek teselli buluyordu.</p>

  <p>1807 yılı sonbaharında Piyer, Petersburg’a dönmeye karar verdi. Geri dönerken bütün çiftliklerini dolaşmak, emrettiği şeylerden nelerin yerine getirilmiş olduğunu, Tanrı’nın kendisine teslim ettiği ve iyilik etmek istediği halkın ne durumda bulunduğunu kendi gözüyle görmek niyetindeydi.</p>

  <p>Genç kontun tasarladığı bütün yenilikleri neredeyse birer çılgınlık sayan ve bunların hem kendisinin hem kontun hem de köylülerin zararına olacağını düşünen başkâhya bazı konularda boyun eğmişti. Köylülerin bağımsızlığa kavuşturulmasının imkânsız bir şey olduğunu göstermeye devam etmekle birlikte, bütün çiftliklerde büyük okul binaları, hastaneler ve çocuk yuvaları yaptırılmasını emretmişti; beyin gelişinde onu karşılamak için, Piyer’in hoşlanmayacağını bildiği gürültülü, tantanalı törenler değil de Tanrı’ya şükretmek için tuz ve ekmek sunulan tasvirli, dinî törenler hazırlanmıştı; kendi anlayışına göre, bunlar kontu etkileyecek, onun gözünü boyayacaktı.</p>

  <p>Güneydeki bahar, Viyana işi bir faytonla yapılan heyecansız hızlı yolculuk ve yolların ıssızlığı Piyer’in üzerinde neşelendirici bir etki yapmıştı. Daha önce görmediği çiftlikleri birbirinden güzeldi; her yerde halk iyi bir durumda ve kendisine yapılan iyiliklerden ötürü dokunaklı bir şekilde minnet duygusu içinde görünüyordu. Her yerde karşılama törenleri yapılıyordu. Bunlar gerçi Piyer’i utandırıyor, ama ruhunun derinliğinde sevinçli bir duygu uyandırıyordu. Bir yerde köylüler ona tuzla ekmek ve azizlerden Piyotr ile Pavel’in tasvirlerini sunuyor, onun koruyucu velileri olan Piyotr ile Pavel şerefine ve yaptığı iyiliklerden ötürü ona karşı duydukları sevgiyi, minneti belirtmek için, kendi hesaplarına, kilisede yeni bir mihrap yaptırmalarına izin vermesini istiyorlardı. Bir başka yerde onu kucaklarında süt çocuklarıyla kadınlar karşılıyor, kendilerini ağır işlerden kurtardığı için teşekkür ediyorlardı. Üçüncü çiftliğinde Piyer’i elinde haçla bir papaz karşılamıştı; çevresinde çocuklar vardı; papaz bu çocuklara, kontun bağışları sayesinde okuma yazma ve din bilgileri öğretiyordu. Bütün çiftliklerinde Piyer hep aynı plana göre bundan böyle taştan yapılmış ya da yapılmakta olan hastanelerin, okulların, bakım evlerinin binalarını kendi gözüyle görüyordu, bunlar yakında açılacaktı; her yerde kâhyaları angarya olarak yaptırılan işlerin hesabını verdikleri sırada, bu işlerin eskisine göre azaldığını görüyor, lacivert kaftanlar giymiş köylü temsilcilerinin dokunaklı bir tavırla kendisine teşekkür ettiklerini işitiyordu.</p>

  <p>Piyer şunu bilmiyordu ki kendisine tuzla ekmek sunulan ve Piyotr ile Pavel için bir mihrap yapılan köy, ticaretle uğraşan bir köydü ve o gün bu köyde, Piyotr yortusu olduğu için bir panayır vardı, mihrap ise köyün kendisini karşılayan zenginleri tarafından yaptırılıyordu; o köyde oturanların onda dokuzu büyük bir yoksulluk içindeydi. Bilmiyordu ki süt çocuğu olan köylü kadınların angarya işlere gönderilmemesini emrettiği için, aynı köylü kadınlara kendi işledikleri tarlalarda çok daha zor işler yüklenmişti. Bilmiyordu ki onu elinde haçla karşılayan papaz, köylülerden haraç alarak onları soyup soğana çeviriyordu, çevresine toplanan öğrenciler de ona gözyaşlarıyla gönderiliyor, sonra da aileleri onları büyük paralar karşılığında geri alıyorlardı. Bilmiyordu ki plana uygun olarak yapılan taş binalar, kendi köylülerinin emeğiyle meydana getiriliyor, böylece köylülerin angarya işlerinin azaltılması yalnız kâğıt üzerinde kalıyordu. Başkâhyanın kendisine defterlerde angarya işlerin üçte bir oranında azaltıldığını gösterdiği yerlerde, bu angarya işlerin yarı yarıya arttırıldığını da bilmiyordu. Bu yüzden Piyer çiftliklerinde yaptığı geziden pek memnun kalmış, Petersburg’dan çıktığı sıradaki insan severliği tam anlamıyla yeniden duymaya başlamıştı. Yol gösterici biraderine (büyük üstada öyle diyordu) heyecan dolu mektuplar yazıyordu.</p>

  <p>Piyer, “Bu kadar çok iyilik etmek meğer ne kadar kolaymış, bunun için ne kadar az çaba harcamak gerekiyormuş, biz ise bu işlerle ne kadar az uğraşıyoruz!” diye düşünüyordu.</p>

  <p>Kendisine gösterilen minnet duygularından ötürü mutluluk duyuyordu ama teşekkürleri kabul ederken utanıyordu. Bu minnet ona bu basit, iyi yürekli insanlar için daha ne kadar çok şey yapabilecek durumda olduğunu hatırlatıyordu.</p>

  <p>Oldukça budala ama kurnaz bir adam olan başkâhya, akıllı ama saf kontun nasıl bir adam olduğunu anlayarak onu oyuncak gibi avucunun içinde oynatıyordu; hazırladığı karşılama törenlerinin Piyer üzerinde bıraktığı etkiyi fark edince daha kararlı bir tavırla köylüleri azat etmenin imkânsızlığını, aslında bunun hiç de gerekli bir şey olmadığını, onların özgürlüğe kavuşmadan da tam anlamıyla mutlu olduklarını gösteren delilleri daha kesinlikle ileri sürmeye başlamıştı.</p>

  <p>Piyer, gerçekten onlardan daha mutlu insanların zor bulunabileceği ve özgürlüğe kavuştuklarında Allah bilir nelerle karşılaşacakları konusunda kâhya gibi düşünüyordu; ama gene de isteksiz bir tavırla doğru bildiği şeyde ısrar ediyordu. Başkâhya kontun isteklerini yerine getirmek için elinden geleni yapacağına söz veriyor, ama açıkça anlıyordu ki kont çiftliklerle ormanların satılması ve vesayet meclisinde ipoteklerin kaldırılması için bütün tedbirlerin alınıp alınmadığını hiçbir zaman kontrol edemeyecek, yapılan binaların boş durup durmadığını sormayacak, köylülerin başka çiftlik sahiplerine yaptıkları gibi iş gücü ya da parayla neler verdiklerini, daha doğrusu ellerinde ne varsa nasıl hepsini vermeye devam ettiklerini öğrenemeyecekti.</p>

  <h2 id="sigil_toc_id_92">XI</h2>

  <p class="nonindent">Piyer, güneye yaptığı geziden büyük bir mutluluk içinde dönerken çoktandır niyetlendiği bir şeyi yaptı: İki yıldır görmediği arkadaşı Bolkonski’ye uğradı.</p>

  <p>Son durak yerinde, Prens Andrey’in Lısiye Gori’de olmayıp kendisine verilen yeni çiftliğinde bulunduğunu öğrenince oraya gitti. Boguçarova, tarlalar ve bir kısmı kesilmiş, bir kısmı kesilmemiş çamlarla kayın ağaçlarının bulunduğu korularla kaplı, güzel olmayan düzlük bir yerdeydi. Köşk geniş yolun iki tarafına uzunlamasına yayılmış köyün ucunda, bir gölün arkasında, içinde ancak birkaç büyük çam ağacının bulunduğu, yeni meydana getirilmiş korunun ortasındaydı.</p>

  <p>Çiftlik binaları bir samanlık, pencereleri avluya bakan birkaç yapı, tavlalar, bir hamam, asıl köşke ek olarak yapılmış bir daire ve daha bitmemiş, ön kapısı yarı yuvarlak, büyük bir taş evden ibaretti. Evin çevresinde yeni bir bahçe kazılmıştı. Dış kapı ile etrafı çeviren çitler yeni ve sağlamdı; sundurmanın altında iki yangın hortumuyla yeşile boyanmış bir fıçı duruyordu; yollar düz, parmaklıklı köprüler sağlamdı. Her yerde düzenlilik ve becerikli bir ev sahibinin eli seziliyordu. Karşıdan gelen uşaklar, prensin nerede oturduğu kendilerine sorulunca pek büyük olmayan, yeni yapılmış ve gölün tam kenarında duran bir evi gösterdiler. Prens Andrey’in ihtiyar lalası Anton, Piyer’i arabadan indirerek prensin evde olduğunu söyledi ve onu temiz, küçük bekleme odasına götürdü. Piyer, arkadaşını Petersburg’da son olarak o kadar iyi şartlar içinde görmüştü ki temiz ama küçük evin gösterişsiz hali onu şaşırttı. Aceleyle çam kokan, badana edilmemiş küçük salona girdi; daha da ileri gidecekti ama Anton parmaklarının ucuna basarak koşup önüne geçti, kapıyı vurdu. İçeriden hoş olmayan, sert bir ses duyuldu:</p>

  <p>— Ne istiyorsunuz gene?</p>

  <p>Anton:</p>

  <p>— Misafir geldi! diye karşılık verdi.</p>

  <p>— Beklemesini rica et.</p>

  <p>İçeriden çekilen bir iskemlenin sesi duyuldu. Piyer, hızlı adımlarla kapıya yaklaştı, onu karşılamaya çıkan çatık kaşlı ve yaşlanmış Prens Andrey’le yüz yüze geldi. Piyer, ona sarıldı, gözlüğünü yukarı doğru kaldırarak yanaklarından öptü, sonra ona yakından baktı, Andrey:</p>

  <p>— Hiç de beklemiyordum gelmeni, çok sevindim! dedi.</p>

  <p>Piyer hiçbir şey söylemiyordu; şaşkınlıkla, gözlerini indirmeden arkadaşına bakıp duruyordu. Prens Andrey’deki değişiklik onu şaşırtmıştı. Söylediği sözler sevgi doluydu, dudaklarında gülümseme vardı, yüzü de gülüyordu ama gözleri sönük, bakışları cansızdı; belli ki Prens Andrey bütün isteğine rağmen, bakışına neşeli, sevinçli bir parıltı veremiyordu. Piyer’i şaşırtan ve yadırgatan şey ne Andreyin zayıflaması, solgun görünmesi ne de olgunlaşmış olmasıydı; onu bu bakış ve Andrey’in alnında uzun bir süre hep aynı şeyi düşündüğünü belirten çizgi şaşırtmış, onda bir yabancılık duygusu uyandırmıştı. Bu duygu, Piyer onlara alışıncaya kadar devam etti.</p>

  <p>Uzun süren bir ayrılıktan sonra buluşunca çoğu zaman olduğu gibi, konuşma bir türlü ayarlanamıyordu; Piyerle Andrey, birbirlerine uzun bir süre konuşmamaları gerektiğini kendilerinin de bildikleri şeyleri kısaca soruyor, gene kısaca karşılık veriyorlardı. Eninde sonunda, konuşma, yavaş yavaş daha önce kısaca söz ettikleri geçmişteki yaşantıyla ilgili sorunlar, ilerisi için düşündükleri planlar, Piyer’in yaptığı gezi, uğraştığı işler, savaş ve buna benzer konular üzerinde toplandı. Piyer’in Prens Andrey’in bakışında sezdiği hep bir noktaya yöneliş ve umutsuzluk, Andrey Piyer’i dinlerken daha da kuvvetle hissediliyordu. Piyer yavaş yavaş Prens Andrey’in karşısında heyecan göstermenin, hayallerden, mutluluğa kavuşmak umudundan ve iyilikten söz açmanın yakışık almadığını sezdi. Bir mason olarak benimsediği bütün yeni düşünceleri, özellikle son yaptığı yolculuktan sonra içinde uyanan ve yepyeni bir insan olduğunu gösteren duyguları açıklamak ona ayıp görünüyordu. Saf görünmekten korkarak kendi kendini tutuyordu; bununla birlikte arkadaşına bir an önce artık bambaşka, Petersburg’dakinden çok daha iyi bir Piyer olduğunu göstermeye can atıyordu.</p>

  <p>— Bu süre içinde başımdan neler geçtiğini size anlatamam. Neredeyse ben bile kendimi tanıyamayacağım.</p>

  <p>Prens Andrey:</p>

  <p>— Evet, o günlerden bu yana çok, pek çok değiştik, dedi.</p>

  <p>Piyer:</p>

  <p>— Peki ya siz? diye sordu. Sizin planlarınız nedir?</p>

  <p>Prens Andrey alaylı bir tavırla:</p>

  <p>— Planlarım mı? diye tekrarladı. Benim planlarım mı?</p>

  <p>Sanki bu sözün anlamına hayret ediyordu:</p>

  <p>— İşte gördüğün gibi ev yaptırıyorum, gelecek yıl büsbütün buraya yerleşmek istiyorum.</p>

  <p>Piyer, hiç konuşmadan, dikkatle Andrey’in yaşlanmış yüzüne bakıyordu:</p>

  <p>— Hayır ben şunu soruyorum... dedi.</p>

  <p>Ama Prens Andrey sözünü kesti:</p>

  <p>— Canım, benden ne diye söz edelim? İyisi mi sen anlat, çiftliklerinde neler yaptın, hepsini anlat bakalım.</p>

  <p>Piyer çiftliklerinde neler yaptığını anlatmaya başladı; elinden geldiği kadar, durumu düzeltmek için yapılan yeniliklere kendisinin nasıl katkıda bulunduğunu gizlemeye çalışıyordu. Prens Andrey, birkaç defa sanki Piyer’in yaptıkları çoktandır bilinen işlermiş gibi onun söyleyeceği sözü daha önce söylüyor ve onun anlattıklarını ilgiyle dinlemek şöyle dursun, sanki Piyer bunları anlattığı için utanç duyuyordu. Piyer huzursuzluk, hatta arkadaşının yanında bulunmaktan sıkıntı duymaya başladı. Sustu, Prens Andrey’in de misafirinin yanında sıkıldığı belliydi:</p>

  <p>— Bak sana bir şey söyleyeyim, kardeşim, dedi. Ben burada iğreti oturuyorum, yalnız şöyle bir etrafı görmeye geldim. Şimdi de kız kardeşime gideceğim. Seni bizimkilerle tanıştırayım. Hem sen galiba onlarla tanışıyorsun.</p>

  <p>Bunu artık aralarında hiçbir ortak nokta kalmamış da yalnız konuğunu oyalamak için konuşuyormuş gibi söylemişti:</p>

  <p>— Yemekten sonra gideriz. Şimdi istersen benim çiftliği sana göstereyim ha?</p>

  <p>Dışarı çıkıp yemek zamanına kadar birbirlerini az tanıyan insanlar gibi politik haberlerden, her ikisinin de tanıdığı kişilerden bahsederek dolaştılar... Prens Andrey, yalnız yeni yaptırdığı köşkten, binanın yapılışından söz ettiği vakit biraz heyecan ve ilgi göstermişti, ama gene de konuşmanın ortasında, iskelenin üzerinde bulundukları ve Piyer’e köşkün gelecekteki biçimini anlattığı sırada birden durdu:</p>

  <p>— Hem zaten bunda ilgi çekici hiçbir şey yok, haydi gidip yemek yiyelim, dedi.</p>

  <p>Yemekte Piyer’in evliliğinden söz açıldı. Prens Andrey:</p>

  <p>— Duyunca çok şaşırdım, dedi.</p>

  <p>Piyer bundan her söz açıldığında olduğu gibi kızardı, aceleyle:</p>

  <p>— Bir gün bütün bunların nasıl olduğunu size anlatırım. Ama biliyor musunuz, her şey bitti, ölünceye kadar da öyle olacak!</p>

  <p>Prens Andrey:</p>

  <p>— Ölünceye kadar mı? diye sordu. Dünyada sonu olmayan hiçbir şey yoktur!</p>

  <p>— Ama siz bütün bunların nasıl bittiğini biliyor musunuz? Düelloyu duydunuz mu?</p>

  <p>— Duydum, başına bu iş de gelmiş!</p>

  <p>Piyer:</p>

  <p>— Yine de o adamı öldürmediğim için Tanrı’ya şükrediyorum! dedi.</p>

  <p>Prens Andrey:</p>

  <p>— Neden? diye sordu. Zararlı bir köpeği öldürmek iyi, hem de çok iyi bir şeydir.</p>

  <p>— Hayır, bir insanı öldürmek kötü bir şeydir, haksızlıktır.</p>

  <p>Prens Andrey:</p>

  <p>— Neden haksızlık olsun? diye sordu. Hak olanı ya da haksızlığı ayırmak insanlara düşmemiştir. İnsanlar daima yanılmışlar, daha da yanılacaklardır. Hem de çok haklı ya da haksız saydıkları şeylerde yanılıyorlar.</p>

  <p>Piyer, gelişinden beri ilk olarak Prens Andrey’in heyecan gösterdiğini, konuşmaya başladığını zevkle hissederek kendisini bu duruma getiren şeylerin hepsini anlatmak, açıklamak istiyordu. Andrey:</p>

  <p>— Başkasına kötülük etmenin ne olduğunu sana kim söyledi? diye sordu.</p>

  <p>Piyer:</p>

  <p>— Kötülük mü? dedi. Hepimiz kendimiz için kötü olan şeyin ne olduğunu biliriz.</p>

  <p>— Evet, biliyoruz. Ama benim için kötü olduğunu bildiğim şeyi başka bir insana yapamam.</p>

  <p>Prens Andrey, Piyer’e yeni görüşlerini açıklamak istiyor ve gittikçe heyecanlanıyordu. Fransızca olarak konuştu:</p>

  <p>— <i>Je ne connais dans la vie que maux bien réels: c'est le remord et la maladie. Il n'est de bien que l'absence de ces maux.</i><a class="noteref" href="../Text/notlar.xhtml#f22n33" id="ref33">33</a> Yalnız bu iki kötülükten kaçınarak kendim için yaşamak: İşte şimdi bütün felsefem bu.</p>

  <p>Piyer:</p>

  <p>— Ya insanlara karşı sevgi, ya fedakârlık? diye söze başladı. Hayır, sizinle aynı düşüncede olamam! Yalnız pişmanlık duymamak için kötülük etmeden yaşamak az. Ben öyle yaşıyordum. Kendim için yaşıyordum ve yaşamımı mahvettim. Ancak şimdi başkaları için yaşarken, daha doğrusu başkaları için yaşamaya çalışırken (Piyer gösteriş yapmamak için sözünü düzeltmişti) yaşamanın bütün mutluluğunu anladım. Hayır, sizin sözlerinizi kabul edemem. Zaten siz de düşündüğünüzü söylemiyorsunuz.</p>

  <p>Prens Andrey konuşmadan Piyer’e bakıyor, alaylı alaylı gülümsüyordu:</p>

  <p>— Bak, kız kardeşimi, Prenses Mariya’yı göreceksin. Onunla anlaşırsınız, dedi.</p>

  <p>Kısa bir süre sustu, sonra devam etti:</p>

  <p>— Belki de sen kendine göre haklısın. Ama her insanın kendine göre bir yaşantısı vardır: Sen kendin için yaşamışsın ve bu yüzden az kalsın hayatımı mahvedecektim diyorsun. Mutluluğu ancak başkaları için yaşamaya başladığın zaman duymuşsun. Ben ise tam aksini duydum. Ben şöhret için yaşadım. (Oysa şöhret nedir ki? Gene başkalarına karşı sevgidir, başkaları için bir şeyler yapmak, onların seni övmelerini istemektir) Böylece ben başkaları için yaşadım ve hemen hemen değil, büsbütün hayatımı mahvettim ve kendim için yaşadığımdan beri rahata kavuştum.</p>

  <p>Piyer heyecana kapılarak:</p>

  <p>— İnsan kendi kendisi için nasıl yaşar? diye sordu. Ya oğlun, kız kardeşin, baban, onlar yok mu?</p>

  <p>Prens Andrey:</p>

  <p>— Canım onlar benden ayrı varlıklar değil ki, ha onlar ha ben, yabancı değiller, dedi. Kötülüğün, insanı yanlış yola sürükleyen davranışların en önemli kaynağı yabancılar, daha doğrusu Prenses Mariya ile senin söylediğin gibi bizim insan kardeşlerimizdir. İnsan kardeşlerimiz senin iyilik etmek istediğin o Kievli köylülerdir işte.</p>

  <p>Piyer’e alaylı, meydan okuyan bir bakışla baktı. Piyer’i besbelli kışkırtıyordu. Piyer gittikçe daha çok heyecanlanarak:</p>

  <p>— Şaka ediyorsunuz, dedi. Benim istediğim şeylerde (bunların çok azını hem de kötü bir şekilde yerine getirdim) ne gibi bir kötülük olabilir? Ben iyilik etmek istedim. Orası öyle; belki bir şeyler yapabildim de. Bazı zavallı insanların, bizden hiç de farklı olmayan ve Tanrı’ya inanma konusundaki bilgileri tasvir ile anlamsız bir duadan ileri gitmeyen, bu inançlar içinde yetişen ve aynı şekilde ölen köylülerimizin, ahiretteki cezalardan, ödüllerden, teselliden ibret almalarında ne gibi bir kötülük olabilir? Onlara maddi bakımdan yardım etmek bu kadar kolayken hastalıktan ve yardımsızlıktan ölen insanlara doktor, hastane ve ihtiyarlara bakımevi sağlarsam bunda bir kötülük, bir yanlış yola sürükleniş olabilir mi? Gece gündüz dinlenmek nedir bilmeyen köylüye, çocuklu bir köylü kadınına dinlenme, rahat etme imkânını sağlarsam bu şüphe götürmez bir iyilik olmaz mı?</p>

  <p>Bunu söylerken acele acele konuşuyor, kelimeleri bozuk söylüyordu.</p>

  <p>— Benim yaptığım bu iş, tam olmasa, az da olsa bunları sağlamak için bir şeyler yapabildim, beni bu yaptığım işlerin iyi olmadığına inandırmak şöyle dursun, sizin bu konuda başka türlü düşündüğünüze inandıramazsınız. Asıl önemlisi, diye devam etti, şunu biliyorum ki... Hem de kesin olarak biliyorum ki dünyada tek gerçek mutluluk başkalarına iyilik etmek zevkini duymaktır.</p>

  <p>Prens Andrey:</p>

  <p>— Evet, eğer sorun bu yönden ortaya atılırsa, iş değişir, dedi. Ben ev yaptırıyorum, bahçe kazdırıyorum, sen ise hastaneler yaptırıyorsun. İkisi de vakit geçirmeye yarayabilir. Ama neyin doğru, neyin iyi olduğuna bırak da bizler değil, her şeyi bilen karar versin; her neyse, sen tartışmak istiyorsun, diye devam etti, madem öyle haydi tartışalım.</p>

  <p>Sofradan kalkıp balkon yerini tutan sahanlığa oturdular. Prens Andrey:</p>

  <p>— Haydi tartışalım bakalım, dedi. Sen okullardan, diye parmaklarını bükerek saydı, eğitimden ve buna benzer şeylerden söz ediyorsun, yani sen şunu... (Bu sözleri söylerken şapkasını çıkararak yanlarından geçen bir köylüyü işaret etti) içinde bulunduğu hayvanlık durumundan kurtarıp onda ruhi ihtiyaçlar uyandırmak istiyorsun. Bana ise öyle geliyor ki mümkün olan tek mutluluk hayvani mutluluktur. Oysa sen onu bundan yoksun bırakmak istiyorsun. Ben ona imreniyorum, sen ise onu bir Andrey yapmak istiyorsun, ama ona benim aklımı, benim duygularımı, benim sahip olduğum imkânları vermeden... İkinci olarak işlerini hafifletelim diyorsun. Oysa benim görüşüme göre bizim için zihnimizi yorarak çalışmak nasıl bir ihtiyaçsa onun için de bedeniyle çalışmak aynı şekilde bir ihtiyaç, aynı şekilde yaşamasının bir şartıdır. Sen düşünmeden duramazsın, ben geceleri saat üçte yatıyorum, aklıma bir sürü düşünceler geliyor ve bu yüzden uyuyamıyorum, dönüp duruyorum, düşündüğüm, düşünmeden duramadığım için sabaha kadar uyuyamıyorum, o da işte böyle tarlayı sürmeden biçmeden duramaz; bunu yapamazsa ya meyhaneye girer ya da hastalanır. Ben nasıl onun bu korkunç beden çabasına dayanamaz, böyle bir şey yapınca bir hafta içinde ölürsem o da benim gibi bedeniyle bir çaba harcamadan durursa şişmanlar ve ölür. Üçüncü olarak ne demiştin?</p>

  <p>Prens Andrey üçüncü parmağını bükmüştü:</p>

  <p>— Ha evet! Hastaneler, ilaçlar. Diyelim ki felce uğradı, ölüyor; sen kanını alır, onu kurtarırsın. O ise daha on yıl sakat olarak yaşar, herkese yük olur. Oysa ölmesi çok daha basit ve rahat olurdu. Yenileri doğar. Zaten doğanlar çok. Eğer benim gibi bir işçiyi kaybettin diye üzülsen yine iyi, ama sen bunu yapmaz, onu sevdiğin için tedavi etmeye kalkışırsın. Oysa bu ona hiç gerekli değil. Hem zaten bunları düşünmek saçma; hiç tıbbın herhangi bir insanı herhangi bir zaman iyi ettiği görülmüş müdür? Ama öldürmesine öldürür!</p>

  <p>Prens Andrey bunu söyledikten sonra kaşlarını çatarak Piyer’e arkasını döndü. Düşüncelerini o kadar açık, o kadar belirli olarak söylüyordu ki bunları defalarca düşündüğü belliydi ve uzun zamandır konuşmamış bir insan gibi hızlı hızlı ve çok konuşuyordu. Düşüncelerindeki ümitsizlik arttıkça bakışlarındaki heyecan da çoğalıyordu. Piyer:</p>

  <p>— Ah bu korkunç, korkunç bir şey! dedi. Yalnız böyle düşüncelerle insan nasıl yaşayabilir bunu anlayamıyorum. Benim de öyle anlar geçirdiğim olmuştur. Kısa bir süre önce Moskova’da ve yolda öyle anlar geçirdiğim oldu. Ama ben bu kadar küçüldüğüm zamanlar artık yaşamıyor gibi olurum. Her şey bana adi görünür. Asıl önemlisi kendimi adi görürüm. O zaman yemek yemem, yüzümü yıkamam... Siz nasıl oluyor da...</p>

  <p>Prens Andrey:</p>

  <p>— Neden yıkanmayayım? Bu pislik olur, dedi. Aksine hayatımı elimden geldiği kadar güzelleştirmem gerekir. Yaşıyorsam suç bende değil, ama mademki yaşıyorum, o halde elden geldiği kadar daha iyi ve kimseye rahatsızlık vermeden ömrümün sonuna kadar yaşamalıyım.</p>

  <p>— İyi ama sizi yaşamaya zorlayan şey ne? Bu düşüncelerle insan hiçbir yere kımıldamadan, hiçbir şeye girişmeden oturduğu yerde kalır...</p>

  <p>— Hayatın kendisi o durumda bile rahat vermez. Ben hiçbir şey yapmadan oturmayı isterdim, gelgelelim bir taraftan buranın soylu kişileri beni kendilerine başkan seçerek bana şeref kazandırdılar; bu işten güç bela sıyrıldım. Bir türlü bende bu iş için gereken, belirli bir babacanlık ve her şeyi mesele yapan bir adilik bulunmadığını anlamak istemiyorlardı. Sonra yapılması gereken bu ev var; bir köşem, rahat edebileceğim bir yerim olsun diye. Bir de şimdi milis kuvvetleri çıktı başıma.</p>

  <p>— Neden orduda hizmet etmiyorsunuz?</p>

  <p>Prens Andrey canı sıkılarak:</p>

  <p>— Austerlitz’den sonra ha! dedi. Hayır, sağ olun... İstemem. Kendi kendime hareket halindeki Rus ordusunda hizmet etmeyeceğime söz verdim. Hizmet etmem de. Eğer Bonapart burada Smolensk yakınlarında dursa, Lısiye Gori’yi tehdit etse, gene de Rus ordusunda hizmet görmezdim.</p>

  <p>Prens Andrey sakinleşerek devam etti:</p>

  <p>— Her neyse sana söylediğim gibi, şimdi bir de başıma milisler çıktı. Babam üçüncü bölgede milislerin başkomutanı. Ve benim için orduda hizmet görmekten kaçınmanın tek yolu onun yanında bulunmaktır.</p>

  <p>— Demek üzerinize bir görev aldınız öyle mi?</p>

  <p>— Görevliyim ya.</p>

  <p>Prens Andrey bunu söyledikten sonra sustu. Piyer:</p>

  <p>— O halde ne diye bu görevi kabul ettiniz?</p>

  <p>— Nedenini söyleyeyim. Babam kendi çağının en mükemmel insanlarından biridir. Ama ihtiyarlıyor ve acıma duygusu yok diyemesem de aşırı derecede hareketli bir insandır. Sınırsız bir yetkiye alışmış olduğu için insanları korkutur. Şimdi de hükümdar onu milislerin başkomutanı yaparak böyle bir kudrete kavuşturmuş oldu. Eğer iki hafta önce iki saat kadar gecikmiş olsaydım Yuhnov’daki yazıcıyı asacaktı...</p>

  <p>Prens Andrey bunu gülümseyerek söylemişti:</p>

  <p>— Hizmet etmemin nedeni, benden başka hiç kimsenin babamın üzerinde bir etki yapamamasıdır. Ben bazen onu sonradan vicdan azabı duyacağı herhangi bir davranışta bulunmaktan elimden geldiği kadar koruyorum.</p>

  <p>— Gördünüz mü ya işte!</p>

  <p>Prens Andrey devam etti:</p>

  <p>— Evet, <i>mais ce n'est pas comme vous l'entendez.</i><a class="noteref" href="../Text/notlar.xhtml#f22n34" id="ref34">34</a> Ben o alçak yazıcıya iyilik etmek istemedim, istemem de. Adam milislerin çizmelerini mi çalmış; aksine onun asılmış olduğunu görmek beni çok memnun ederdi. Ama babama, daha doğrusu gene dolayısıyla kendime acıyorum.</p>

  <p>Prens Andrey gittikçe daha çok heyecanlanıyordu. Piyer’e davranışında herhangi bir insana iyilik etmek isteğinin bulunmadığını ispat etmeye çalışırken gözleri ateşli bir hastanın gözleri gibi pırıl pırıl parlıyordu.</p>

  <p>— Bak, sen köylüleri bağımsızlığa kavuşturmak istiyorsun, diye devam etti. Çok iyi bir şey; ama senin için değil (öyle sanıyorum ki sen kimseyi falakadan öldürmedin ve Sibirya’ya göndermedin), hele köylüler için hiç de iyi bir şey değil. Köylüleri dövüyor, kırbaçlıyor, Sibirya’ya sürüyorlarsa öyle sanıyorum ki bundan ötürü yaşamları hiç de daha kötü bir hal almaz. Sibirya’da gene aynı hayvanca yaşamı sürdürürler. Vücudunun üzerindeki kırbaç yaraları iyileşir ve o köylü eskisi kadar mutlu olur. Bu manevi bakımından çöken, içlerinde pişmanlık duyguları besleyen, bu pişmanlık duygusunu bastırmaya çalışan ve haklıyı haksızdan ayırmadan ceza vermek imkânına sahip oldukları için kabalaşan insanlar için gereklidir. İşte benim acıdığım ve onlar yüzünden köylüleri bağımsızlığa kavuşturmak istediğim insanlar bunlardır. Sen belki görmedin ama ben sınırsız bir nüfuz sahibi olarak ona göre törelere uygun yetiştirilmiş iyi insanların yaşlandıkça daha sinirli, kimseye acımayan insanlar haline geldiklerini, kabalaştıklarını ve böyle bir duruma geldiklerini bildikleri halde kendilerini tutamadıklarını ve gittikçe daha mutsuz, daha mutsuz olduklarını gördüm.</p>

  <p>Prens Andrey bunları öylesine bir heyecanla söylüyordu ki Piyer elinde olmayarak bu düşüncelerin Andrey’de babası tarafından uyandırılmış olduğunu düşündü. Ona hiçbir karşılık vermiyordu.</p>

  <p>— Asıl acınacak insanlar onlardır, benim de acıdığım budur: İnsan olmanın değeri, vicdan bakımından huzur içinde bulunmak, yürek temizliğine sahip olmak. Yoksa onların sırtlarına, alınlarına acıdığım yok. Onlara ne kadar kırbaç vursan, ne kadar tüylerini kazısan onlar yine eskisi gibi birer alın ve birer sırttan başka bir şey olmaz.</p>

  <p>Piyer:</p>

  <p>— Hayır, hayır. Bin defa hayır! Sizinle hiçbir zaman aynı düşüncede olamam, dedi.</p>

  <h2 id="sigil_toc_id_93">XII</h2>

  <p class="nonindent">O akşam Andrey’le Piyer arabaya binip Lısiye Gori’ye gittiler. Prens Andrey arada bir Piyer’e bakarak keyfinin yerinde olduğunu gösteren konuşmalarla sessizliği bozuyordu. Ona tam olarak göstererek kendi çiftlik işlerinden ve yaptırdığı yeniliklerden söz ediyordu.</p>

  <p>Piyer somurtkan bir tavırla susuyor, kendi düşüncelerine gömülmüş görünüyordu. Prens Andrey’in mutsuz olduğunu, yanlış bir yolda bulunduğunu, gerçek ışığı bilmediğini, ona yardım etmek, onu aydınlığa kavuşturmak ve yükseltmek zorunda olduğunu düşünüyordu. Ama neyi, nasıl söyleyeceğini düşünmeye başlar başlamaz hemen Prens Andrey’in bir tek sözle, bir tek delille öğretmek istediği bütün bilgiyi sıfıra indireceğini hissediyor ve söze başlamaktan, kutsal saydığı inancının alaya alınması ihtimalinden korkuyordu. Birden başını eğip boynuz vurmaya hazırlanan bir öküz gibi:</p>

  <p>— Hayır, neden düşünüyorsunuz? dedi. Neden öyle düşünüyorsunuz? Öyle düşünmemelisiniz.</p>

  <p>Prens Andrey hayretle sordu:</p>

  <p>— Neyi düşünüyorum?</p>

  <p>— Hayatı, insana düşen görevi. Sizin düşündüğünüz gibi olamaz. Eskiden ben de öyle düşünüyordum, beni ne kurtardı biliyor musunuz? Masonluk. Hayır gülümsemeyin. Masonluk bir din tarikatı değil; ben de eskiden öyle düşünüyordum. Ama masonluk bir tarikattan daha iyi, hem de ölümsüz ve en iyi özelliklerini belirten bir şeydir.</p>

  <p>Bunu söyledikten sonra Prens Andrey’e kendisinin anladığı şekilde masonluğun ne olduğunu anlatmaya koyuldu. Masonluğun devlet ve din zincirlerinden kurtulmuş bir Hıristiyanlık öğretisi olduğunu söylüyordu.</p>

  <p>— Yalnız bizim kutsal kardeşliğimizin hayatta gerçek bir anlamı var. Başka her şey bir rüyadan ibaret, diyordu. Şunu anlayın ki dostum, bu birliğin dışında her şey yalandan, sahtelikten başka bir şey değil. Bu bakımdan sizinle aynı düşüncede olabilirim: Bu durumda akıllı ve iyi yürekli bir insana, başkalarına zarar vermemeye çalışarak yaşamını sürdürmekten başka yapılacak bir şey kalmıyor. Ama bizim temel inançlarımızı benimseyin, kardeşliğimize girin, kendinizi bize bırakın, sizi yönetmemize izin verin; o zaman tıpkı benim gibi kendinizi uzun, görünmez ve ucu ta göklerde bulunan büyük zincirin bir halkası olarak hissedersiniz.</p>

  <p>Prens Andrey hiç konuşmadan önüne bakıyor, Piyer’in sözlerini dinliyordu. Birkaç defa arabanın gürültüsünden iyice işitemediği sözleri Piyer’e tekrar sordu. Gözlerinde beliren bambaşka bir parıltıdan ve konuşmamasından Piyer sözlerinin boşa gitmediğini, Prens Andrey’in sözünü kesmeyeceğini ve söyledikleriyle alay etmeyeceğini anlıyordu.</p>

  <p>Taşmış bir dereye geldiler; öbür kıyıya salla geçeceklerdi. Arabayla atlar sala yerleştirilirken onlar da sala yürüdüler.</p>

  <p>Prens Andrey parmaklığa dayanarak hiç konuşmadan, batan güneşin ışıklarında pırıl pırıl görünen taşmış sulara bakıyordu. Piyer:</p>

  <p>— Haydi söyleyin bütün bunlar için ne düşünüyorsunuz? diye sordu. Neden susuyorsunuz?</p>

  <p>Prens Andrey:</p>

  <p>— Ne mi düşünüyorum? Seni dinliyordum. Varsayalım öyle olsun, dedi. Ama sen kardeşliğimize gir, biz sana hayatın amacını, insanın asıl görevini ve bütün evreni yöneten kanunları öğretiriz diyorsun. Biz kimiz ki? İnsanız. Neden siz her şeyi biliyorsunuz? Neden bir ben, sizin gördüğünüzü göremiyorum? Siz dünyada iyiliğin ve doğruluğun hüküm sürdüğünü görüyorsunuz. Oysa ben bunu görmüyorum.</p>

  <p>Piyer sözünü kesti:</p>

  <p>— Siz ahirete inanıyor musunuz?</p>

  <p>Prens Andrey:</p>

  <p>— Ahirete inanıyor muyum? diye tekrar etti. Ama Piyer onun karşılık vermesine zaman bırakmadı, tekrar ettiği o sözü de bir itiraz saydı. Çünkü Prens Andrey’in eskiden ateist olduğunu biliyordu:</p>

  <p>— Dünyada iyiliğin ve doğruluğun hüküm sürdüğünü göremediğinizi söylüyorsunuz. Ben de görmedim; eğer kendi yaşamımızı her şeyin sonu sayarsak böyle bir şey görmeye imkan yok. Dünyada, şu üzerinde bulunduğumuz dünyada (Piyer tarlayı işaret etti) doğruluk diye bir şey yok. Her şey yalandan, kötülükten ibaret; ama evrende, bütün evrende doğruluk vardır ve bizler şimdilik dünyanın evlatlarıyız. Ama ölümsüz olarak bütün evrenin çocuklarıyız. Ben ruhumda o uçsuz bucaksız, o uygunluk içinde bulunan bütünün bir parçası olduğunu hissetmiyor muyum? Bu sayısız varlıklar arasında, Tanrı’nın -ya da isterseniz üstün bir kuvvetin diyelim- belirtisi olan bu sayısız varlıkların arasında, daha alçak varlıklarla daha yüksek varlıklar arasında, bir halka, bir basamak olduğumu hissetmiyor muyum? Ben bitkilerden insana giden bu merdiveni görüyor, hem de belirli olarak görüyorsam, alt ucunu göremediğim, alt ucu bitkiler arasında kaybolan bu merdivenin benimle bittiğini, daha ileriye, daha üstün varlıklara doğru gitmediğini neden düşüneyim? Hissediyorum ki dünyada hiçbir şey kaybolmadığı gibi ben de yok olamam, ama aynı zamanda her zaman var olacağımı ve her zaman var olduğumu da hissediyorum. Hissediyorum ki benden başka, benden üstün ruhlar yaşıyorlar ve evrende doğruluk vardır.</p>

  <p>Prens Andrey:</p>

  <p>— Evet, bu Herder’in doktrini, dedi. Ama beni ilgilendirecek olan şeyler bunlar değildir. Düşüncelerimin yanlış olmadığına hayat ve ölüm beni inandırıyor. Beni bu kanıya vardıran şey şu: Bakıyorsun senin için çok değerli olan bir varlık, sana bağlı olan, karşısında suçlu olduğun ve kendini bağışlatmayı ümit ettiğin bir varlık (Prens Andrey’in sesi titredi ve başını öbür tarafa çevirdi) birden acı içinde kıvranmaya, acılar çekmeye başlıyor ve yok oluveriyor... Neden? Bunun muhakkak bir cevabı vardır, başka türlü olamaz! Ben de bu cevabın bulunduğuna inanıyorum... İşte insanı inandıran ve beni inandırmış olan şey budur.</p>

  <p>Piyer:</p>

  <p>— Tabii ya, tabii ya, dedi. Ben de aynı şeyi söylemiyor muyum?</p>

  <p>— Hayır, ben yalnız şunu diyorum: Ölümden sonra bir yaşamın muhakkak olduğuna inandıran şey, sözlerle ileri sürülen deliller değil; bir insanla hayat yolunda el ele gittiğin bir sırada birden o insanın “orada”, daha doğrusu “hiçlikte” yok oluverdiğini görüyor, birden bu uçurumun kenarında durup oraya bir göz atıyorsun. Ben de oraya göz attım...</p>

  <p>— Eh, ne olacakmış! Öyleyse “orada” “birinin” bulunduğunu biliyorsunuz. Orada bundan sonra ileride yaşanacak bir hayat vardır. “Biri” vardır... Bu Tanrı’dır.</p>

  <p>Prens Andrey karşılık vermiyordu. Arabayla atlar çoktan saldan öbür kıyıya çıkarılmış ve hayvanlar arabaya koşulmuştu. Güneş de yarıya kadar kaybolmuştu. Akşam ayazı salın yakınındaki su birikintilerini yıldız yıldız donduruyordu. Piyer ile Andrey ise uşakları arabacıları ve salcıları şaşırtarak hâlâ salın üstünde duruyor, konuşuyorlardı. Piyer:</p>

  <p>— Eğer Tanrı ve ahiret varsa doğruluk da iyilik de vardır; insanın en büyük mutluluğu da onlara ulaşmaktır. İnsan yaşamalı, sevgi göstermeli, inanmalı, diyordu. İnanmalı ki bizler yalnız şimdilik bu bir avuç toprak üzerinde yaşamıyoruz, daha önce de yaşadık, daha sonra da orada, bütün evrende ölümsüz olarak yaşayacağız (bunu söylerken gökyüzünü işaret etti).</p>

  <p>Prens Andrey dirseklerini salın parmaklığına dayamış, Piyer’i dinliyor, gözlerini güneşin lacivertleşen suların üzerindeki kırmızı akislerinden ayırmıyordu. Piyer sustu. Etrafta derin bir sessizlik vardı. Sal çoktan kıyıya yanaşmıştı, şimdi yalnız akan suyun dalgaları salın dibine hafif bir sesle çarpıyordu. Prens Andrey’e, dalgaların çarpışı Piyer’in sözlerine kuvvet veriyormuş gibi geliyordu. Sanki, “Doğru, buna inan,” diyorlardı.</p>

  <p>Prens Andrey içini çekti ve Piyer’in kıpkırmızı olmuş, heyecanlı ama hâlâ da kendisinden üstün gördüğü arkadaşının karşısında çekingenlik duyduğunu belli eden yüzüne ışıklı, çocuksu, sevgi dolu bir ifadeyle baktı.</p>

  <p>— Evet... Öyle olsaydı başka ne isterdim! dedi. Her neyse gidip arabaya binelim, diye sözünü tamamladı ve saldan çıkarak Piyer’in ona işaret ettiği gökyüzüne baktı. O zaman Austerlitz’den beri ilk kez olarak o yüksek, ölümsüz, o Austerlitz savaş alanında yatarken görmüş olduğu gökyüzünü tekrar gördü. İçinde çoktandır uyumuş bulunan varlığının en iyi tarafı olan bir şey birden sevinçle ve dipdiri halde ruhunun içinde uyanıverdi. Bu duygu, Prens Andrey tekrar alıştığı yaşama şartlarına girer girmez söndü. Ama biliyordu ki geliştiremediği bu duygu içinde yaşıyordu. Piyer’le karşılaşması, Prens Andrey için görünüşte hep aynı biçimde akıp gitse de iç dünyasında yepyeni bir yaşamın başlangıcı oldu.</p>

  <h2 id="sigil_toc_id_94">XIII</h2>

  <p class="nonindent">Prens Andrey’le Piyer Lısiye Gori’deki köşkün ön kapısına arabayla yaklaşırlarken hava kararmak üzereydi. Onlar ön kapıya giderken, Prens Andrey gülümseyerek Piyer’in dikkatini arka kapıdaki telaşlı koşuşmaya çekti. Sırtında dilenci torbası bulunan, iki büklüm ihtiyar bir kadın ve siyahlar giyinmiş orta boylu, uzun saçlı bir erkek çiftliğe giren arabayı görünce geriye, öbür kapıya doğru koşmaya başladılar. Arkalarından iki kadın daha çıktı ve dördü birden dönüp dönüp arabaya bakarak korku içinde arkadaki kapının sahanlığına koşarak girdiler. Prens Andrey:</p>

  <p>— Bunlar bizim Maşa’nın Tanrı kulları, dedi. Bizi görünce babam geliyor sandılar. Maşa yalnız bu konuda babamın sözünü dinlemiyor; babam bu yollara düşen insanları korumamasını söylüyor, o ise onları misafir ediyor.</p>

  <p>Piyer:</p>

  <p>— Tanrı kulu ne demek? diye sordu.</p>

  <p>Prens Andrey ona karşılık vermeye vakit bulamadı. Uşaklar onu karşılamaya çıkmışlardı, o da ihtiyar prensin nerede olduğunu, yakında mı dönmesinin beklendiğini soruşturmaya başladı.</p>

  <p>İhtiyar prens daha kentteydi ve her an gelmesini bekliyorlardı. Prens Andrey, Piyer’i babasının evinde onu daima tertemiz ve her bakımdan mükemmel bir durumda bekleyen dairesine götürdü, kendisi ise çocuğa ayrılan odaya gitti. Oradan Piyer’in yanına dönünce:</p>

  <p>— Haydi gel kız kardeşime gidelim, dedi. Daha onu görmedim. Şimdi herkesten saklanıyor ve bağrına bastığı o Tanrı’nın kulu dediği adamlarıyla oturuyor. Aradığını buldu işte. Bizi görünce utanır sıkılır ama sen de Tanrı’nın kullarını görmüş olursun. <i>C’est curieux, ma parole.</i><a class="noteref" href="../Text/notlar.xhtml#f22n35" id="ref35">35</a></p>

  <p>Piyer:</p>

  <p>— <i>Qu'est-ce que c'est que</i><a class="noteref" href="../Text/notlar.xhtml#f22n36" id="ref36">36</a> Tanrı’nın kulları dediğin? diye sordu.</p>

  <p>— Görürsün işte.</p>

  <p>Prenses Mariya, onlar içeri girince gerçekten utandı, sıkıldı, yüzü pençe pençe kızardı. O rahat, insana huzur veren, duvarların içerlek yerlerindeki camlı tasvirlerin önünde kandiller yanan odasında, divanın üzerinde, semaverin karşısında oturuyordu; yanında uzun burunlu, uzun saçlı, rahip elbisesi giymiş bir delikanlı vardı.</p>

  <p>Yanlarındaki koltukta yüzü kırışmış zayıf, çocuksu yüzünde yumuşak bir ifade bulunan ihtiyar bir kadıncağız oturuyordu. Prenses Mariya, hacıların önünde tıpkı civcivlerini koruyan bir tavuk gibi durdu; yumuşak bir sesle ama sitem ederek:</p>

  <p>— <i>André, pourquoi ne pas m'avoir prévenu?</i><a class="noteref" href="../Text/notlar.xhtml#f22n37" id="ref37">37</a> dedi.</p>

  <p>Elini öpen Piyer’e ise:</p>

  <p>— <i>Charmée de vous voir. Je suis très contente de vous voir,</i><a class="noteref" href="../Text/notlar.xhtml#f22n38" id="ref38">38</a> diyordu.</p>

  <p>Piyer’i çocukluğundan tanıyordu. Şimdi de onun Andrey ile arkadaşlık etmesi, karısından ötürü başına gelen felaket ve en önemlisi iyi yürekli olduğunu belli eden saf yüzü Prenses Mariya’da ona karşı iyi duygular uyandırmıştı. O güzel, ışıklı gözleriyle ona bakıyor, sanki, “Sizi çok seviyorum, ama rica ederim benimkilerle alay etmeyin,” diyordu. Hal hatır sorduktan sonra oturdular. Prens Andrey gülümseyerek genç hacıyı işaret etti:</p>

  <p>— A, İvanuşka da buradaymış.</p>

  <p>Prenses Mariya yalvarır gibi:</p>

  <p>— Andrey! dedi.</p>

  <p>Prens Andrey, Piyer’e:</p>

  <p>— <i>Il faut que</i> vous <i>sachiez que c'est une femme,</i><a class="noteref" href="../Text/notlar.xhtml#f22n39" id="ref39">39</a> dedi.</p>

  <p>Prenses Mariya:</p>

  <p>— <i>André, au nom de Dieu!</i><a class="noteref" href="../Text/notlar.xhtml#f22n40" id="ref40">40</a> diye tekrar etti.</p>

  <p>Belli ki Prens Andrey’in hacılara karşı alaylı bir tavır takınması, Prenses Mariya’nın onları savunmak için boşuna çaba göstermesi aralarında artık alışılmış şeylerdendi. Prens Andrey:</p>

  <p>— <i>Mais ma bonne amie,</i> dedi. Vous <i>devriez au contraire m'être reconnais sante de ce que j'explique à Pierre votre intimité avec ce jeune homme.</i><a class="noteref" href="../Text/notlar.xhtml#f22n41" id="ref41">41</a></p>

  <p>Piyer merakla ve ciddi bir tavırla (böyle bir tavır takındığı için Prenses Mariya ona karşı minnet duyuyordu), kendisinden söz edildiğini anlayarak kurnaz bakışlarıyla herkesi süzen İvanuşka’nın yüzüne gözlüğünün altından baktı:</p>

  <p>— <i>Vraiment?</i><a class="noteref" href="../Text/notlar.xhtml#f22n42" id="ref42">42</a> dedi.</p>

  <p>Prenses Mariya, “adamları” için boşuna sıkılmıştı. Onlar hiç de çekingenlik duymuyorlardı. İhtiyar kadın gözlerini indirmişti, ama arada bir yan yan yeni gelenlere bakıyordu. Fincanını tabağın üzerine dibi yukarı gelecek biçimde ters çevirmiş, yanına kemirilmiş küçük bir şeker parçası koymuş, sakin sakin hiç kımıldamadan koltuğunda oturuyor, kendisine gene çay ikram etsinler diye bekliyordu. İvanuşka çayı tabağından içerek kaşlarının altından kadın olduğunu belli eden gözleriyle gençlere bakıyordu. Prens Andrey ihtiyar kadına sordu:</p>

  <p>— Nerelere uğradın? Kiev’e gittin mi?</p>

  <p>İhtiyar kadın konuşmaya istekli olduğunu belli ederek:</p>

  <p>— Gittim efendim, diye karşılık verdi. Tam da Noel yortusunda erenlerin orada kutsal ekmeği yemek nasip oldu. Şimdi de Kolyazin’den geliyorum efendim, orada büyük bir mucize oldu...</p>

  <p>— Demek öyle, İvanuşka da seninle birlikte mi yolculuk ediyor?</p>

  <p>İvanuşka bas bir sesle konuşmaya çalışarak:</p>

  <p>— Ben kendi başıma yolculuk ediyorum, velinimetim, dedi. Pelageyuşka ile Yuhnov’da karşılaştık.</p>

  <p>Pelageyuşka arkadaşının sözünü kesti; gördüklerini anlatmak istediği anlaşılıyordu:</p>

  <p>— Kolyazin’de büyük bir mucize oldu efendim.</p>

  <p>Prens Andrey:</p>

  <p>— Ne oldu? Yeni bir kutsal emanet mi bulundu yoksa?</p>

  <p>Prenses Mariya:</p>

  <p>— Yeter Andrey, dedi. Anlatma Pelageyuşka.</p>

  <p>— Neden efendim, neden anlatmayacakmışım? Ben onu seviyorum. O iyi insan. Onu bana Tanrı gönderdi. O benim velinimetim. Bana on ruble vermişti, hatırlıyorum. Kiev’e gitmiştim, orada Kiryuşa bana dedi ki -Kiryuşa ermiştir, gerçekten Tanrı adamıdır, yaz kış yalınayak dolaşır- işte o bana, “Ne diye buralarda dolaşıyorsun, Kolyazin’e git. Orada mucizeli bir tasvir var, kutsal Meryem anamızın bir tasviri bulundu,” dedi. Bu sözleri duyunca erenlerle vedalaştım, yollara düştüm.</p>

  <p>Herkes susuyordu. Yalnız yolcu kadın havayı içine çekerek ölçülü bir sesle konuşmaya devam ediyordu:</p>

  <p>— Oraya geldim ki babacığım, millet bana şöyle diyor: “Büyük mucize oldu, Hazreti İsa’yı dünyaya getiren kutsal Meryem Anamızın tasvirinde, yanağından kutsal yağ damlıyor...”</p>

  <p>Prenses Mariya kızararak:</p>

  <p>— Peki peki, sonra anlatırsın, dedi.</p>

  <p>Piyer:</p>

  <p>— İzin verirseniz ona bir şey sormak istiyorum, dedi. Sonra ihtiyar kadına, “Sen bunu kendi gözünle gördün mü?” diye sordu.</p>

  <p>— Tabii ya, Tanrı nasip etti efendim, kendi gözümle gördüm. Hazreti Meryem’in yüzünde öyle bir ışık vardı ki; nur gibi bir şey. Yanacığından da tıp tıp yağ damlıyor. Tıp tıp damlıyordu...</p>

  <p>Yolcu kadını dikkatle dinleyen Piyer saf bir tavırla:</p>

  <p>— Canım bu aldatmadan başka bir şey değil, dedi.</p>

  <p>Pelageyuşka dehşet içinde:</p>

  <p>— Ah babacığım neler söylüyorsun! diyerek Prenses Mariya’nın kendisini savunmasını istiyormuş gibi ona döndü.</p>

  <p>Piyer:</p>

  <p>— Bunlarla halkı aldatıyorlar, diye tekrar etti.</p>

  <p>Hacı kadın haç çıkardı:</p>

  <p>— Tövbe Allahım, tövbe! Ah öyle söyleme efendim. Bir vakitler dinsizin biri de inanmamış, “Rahipler aldatıyorlar,” demiş. Der demez de kör olmuş. Rüyasında Meryem Ana Peçorskaya’ya gelmiş, ona, “Bana inan, seni şifaya kavuştururum,” demiş. O zaman adam yalvarmaya başlamış, “Ne olursunuz beni onun yanına götürün,” diye yalvarıp duruyormuş. Bu sana anlattığım şey gerçektir, gözümle gördüm. Gözleri kör olan adamı Peçorskaya’daki Meryem Ana’nın tasvirine götürmüşler; adam yaklaşmış, kendini yere atmış, “Beni şifaya kavuştur, çar bana ne bağışladıysa hepsini sana veririm,” demiş. Kendim gördüm efendim, tasvirin içine bir yıldız şöylece işlenmiş. Eh ne oldu dersin, gözleri açılıverdi!</p>

  <p>Bunu söyledikten sonra ders verir gibi Piyer’e döndü:</p>

  <p>— Böyle konuşmak günahtır, Tanrı cezalandırır yoksa.</p>

  <p>Piyer:</p>

  <p>— Peki o yıldız tasvire nasıl girmiş? diye sordu.</p>

  <p>Prens Andrey gülümsedi:</p>

  <p>— Meryem Ana’yı da mı generalliğe terfi ettirmişler?</p>

  <p>Pelageyuşka birden sarardı ve iki eliyle dizlerine vurdu:</p>

  <p>— Efendim efendim, günah işliyorsun, günah. Senin oğlun var!</p>

  <p>Bunu söylerken sararan yüzü birden kıpkırmızı oluvermişti.Haç çıkararak:</p>

  <p>— Böyle bir söz söylediğin için Tanrı seni affetsin efendi, dedi. Tanrım onu affet.</p>

  <p>Sonra Prenses Mariya’ya döndü:</p>

  <p>— Nedir bu efendim? dedi. Yerinden kalktı, neredeyse ağlayacak bir durumda, küçük torbasını toplamaya başladı. Belli ki o sözleri söyleyene hem acıyor, hem onun namına korkuyor, ayrıca böyle sözlerin söylendiği bir evde kendisine yapılan iyiliklerden yararlandığı için utanıyor, artık bu yardımlardan yararlanmayacağı için de üzülüyordu.</p>

  <p>Prenses Mariya:</p>

  <p>— Ne diye yaptınız bunu? dedi. Benim daireme ne diye geldiniz?</p>

  <p>Piyer:</p>

  <p>— Ama ben şaka söyledim, Pelageyuşka, dedi. <i>Princesse ma parole, je n'ai pas voulu l'offenser,</i><a class="noteref" href="../Text/notlar.xhtml#f22n43" id="ref43">43</a> ben bunları laf olsun diye söyledim. Gerçekten söylediğimi düşünme; şaka ettim.</p>

  <p>Bunları söylerken suçunu örtmek istiyormuş gibi çekingen bir tavırla gülümsüyordu. Pelageyuşka kararsız bir tavırla durdu, ama Piyer’in yüzünde öylesine içten gelen bir pişmanlık ifadesi vardı ve Prens Andrey ona öylesine yumuşak ve ciddi bir tavırla bakıyordu ki kadıncağız yavaş yavaş sakinleşti.</p>

  <h2 id="sigil_toc_id_95">XIV</h2>

  <p class="nonindent">Hacı kadın sakinleşip gene aynı konuya döndü, sonra da uzun uzun peder Amfiloh’u anlattı; bu peder öylesine kutsal bir hayat yaşıyormuş ki elleri buhur kokuyormuş. Sonra da Kiev’e yaptığı son hac yolculuğunda rahiplerin kendisine mağara kalıplarının anahtarlarını verdiklerini, yanına kuru ekmek alarak iki geceyi mağaralarda azizlerle birlikte geçirdiğini anlattı: “Birinin karşısına geçip dua ediyorum, İncil okuyorum, sonra öbürünün yanına gidiyorum. Bir uyku çekiyorum; gene kalkıp tasvire yüz sürüyorum; etrafta da öylesine bir sessizlik, öylesine bir huzur var ki insan oradan tekrar dünya yüzüne çıkmak bile istemiyor.”</p>

  <p>Piyer onu dikkatle ve ciddi bir tavırla dinliyordu. Prens Andrey odadan dışarı çıktı. Prenses Mariya da çaylarını bitirsinler diye Tanrı kulu ahbaplarını odada bıraktı; Piyer’i alıp Andrey’in arkasından dışarı çıktı ve onu misafir odasına götürdü. Ona:</p>

  <p>— Siz çok iyi bir insansınız, dedi.</p>

  <p>— Ah, doğrusunu söyleyeyim ben onu incitmek istemiyordum. Bu duyguları öylesine anlıyor, onlara öyle değer veriyorum ki.</p>

  <p>Prenses Mariya hiç konuşmadan onun yüzüne baktı, şefkatle gülümsedi:</p>

  <p>— Ben zaten sizi çoktandır tanıyor ve kardeş gibi seviyorum, dedi.</p>

  <p>Sonra onun bu tatlı sözlere herhangi bir karşılık vermesine vakit bırakmamak için aceleyle:</p>

  <p>— Andrey’i nasıl buldunuz? diye sordu: Onun için çok üzülüyorum. Kışın sağlık durumu daha iyi oluyor. Ama geçen bahar yarası tekrar açıldı ve doktor tedavi için buradan gitmesi gerektiğini söyledi. Manevi bakımdan da onun için korkuyorum. Onun karakteri bambaşka; biz kadınlar gibi acısını açığa vurup gözyaşı dökemez. Her şeyi içine atar. Şimdi neşeli ve hareketli görünüyor; ama onu böyle etkileyen sizin gelişinizdir: Nadir olarak öyledir. Onu Avrupa’ya gitmesi için kandırabilseniz! Hareketli bir hayata ihtiyacı var. Bu dümdüz, sakin hayat onu mahvediyor. Başkaları bunu sezmiyorlar ama ben görüyorum.</p>

  <p>Saat onda uşaklar ihtiyar prensin arabasının çıngıraklarının sesini duyar duymaz kapıya koştular. Prens Andrey ile Piyer de kapıya çıktılar. İhtiyar prens arabadan inerken Piyer’i görünce:</p>

  <p>— Bu kim? diye sordu.</p>

  <p>Tanımadığı genç adamın kim olduğunu öğrenince:</p>

  <p>— Ha evet, çok memnun oldum, öp bakalım, dedi.</p>

  <p>İhtiyar prens keyifliydi. Bu yüzden Piyer’e yakınlık gösterdi. Akşam yemeğinden önce Prens Andrey tekrar babasının çalışma odasına dönünce onun Piyer’le heyecanlı heyecanlı bir şeyler tartıştığını gördü. Piyer günün birinde artık savaş diye bir şeyin olmayacağını ispatlamaya çalışıyordu. İhtiyar prens de için için alay ederek ama kızmadan ona itirazda bulunuyordu:</p>

  <p>— Damarlardaki kan boşalır da yerine su dolarsa o zaman savaş olmaz. Bunlar kocakarı saçması, kocakarı saçması, dedi. Gene de sevgiyle Piyer’in omuzuna hafif hafif vurdu ve Prens Andrey’in muhtemelen konuşmaya katılmayı istemeyerek ihtiyar prensin kentten getirdiği kâğıtları karıştırdığı masaya yaklaştı.</p>

  <p>İhtiyar prens, Andrey’e yaklaşır yaklaşmaz ona işlerden söz etti:</p>

  <p>— Milisleri toplamakla görevli Kont Rostov toplaması gereken adamların yarısını bile göndermedi. Kente gelmiş, beni yemeğe davet etmeyi kafasına koymuş. Ona öyle bir yemek verdim ki... Hele şuraya bak... Eh oğlum...</p>

  <p>Prens Nikolay Andreyiç oğluna doğru dönen Piyer’in omuzuna vuruyordu:</p>

  <p>— Arkadaşın aslan gibi, sevdim onu! Beni alevlendiriyor. Başkası daha akıllıca konuşsa da insanın canı dinlemek bile istemez. O ise yalan konuşuyor ama benim gibi bir ihtiyarı alevlendiriyor. Haydi gidin, gidin! Belki ben de akşam sofranıza katılırım, gene tartışırız.</p>

  <p>Kapıya varınca Piyer’e:</p>

  <p>— Benim aptalımı, Prenses Mariya’yı da sev, diye bağırdı.</p>

  <p>Piyer ancak şimdi, Lısiye Gori’ye geldikten sonra Prens Andrey ile dostluğunun kuvvetini, güzelliğini anlayabilmişti. Bu güzellik yalnız Piyer’in Andrey’le ilişkilerinde değil, daha çok ailenin bütün üyeleriyle ve ev halkıyla olan ilişkilerinde kendini belli ediyordu. Piyer yaşlı, somurtkan prensin yanında da yumuşak ve çekingen Prenses Mariya’nın yanında da onları hiç tanımadığı halde, kendisini hemen eski bir dost gibi hissetmeye başlamıştı. Hepsi onu seviyorlardı. Sadece hacılara karşı yumuşak bir tavır takınmasından ötürü gönlünü kazandığı ve ona en ışıklı bakışlarıyla bakan Prenses Mariya değil, dedesinin “Prens Nikola” dediği bir yaşındaki küçük prens bile Piyer’e gülümsemiş, kucağına seve seve gitmişti. Piyer ihtiyar prensle konuşurken Mihail İvaniç ile Matmazel Bourienne neşeyle gülümseyerek ona bakıyorlardı.</p>

  <p>İhtiyar prens akşam yemeği için odasından çıkıp sofraya oturmuştu. Bunun Piyer şerefine olduğu belliydi. İhtiyar Lısiye Gori’de kaldığı iki gün boyunca Piyer’e aşırı bir şefkat göstermiş, onu evine davet etmişti.</p>

  <p>Piyer gittikten sonra ailenin bütün üyeleri, yeni gelen bir insan gittikten sonra çoğu zaman olduğu gibi onunla ilgili tartışmalara koyuldular ve çok az görüldüğü gibi, onun yalnız iyiliğinden söz ettiler.</p>

  <h2 id="sigil_toc_id_96">XV</h2>

  <p class="nonindent">Rostov, bu sefer, izinden dönüşünde, ilk kez, Denisov’la ve bütün alayla bağlarının ne kadar kuvvetli olduğunu hissediyordu.</p>

  <p>Alaya yaklaşırken tıpkı Povarskaya’daki eve yaklaşırken duyduğuna benzer bir duygu içindeydi. Kendi alayından ceketinin düğmeleri çözük ilk süvariyi gördüğü, gelenin kızıl saçlı Dementyev olduğunu anladığı, peş peşe bağlanmış kızıl atlar gözüne iliştiği, Lavruşka sevinçle efendisine, “Kont hazretleri geldi!” diye bağırdığı, yatağında uyuyan Denisov saçları karmakarışık bir halde fırlayıp onu kucakladığı ve subaylar onu karşılamak için hep bir araya toplandıkları zaman, Rostov, tıpkı annesini, babasını ve kız kardeşlerini kucaklarken sevinç gözyaşlarının boğazında düğümlenip konuşmasına engel olduğu andaki gibi bir his duydu. Alay da bir ocaktı, üstelik her zaman sevimli, her zaman sevilen bir ocaktı, baba ocağı gibi...</p>

  <p>Alay komutanına gidip eski bölüğünde görevlendirildikten, nöbet aldıktan, yemlerin dağıtımına baktıkları ve alayın günlük yaşamındaki bütün konularına en küçük ayrıntılarına kadar girdikten sonra, kendini özgürlükten yoksun bırakmış, daracık bir çerçeve içine zincirlenmiş hisseden Rostov, ruhunda tıpkı baba ocağındaki gibi bir sakinleşme duydu; burada aynı manevi desteğini hissediyor, buranın kendi evi olduğunu, yerinin burası olduğunu kavrıyordu. Sivil yaşamında bir türlü kendine yer bulamadığı ve yanlış seçimler yaptığı o karışıklık burada yoktu; konuşması mı konuşmaması mı gerektiğini bir türlü kararlaştıramadığı Sonya da yoktu. Oraya buraya gezip tozmak imkânı bulunmuyordu; her biri başkalarından ne daha yakın ne de daha uzak olan o sayısız insanlar yoktu; babası ile arasındaki, açıklığa kavuşturulmamış para ilişkileri yoktu; Dolohov’la oynarken uğradığı o feci yenilgiyi hatırlatacak bir şey yoktu!</p>

  <p>Burada, alayda her şey apaçık ve basitti. Bütün evren birbirine eşit olmayan iki bölüme ayrılmıştı: Bunlardan biri bizim Pavlograd Alayı, öbürü ise geri kalan her şeydi. O geri kalan şeylere karşı da hiçbir ilgi duyulmuyordu. Alayda her şey belliydi. Kim teğmendir, kim yüzbaşıdır, kim iyidir, kim kötü insandır ve en önemlisi kim dosttur, belliydi. Kantinci veresiye mal verir, aylığın üçte biri alınırdı; bir şeyler tasarlamaya, bir şeyler seçmeye ihtiyaç yoktu. Yalnız Pavlograd Alayı’nda kötü sayılan bir iş yapma, yeter! Bir işe gönderdiler mi açık açık ve belirli olarak emredilen şey ne ise onu yap... O zaman her şey yolunda gider!</p>

  <p>Rostov, alay yaşantısının bu belirli şartları içine tekrar girince tıpkı yorgun bir insanın dinlenmek için yatağa uzandığı zamanki memnuniyetini ve rahatlığını duydu. Sefere çıkan alayın bu yaşantısı Rostov’a daha da hoş görünüyordu, çünkü kumarda Dolohov’a yenildikten sonra (ailesinin onu teselli etmek için söylediği bütün sözlere rağmen, bu davranıştan ötürü kendi kendini bir türlü bağışlamıyordu) orduda eskisi gibi değil de suçunu unutturacak bir şekilde iyi hizmet etmeye, mükemmel bir dost, tam bir subay, daha doğrusu çok iyi bir insan olmaya karar vermişti; sosyetede öylesine güç olan bu iş, alayda o kadar kolay görünüyordu ki!</p>

  <p>Rostov, kumarda yenildikten sonra, beş yılda annesiyle babasına borcunu ödemeye karar vermişti. Kendisine yılda on bin ruble gönderiliyordu. Şimdi ise ancak iki bin ruble almayı kararlaştırmıştı. Geri kalanları borcu ödensin diye annesine babasına bırakıyordu.</p>

  <p>Ordumuz sayısız defalar geri çekildikten, saldırılarda bulunduktan ve Pultusk ile Preussisch-Eylau yakınlarında çarpışmalar yaptıktan sonra Bartenstein dolaylarında toplanıyordu. Hükümdarın orduya gelmesi ve yeni bir seferin başlaması bekleniyordu.</p>

  <p>Pavlograd Alayı, ordunun 1805 yılı seferine katılan, sonradan da Rusya’da ikmal gören bölümünde olduğu için, seferin ilk çatışmalarına geç kalmıştı. Ne Pultusk’da ne de Preussisch-Eylau’da bulunmuş, seferin ikinci yarısında hareket halindeki orduyla birleşmiş, Platov Birliği’ne katılmıştı.</p>

  <p>Platov Birliği orduya bağlı olmadan, bağımsız hareket ediyordu. Pavlogradlılar yer yer düşmanla ateş düellosu yapmış, esirler almış, hatta bir sefer Mareşal Oudinot’un konvoylarını ele geçirmişlerdi. Nisan ayında Pavlogradlılar, neredeyse tamamen harap edilmiş bir Alman köyü yakınlarında, birkaç hafta hiç yerlerinden kımıldamadan durdular.</p>

  <p>Buzlar eriyordu, etraf çamur içindeydi, hava soğuktu, nehirlerdeki buzlar çatlamış, yollar geçilmez olmuştu. Atlara da erlere de birkaç gün yiyecek verilmediği oluyordu. Nakliye arabalarının gelmesine imkân kalmayınca erler serbest bırakılmış, boş köylere dağılıp patates aramaya başlamışlardı; ama onu da pek az buluyorlardı.</p>

  <p>Her şey yenmişti ve tüm yerli halk kaçıp gitmişti, kalanlar dilenciden daha kötü durumdaydılar. Ellerinden alınacak hiçbir şeyleri yoktu. Hatta yüreği yufka olmayan erlerin bile, çok defa, onlardan alacak yerde, ellerinde kalan ne varsa hepsini onlara verdikleri oluyordu.</p>

  <p>Pavlograd Alayı çarpışmalarda yalnız iki yaralı vermiş, ama açlıktan ve hastalıktan mevcudunun hemen hemen yarısını yitirmişti. Hastaneye gidenlerin ölecekleri o kadar kesindi ki sıtmaya tutulan ya da kötü yiyeceklerden ötürü vücutları şişen erler oraya gitmektense güç bela ayaklarını sürüye sürüye cephede hizmet görmeyi daha uygun buluyorlardı. Bahar gelince erler, toprağın içinde filizlenip kuşkonmaza benzeyen ve nedense “Maşka’nın tatlı kökü” ismini verdikleri bir bitkiyi bulmaya başlamışlardı. Tarlalara, çayırlıklara, dağlara dağılarak “Maşka’nın tatlı kökü” arıyor (oysa bu bitkinin tadı çok acıydı) kılıçlarıyla onu toprağın içinden çıkarıyor ve bu zararlı otu yemeleri yasak edildiği halde, onu yiyorlardı. Erlerin arasında, yeni bir hastalık peydah oldu: Eller, ayaklar ve yüz şişiyordu. Doktorlar bunun o kökün yenilmesinden ileri geldiğini söylüyorlardı. Ama yasağa rağmen, özellikle Pavlograd Alayı’nın Denisov’un bölüğündeki erleri “Maşka’nın tatlı kökü”nü yiyorlardı. Çünkü kendilerine son olarak verilen kuru peksimeti iki haftadır idare etmeye çalışıyorlardı; insan başına ancak yarım <i>funt</i><a class="noteref" href="../Text/notlar.xhtml#f22n44" id="ref44">44</a> peksimet verilmişti; son gelen patatesler ise ya donmuş ya da cücüklenmişti.</p>

  <p>Atlar da ikinci haftadır evlerin damlarından sökülmüş samanla besleniyorlardı; korkunç denecek kadar zayıflamışlardı ve üzerleri hâlâ kıştan kalma, yer yer topraklanmış tüylerle kaplıydı.</p>

  <p>Bu sefalete rağmen erler ve subayların yaşantısı her zamanki gibiydi. Süvari erleri solgun ve şiş yüzlerle yırtık pırtık üniformalarla her zamanki gibi yoklama için sıraya giriyor, temizlik işlerine bakıyor, atları tımar ediyor, silahları temizliyor, yem yerine damlardan saman çekip getiriyor, karavananın başına toplanarak sofradan şakacı bir tavırla hem kötü yemekleriyle hem de açlıklarıyla alay ede ede kalkıyorlardı. Hizmetlerden sonra boş kalan zamanda ise erler her zaman olduğu gibi çoban ateşleri yakıyor, çıplak olarak vücutlarını ateşlerin alevinde tutuyor, sigara tellendiriyor, filizlenmiş küflü patatesin arasından iyilerini alıp ateşte pişiriyor, Potyomkin ile Suvorov’un seferlerini ya da açıkgöz Alyoşa ile papazın çömezi Mikolka’nın masalını anlatıyor, dinliyorlardı.</p>

  <p>Subaylar da her zamanki gibi her tarafı açık yarı yıkılmış evlerde ikişer üçer oturuyorlardı. Yüksek rütbeli subaylar saman ve patates bulma işiyle, daha doğrusu genel olarak erlerin beslenmesiyle ilgileniyorlardı. Küçük rütbeliler ise her zamanki gibi kimi iskambil (para çoktu ama, yiyecek yoktu) kimi ise suç sayılmayan başka oyunlar, çelik çomak ya da <i>svayka</i><a class="noteref" href="../Text/notlar.xhtml#f22n45" id="ref45">45</a> oynayarak vakit geçiriyorlardı. Çarpışmaların genel gidişatı hakkında az konuşuyorlardı. Çünkü hem kesin bir şey bilmiyorlardı hem de belirsiz olarak savaşın iyi gitmediğini hissediyorlardı.</p>

  <p>Rostov, eskisi gibi Denisov’la birlikte oturuyordu ve izine gidişlerinden beri arkadaşlıkları daha da kuvvetlenmişti. Denisov, Rostov’a hiçbir zaman ailesinden söz etmiyordu. Ama Rostov onun bir amir olarak emrindeki subaya gösterdiği sevgiyle karışık arkadaşlık duygusundan, eski süvarinin Nataşa’ya duyduğu mutsuz sevginin bu dostluğun kuvvetlenmesinde rol oynadığını anlıyordu. Denisov, Rostov’u mümkün olduğu kadar az tehlikeye atmaya çalışıyor ve bir çatışmadan sonra sağ salim döndüğü vakit onu bambaşka bir sevinçle karşılıyordu. Bir seferinde Rostov, yiyecek bulma göreviyle gönderildiği terk edilmiş, yıkık bir köyde Polonyalı bir aile buldu. Bu aile ihtiyar bir Polonyalı ile kızından, bir de süt çocuğundan ibaretti. Üstleri başları çıplaktı, karınları açtı ve oradan gidemedikleri gibi çıkabilecek bir vasıtaları da yoktu. Rostov onları kendi konak yerine getirdi, evine yerleştirdi ve ihtiyarın hastalığı geçinceye kadar onlara baktı. Rostov’un bir arkadaşı kadınlardan söz ederken ona gülerek herkesten daha kurnaz çıktığını, kurtardığı güzel Polonyalı kızla arkadaşlarını tanıştırmakla bir günah işlemiş olmayacağını söyledi. Rostov şakayı hakaret saydı, alevlenerek subaya o kadar tatsız şeyler söyledi ki Denisov ikisini düello etmekten güç bela alıkoyabildi. Subay gittikten sonra, Rostov’un Polonyalı kız için beslediği duyguları bilmeyen Denisov, ona bir anda parladığı için söylendi. Rostov:</p>

  <p>— Ne dersen de... O benim için kız kardeş gibidir, dedi. O sözlerin bana nasıl bir hakaret etkisi yaptığını sana anlatamam... Çünkü... Çünkü...</p>

  <p>Denisov omuzuna vurdu ve odada hızlı hızlı bir aşağı bir yukarı dolaşmaya başladı. Rostov'a bakmıyordu bile. Heyecanlı olduğu zamanlarda hep öyle yapardı:</p>

  <p>— Ah! Siz Gostovlağ yok musunuz? Ne insanlağsınız! diye söylendi ve o zaman Rostov gözlerinin yaşla dolduğunu fark etti.</p>

  <h2 id="sigil_toc_id_97">XVI</h2>

  <p class="nonindent">Nisan ayında, ordular, imparatorun geldiği haberiyle canlandılar. Rostov, imparatorun Bartenstein’da yaptığı teftişte bulunamadı: Pavlograd Alayı Bartenstein’ın ön tarafında, ileri karakollardaydı.</p>

  <p>Açık ordugâh kurmuşlardı. Denisov ile Rostov erlerin onlar için kazdıkları üstü ağaç kökleri ve çalı çırpıyla örtülü bir zeminlikte oturuyorlardı. Zeminlik dönemin modasına uygun olarak şöyle yapılmıştı: Bir buçuk arşın eninde, iki arşın derinliğinde ve üç buçuk arşın uzunluğunda bir hendek kazılıyordu. Hendeğin bir ucunda basamaklar yapılıyordu. Bu, zeminliğin dış kapısı oluyordu; hendek, bir oda sayılıyordu. Bölüğün komutanı gibi talihli olanların bu odasında, basamakların tam karşısında dört kazığın üstünde bir tahta dururdu; bu masaydı. Çukurun iki tarafına birer arşın genişliğinde toprak yığılmıştı, bunlar da iki karyolayla divanlardı. Dam öyle yapılmıştı ki çukurun ortasında ayakta durmak, karyolanın üzerinde ise masaya biraz daha yaklaşarak oturmak mümkündü. Bölüğün erleri kendisini sevdiklerinden lüks içinde yaşayan Denisov’un zeminliğinde damın ön tarafında bir tahta ve bu tahtanın içinde kırılmış ama sonradan yapıştırılmış bir cam vardı. Hava çok soğuk olduğu zaman basamakların bulunduğu yere (Denisov zeminliğin bu kısmına kabul salonu diyordu.) ucu kıvrılmış bir saç üzerinde erlerin yaktığı çoban ateşlerinden köz getirilir ve içerisi o kadar ısınırdı ki Denisov ile Rostov’un zeminliğine sık sık gelen subaylar, yalnız gömlekle otururlardı.</p>

  <p>Nisan ayında Rostov nöbetçiydi. Sabahleyin saat sekizde, uykusuz bir geceden sonra zeminliğe dönünce köz getirilmesini emretmiş, yağmurdan sırılsıklam olan çamaşırını değiştirmiş, duasını etmiş, çay içmiş, ısınmış, kendi köşesinde bulunan eşyalara ve masaya çekidüzen vermiş, sonra rüzgârdan ateş gibi yanan bir yüzle, sırtında yalnız gömlekle sırtüstü yatağına yatıp ellerini başının altına sokmuştu. Son keşif görevinden sonra o günlerde terfi ettirileceğini düşünerek tatlı tatlı hayal kuruyor, bir yere çıkmış olan Denisov’u bekliyordu. Onunla konuşmak istiyordu.</p>

  <p>Kulübenin arkasında Denisov’un etrafta yankılar yapan bağırışı duyuldu; fena halde kızmış olduğu anlaşılıyordu. Rostov, onun kime çıkıştığını görmek için pencereye yaklaştı ve bölük emini Topçeyenko’yu gördü. Denisov:</p>

  <p>— Ben sana o “Maşka’nın bilmem nesi” dedikleği kökü ziftlenmeleğine izin veğme diye emğetmiştim! diye bağırıyordu. Kendi gözümle göğdüm! Lazağcuk tağladan taşıyoğdu!</p>

  <p>Bölük emini:</p>

  <p>— Ben emri bildirdim, ama dinlemiyorlar komutanım, diye karşılık veriyordu.</p>

  <p>Rostov tekrar karyolasına yattı ve memnunlukla, “Varsın şimdi o uğraşsın dursun. Ben kendi işimi yapmış uzanmışım ya! Oh, ne iyi!” diye düşündü. Duvarın öbür tarafında bölük emininden başka Denisov’un o gözünü budaktan esirgemez, kurnaz uşağı Lavruşka’nın konuştuğunu işitiyordu. Lavruşka yiyecek almaya giderken gördüğü bazı arabalardan, kuru peksimetlerden ve öküzlerden söz ediyordu.</p>

  <p>Zeminliğin arkasında Denisov’un gene uzaklaşan bağırışları ve “İkinci konvoy... at bin!” sözleri duyuldu.</p>

  <p>Rostov, “Nereye hazırlanıyorlar böyle?” diye düşündü.</p>

  <p>Beş dakika sonra Denisov zeminliğe girdi, kirli ayaklarıyla karyolanın üzerine çıktı, öfkeli öfkeli piposunu tellendirdi, sonra bütün eşyalarını oraya buraya dağıttı, kırbacını, kılıcını takındı ve zeminlikten çıkmaya hazırlandı. Rostov’un “Nereye?” sorusuna öfkeyle, belirsiz bir karşılık vererek işi olduğunu söyledi:</p>

  <p>— Hesabımı Tanğı’ya biğ de ulu hükümdağa veğiğim! diyerek dışarı çıktı.</p>

  <p>Sonra Rostov zeminliğin arkasında birkaç atın ayaklarını çamurda şapırdattıklarını işitti. Denisov’un nereye gittiğini sormayı bile aklından geçirmedi. Kendi köşesinde iyice ısınarak uykuya daldı ve zeminlikten ancak akşama doğru çıktı. Denisov hâlâ dönmemişti. Hareketli bir akşamdı; komşu zeminliğin yanında iki subayla bir subay adayı svayka oynuyor, gülerek vıcık vıcık çamurlu toprağın içine turp dikiyorlardı. Rostov onlara katıldı. Oyunun ortasında subaylar kendilerine doğru yük arabalarının yaklaştığını gördüler; arkalarından sıska atlara binmiş on beş kadar süvari eri geliyordu. Yük arabaları, konvoyu yöneten süvarilerin gösterdiği yoldan, atların açıkta bağlandıkları yere yaklaştı, çevrelerini kalabalık süvari erleri sardı. Rostov:</p>

  <p>— İşte geldiler! Denisov boşuna üzülüp duruyordu, dedi. İşte yiyecekler de geldi.</p>

  <p>Subaylar:</p>

  <p>— Gerçekten öyle! dediler. Demek erler onun için seviniyorlar!</p>

  <p>Süvarilerin biraz gerisinde, yanında iki piyade subayı ile Denisov geliyor, onlarla bir şeyler konuşuyordu. Rostov onu karşılamaya gitti. Subaylardan biri olan zayıf, kısa boylu bir adam:</p>

  <p>— Size önceden haber veriyorum yüzbaşım, diyor, fena halde kızdığı anlaşılıyordu.</p>

  <p>Denisov:</p>

  <p>— Size veğmem dedim ya, diye karşılık veriyordu.</p>

  <p>— Bunun hesabını sizden sorarlar, yüzbaşım, bu zorbalıktır... Kendi birliklerimizin yiyecek konvoylarını zorla ele geçirmek! Adamlarımız iki gündür bir şey yemediler!</p>

  <p>— Benim adamlağım ise iki haftadığ ağızlağına biğ şey koymadılağ!</p>

  <p>Piyade subayı sesini yükselterek:</p>

  <p>— Bu haydutluktur! Bunun hesabını vereceksiniz sayın bayım! diye tekrar etti.</p>

  <p>Denisov birden parladı:</p>

  <p>— Siz ne diye başıma bela oluyoğsunuz, ha? diye bağırdı. Bunun hesabını veğecek olan benim, siz değil! Sizin buğada işiniz yoktuğ! Haydi, başınıza bela gelmeden, mağş, mağş!</p>

  <p>Kısa boylu subay oradan uzaklaşmadan:</p>

  <p>— Pekâlâ öyleyse! diye bağırıyordu. Haydutluk ediyorsunuz ha; ben size...</p>

  <p>Denisov:</p>

  <p>— Allah belanızı veğsin, mağş, diyoğum. Hızlı adım mağş! Başınıza bela gelmeden, diyerek atını subaya doğru çevirdi.</p>

  <p>Subay tehdit dolu bir sesle:</p>

  <p>— Peki peki, dedi ve atını çevirerek dörtnala kaldırdı, eyerin üzerinde sarsıla sarsıla uzaklaştı.</p>

  <p>Denisov arkasından:</p>

  <p>— Duvağa çıkmış köpeğe bakın! Duvağda canlı biğ köpek! diye bağırdı. Bu, süvarilerin ata binen piyadelerle alay etmek için kullandıkları en ağır sözdü. Denisov böyle bağırdıktan sonra Rostov’a yaklaşarak kahkahalarla güldü.</p>

  <p>— Piyadenin elinden nakliye konvoyunu zoğla aldım! dedi. Eğleğ açlıktan ölecek değilleğdi ya!</p>

  <p>Süvarilere yaklaşmış olan arabalar, piyade alayına gönderilmişti, ama Denisov, Lavruşka’dan bu konvoyun muhafızsız gittiğini görünce süvari erleriyle onu yolda çevirip zorla getirmişti. Erlere istedikleri kadar peksimet verildi, hatta öteki bölüklere de bölüşüldü.</p>

  <p>Ertesi gün, komutanı Denisov’u yanına çağırdı, parmaklarını iyice açarak onlarla gözlerini örtüp “Ben bu işe işte böyle bakıyorum,” dedi. “Hiçbir şeyi bilmiyorum ve sizin için bir muamele yapacak değilim, ama karargâha gitmenizi, orada levazım dairesinde, bu işi hale yola koymanızı ve imkân varsa şu kadar yiyecek aldığınıza dair bir makbuz imzalamanızı öğütlerim; bunu yapmazsanız erzak talebi piyade alayına çıkarıldığı için muameleye başlanır ve iş sizin için kötü sonuçlanabilir!”</p>

  <p>Denisov, alay komutanının yanından ayrılınca doğru karargâha gitti; komutanın verdiği öğüdü gerçekten yerine getirmeyi istiyordu. O akşam, zeminliğe, Rostov’un onu o zamana kadar hiç görmediği bir halde döndü. Konuşamıyor, nefesi tıkanıyordu. Rostov ona başına gelenleri sorduğunda, Denisov yalnız kısılmış, zayıf bir sesle anlaşılmaz küfürler, tehditler savurup duruyordu.</p>

  <p>Denisov’un durumundan ötürü korkuya kapılan Rostov, ona soyunmasını, su içmesini söyledi ve doktorun gelmesi için haber saldı. Denisov:</p>

  <p>— Beni yağmacılık suçuyla yağgılayacaklağ! Öf! Biğaz daha su veğ. Vağsın yağgılasınlağ. Ama ne yapağlağsa yapsınlağ, ğezilleri pataklamaktan gene de geği kalmam! Hükümdağa da öyle söyleyeceğim. Buz veğin! diye söylenip duruyordu.</p>

  <p>Alayın doktoru geldi, muhakkak kan almak gerektiğini söyledi. Denisov’un kıllı kolundan derin bir tabak dolusu kapkara kan çıktı ve kendisi ancak o zaman başına gelenleri anlatacak duruma geldi:</p>

  <p>— Geliyoğum, diye anlatıyordu. “Söyleyin bakalım amiğiniz neğede?” diye soğuyoğum. Gösteğiyoğlağ. “Lütfen biğaz bekleyin!” diyoğlağ. “Benim işim vağ, ben buğaya otuz veğstlik yeğden geldim, bekleyecek vaktim yok, geldiğimi habeğ veğ,” diyoğum. İyi mi? Dışağıya o hığsızlağın başı olacak heğif çıkıyoğ: Üstelik o da bana değs veğmeye kalkışıyoğ. “Bu yağmacılıktığ!” diyoğ. “Yağmacılığı, eğleğinin kağnını doyuğmak için yiyeceği alan yapmaz, onu yan cebine atmak için alan yapağ!” diyoğum. İyi mi? “Gidip alım satım subayına başvuğun, oğada biğ makbuz imzalayın, sonra geğekli işlem yapılacak,” diyor. Alım satım subayına gidiyoğum. İçeğiye giğiyorum, masanın başında... Kim vağ? Bil bakayım! Hayığ, düşünsen de bulamazsın!</p>

  <p>Denisov hasta kolunu masaya öyle bir indirdi ki masa az kalsın yere devrilecekti, üstündeki bardaklar şangırdadı.</p>

  <p>— Bizi açlık içinde kıvrandığan kim biliyoğ musun? diye bağırdı. Telyanin! “Demek bizi açlıktan kıvğandığan sensin ha?” Çat, çat biğ daha suğatma! Elim sanki öyle kendiliğinden kayıveğdi.... “Ah seni bilmem ne heğif...” diye öyle biğ kalayı bastım ki veğyansın! Ama doğğusunu söyleyeyim, feğahladım!</p>

  <p>Denisov bunları anlatırken bağırıyordu; hem öfkeli hem de keyifliydi. Siyah bıyıklarının altından beyaz dişlerini göstererek sırıtıyordu.</p>

  <p>— Elimden almasaydı gebeğtecektim, onu!</p>

  <p>Rostov:</p>

  <p>— Ne bağırıyorsun canım, sakinleş! dedi. Bak, gene kan akmaya başladı. Dur be, bunu sarmalı.</p>

  <p>Denisov’un sargısını yeniden sarıp onu yatağa yatırdılar. Ertesi gün uyandığında, neşeli ve sakindi. Ama öğlende alayın irtibat subayı ciddi ve üzgün bir ifadeyle Denisov ile Rostov’un ortaklaşa kullandıkları zeminliğe geldi, çok üzüntülü bir tavırla alay komutanlarından Binbaşı Denisov’a gönderilen ve bir gün önceki olayla ilgili sorular bulunan resmî bir kâğıt gösterdi. İrtibat subayı işin oldukça kötü bir yola döküleceğini, bu işi aydınlatmak için askerî yargıçlardan kurulu bir komisyonun görevlendirildiğini, o sırada erlerin yağmacılığı ile başıbozukluğu konusunda çok sert tedbirler alındığından, işi iyi sonuçlansa bile, rütbenin geri alınacağını haber verdi.</p>

  <p>Şikâyetçiler durumu şöyle bildirmişlerdi: Binbaşı Denisov zorla konvoyu ele geçirdikten sonra, kimse tarafından çağrılmadığı halde, sarhoş olarak levazım dairesi başkanına çıkmış, onu hırsızlık etmekle suçlandırmış, dövme tehdidinde bulunmuş, dışarıya çıkarılınca da kaleme doğru atılmış, iki memuru dövmüş, birinin kolunu çıkarmıştı.</p>

  <p>Denisov, Rostov'un yeni sorularına gülerek gerçekten galiba elinin altına bir başkasının da geldiğini, ama bütün bunların boş, saçma olduğunu, kendisinin hiçbir mahkemeden korkmadığını, eğer o alçaklar üstüne varmak cesaretini gösterirlerse onlara bir daha unutamayacakları bir karşılık vereceğini söyledi.</p>

  <p>Denisov bütün bunlardan kayıtsızlıkla söz ediyordu, ama Rostov onu o kadar iyi tanıyordu ki Denisov’un (başkalarına hiç belli etmediği halde) mahkemeden korktuğunu, kötü sonuçlanacağı belli olan bu işten ötürü üzüntü içinde kıvranıp durduğunu fark etmemesine imkân yoktu. Her gün sorgu kâğıtları, mahkeme çağrıları gelmeye başlamıştı ve bir mayıs günü Denisov’a bölüğü kendisinden sonra rütbesi en yüksek olan subaya teslim edip iaşe komisyonundaki yağmacılık işi konusunda açıklamada bulunmak üzere, tümen komutanlığına gelmesi emredildi. Bir gün önce Platov iki Kazak alayı ve iki süvari bölüğüyle keşfe çıkmıştı. Denisov, her zamanki gibi cesaretiyle gösteriş yaparak kolun önüne geçti. Fransız nişancılarının attıkları kurşunlardan biri baldırının üst kısmına saplandı. Başka bir zaman olsaydı, belki Denisov böyle hafif bir yarayla alaydan uzaklaşamazdı ama bu sefer fırsattan yararlanıp tümene gitmekten kaçınarak arabayla hastaneye gitti.</p>

  <h2 id="sigil_toc_id_98">XVII</h2>

  <p class="nonindent">Haziran ayında, Pavlogradlıların katılmadıkları Friedland muharebesi yapıldı, arkasından da çarpışmalara ara verileceği bildirildi. Arkadaşının yokluğunu acı acı duyan ve onun gidişinden beri kendisinden hiçbir haber alamadığı için davasını ve yarasını merak eden Rostov, ateş kesilmesinden yararlanarak Denisov’u ziyaret için hastaneye gitti.</p>

  <p>Hastane Rus ve Fransız ordularının iki kez yıkıp yaktığı küçük bir Prusya ilçesindeydi. Bu ilçe, özellikle yazın, kırların bu kadar güzelleştiği bir sırada kırık dökük damları ve duvarları, pislik içindeki sokakları, yırtık pırtık giysilerle dolaşan insanları, oradan oraya giden sarhoş ya da hasta erleriyle bir kat daha hüzün verici görünüyordu.</p>

  <p>Hastane, avlusunda yıktırılmış bir duvar kalıntıları bulunan, camları ile pencere çerçevelerinden bazıları kırılmış, taş bir evde kurulmuştu. Sargılar içinde, solgun, vücudu şişmiş birkaç er avluda dolaşıyor ya da oturmuş güneşleniyorlardı.</p>

  <p>Rostov binanın kapısından içeri girer girmez, burnuna çürümüş et ve hastane kokusu geldi. Merdivende ağzında puroyla bir Rus askerî doktoruna rastladı. Doktorun peşinden bir Rus sıhhiye eri geliyordu. Doktor:</p>

  <p>— Parçalanamam ya! diyordu. Akşama doğru Makar Alekseyeviç’e gel, beni orada bulunsun.</p>

  <p>Sıhhiye eri ona bir şey daha sordu:</p>

  <p>— Evet! Nasıl bilirsen öyle yap! Sanki hepsi bir değil mi?</p>

  <p>Doktor merdivenden yukarı çıkıp Rostov’u görmüştü:</p>

  <p>— Siz ne istiyorsunuz, sayın teğmenim! dedi. Siz nereye? Kurşundan kurtulunca tifoya mı tutulmak istiyorsunuz. Burası karantinada, kardeşim!</p>

  <p>Rostov:</p>

  <p>— Neden? diye sordu.</p>

  <p>— Tifo var, efendim. Kim yukarı çıkarsa ölümü bulur. Yalnız Makeyev’le ikimiz (sıhhiye erini işaret etti) hâlâ uğraşıp didiniyoruz. Burada bizim doktorlardan beş kişi öldü. Yeni biri geldi mi bir hafta sonra işi tamam!</p>

  <p>Bunu sanki memnun olmuş gibi söylüyordu.</p>

  <p>— Prusyalı doktorları çağırttık, ama bizim o müttefiklerimiz bu işleri sevmiyorlar.</p>

  <p>Rostov ona, orada yatan süvari Binbaşısı Denisov'u aradığını anlattı:</p>

  <p>— Bilmiyorum, tanımıyorum, kardeşim. Düşünün bir kere, bir başıma üç hastaneye, dört yüzden fazla hastaya bakıyorum! İyi ki Prusyalı yardımsever hanımlar bize ayda ikişer funt kahve ile tiftik gönderiyorlar, yoksa mahvolurduk.</p>

  <p>Güldü:</p>

  <p>— Dört yüz hasta, kardeşim! Hâlâ yenilerini gönderip duruyorlar. Dört yüz var değil mi? Ha?</p>

  <p>Bunu sıhhiye erine sormuştu.</p>

  <p>Sıhhiye erinin yorgunluktan bitkin bir hali vardı. Belli ki canı sıkılıyor, lafa dalan doktorun bir an önce gitmesini bekliyordu. Rostov:</p>

  <p>— Binbaşı Denisov, diye tekrarladı. Moliten dolaylarında yaralanmıştı.</p>

  <p>Doktor kayıtsızca sıhhiye erine sordu:</p>

  <p>— Galiba öldü, ha? Öyle değil mi Makeyev?</p>

  <p>Ama sıhhiye eri, doktorun sözlerine, “Evet,” karşılığını vermedi. Doktor:</p>

  <p>— O dediğiniz şöyle uzun boylu, saçları kızıla çalan biriydi, değil mi? diye sordu.</p>

  <p>Rostov Denisov’un tipini tarif etti. Doktor sevinir gibi:</p>

  <p>— Vardı böyle biri, dedi; o dediğiniz herhalde ölmüştür. Her neyse, listeye bakarım; ölenlerin bende listesi vardı. Sende var mı Makeyev?</p>

  <p>Sıhhiye eri:</p>

  <p>— Listeler Makar Alekseyeviç’te, dedi.</p>

  <p>Sonra Rostov’a döndü:</p>

  <p>— Ama isterseniz subayların koğuşlarına buyrun orada olup olmadığını görürsünüz.</p>

  <p>Doktor:</p>

  <p>— Ah iyisi mi hiç gitmeyin, kardeşim, dedi. Yoksa bir de bakarsınız burada kalmışsınız.</p>

  <p>Ama Rostov doktora selam verdikten sonra, sıhhiye erinden kendisine yol göstermesini rica etti. Doktor merdivenin alt başında:</p>

  <p>— Eh benden günah gitti! diye bağırdı.</p>

  <p>Rostov sağlık eriyle birlikte koridora girdi. Bu karanlık koridorda hastane kokusu o kadar kuvvetliydi ki Rostov burnunu tutup sıkmak zorunda kaldı ve daha ileri gidebilmek için gereken kuvveti toplamak amacıyla bir an durakladı. Sağda bir kapı açıldı; sapsarı, zayıf, yalınayak, üzerinde yalnız iç çamaşırı bulunan koltuk değnekli bir adam dışarıya uzandı. Kapısının pervazına dayandı, parlak, kıskanç gözlerle oradan geçenlere baktı. Rostov, kapıdan içeri bakınca hastalarla yaralıların orada, yerde sırtlarında kaputlarıyla, samanların üzerinde yattıklarını gördü.</p>

  <p>— Bu ne? diye sordu.</p>

  <p>Sıhhiye eri:</p>

  <p>— Bunlar er koğuşları, diye karşılık erdi. Sonra sanki özür dilemek istiyormuş gibi:</p>

  <p>— Eh, başka yapacak bir şey yok ki, dedi.</p>

  <p>— İçeri girip bakabilir miyim?</p>

  <p>Sıhhiye eri:</p>

  <p>— Bakılacak şey var mı ki? dedi.</p>

  <p>Ama Rostov, sıhhiyenin kendisini oraya bırakmak istemediği açıkça belli olduğundan, aksine erlerin koğuşlarına girdi. Daha koridordayken alıştığı koku, burada daha kuvvetli duyuluyordu. Hatta burada biraz değişmişti: Daha keskindi ve asıl çıktığı yerin burası olduğu anlaşılıyordu.</p>

  <p>Büyük pencerelerden içeri giren güneşle ışıl ışıl aydınlanmış uzun odada başları duvar tarafında, aralarında geçecek dar bir yer bırakarak iki sıra halinde hastalarla yaralılar yatıyordu. Çoğu baygın durumdaydı ve içeriye girenlere aldırmıyorlardı. Kendilerini bilenler ise yerlerinden doğrularak o sarı, zayıf yüzlerini hep aynı yardım umudu, sitem ve başkasının sağlığına karşı kıskançlık ifadesiyle yukarıya kaldırmışlardı; gözlerini Rostov’dan ayırmıyorlardı. Rostov odanın ortasına doğru yürüdü, iki yandaki kapıları açık olan odalara baktı ve her iki tarafta da aynı şeyleri gördü. Durdu, hiç konuşmadan çevresine göz gezdirdi. Böyle bir şeyi göreceğini aklından bile geçirmemişti. Yerde, neredeyse ayaklarının altında ve ortadaki geçit yerinde, doğrudan doğruya çıplak döşemenin üzerinde bir hasta yanlamasına yatıyordu. Herhalde Kazak’tı. Çünkü saçları yandan tıraş edilmişti. Kazak sırtüstü, kocaman kollarıyla bacaklarını iki yana açmış olarak yatıyordu. Yüzü koyu kırmızıydı, gözleri de öylesine devrilmişti ki yalnız akları görünüyordu. Çıplak ayaklarıyla hâlâ kırmızı olan ellerinde damarları ip gibi gerilmişti. Kafasını yere vurarak kısık sesle bir şey söyledi ve söylediği sözü tekrarlamaya başladı. Rostov, söylediğine kulak verdi ve o tekrar ettiği sözün ne olduğunu anladı: “Su istiyorum, su, su istiyorum!”</p>

  <p>Rostov bu hastayı yerine yatırıp onu su verebilecek bir kimseyi bulmak için bakındı. Sıhhiye erine:</p>

  <p>— Bu hastalara kim bakıyor kuzum? diye sordu.</p>

  <p>Bu sırada yandaki odadan hastanede hademelik eden bir nakliye eri çıktı, ayaklarını birbirine çarparak Rostov’un karşısında dimdik selama durdu. Sonra herhalde onu hastane müdürü sanarak gözlerini devire devire Rostov’a:</p>

  <p>— Sağolun sayın komutanım! diye bağırdı.</p>

  <p>Rostov ona Kazak erini işaret ederek:</p>

  <p>— Kaldırsana şunu! Su ver ona! dedi.</p>

  <p>Er, büyük çaba harcayarak gözlerini daha çok devirdi ve memnunlukla:</p>

  <p>— Başüstüne, sayın komutanım! dedi. Ama hâlâ dimdik duruyor, yerinden kımıldamıyordu.</p>

  <p>Rostov gözlerini indirerek “Hayır, burada hiçbir şey yapılamaz!” diye düşündü. Oradan uzaklaşmak istiyordu. Ama sağ taraftan anlamlı bir bakışın kendisine yönelmiş olduğunu hissetti ve bakana doğru döndü. Koğuşun hemen hemen öteki köşesinde, bir kaputun üzerinde sapsarı, iskelet gibi zayıf, sert yüzlü, sakalı tıraş edilmemiş, yaşlı bir er oturuyor, dik dik Rostov’a bakıyordu. Yaşlı erin bir yanındaki komşusu ona bir şeyler fısıldıyor, Rostov’u işaret ediyordu. Rostov yaşlı erin kendisine bir şey sormaya niyetlendiğini anladı. Ona yaklaştı ve yalnız bir bacağının kıvrılmış olduğunu, öbür bacağının dizden aşağısının bulunmadığını gördü. Yaşlı erin öbür yanındaki komşusu, başını geriye atmış hareketsiz halde yatıyordu. Ondan epey uzaktaydı. Genç bir erdi, çengel burunlu çilli yüzü balmumu beyazlığındaydı, gözleri şakaklarına doğru kaymıştı. Rostov kıvrık burunlu ere baktı ve sırtında soğuk bir ürperiş hissetti. Sıhhiye erine:</p>

  <p>— İyi ama bu galiba... dedi.</p>

  <p>Yaşlı er, alt çenesi titreyerek:</p>

  <p>— Ne kadar rica ettik, sayın komutanım! dedi. Sabahleyin ölmüştü. Ne de olsa insanız, köpek değil ki...</p>

  <p>Sıhhiye eri aceleyle:</p>

  <p>— Şimdi birini gönderirim, kaldırırlar, kaldırırlar! dedi. Buyrun komutanım gidelim.</p>

  <p>Rostov da aceleyle:</p>

  <p>— Gidelim, gidelim, dedi ve gözlerini yere indirerek o kendisine sistemle ve kıskançlıkla bakan dizi dizi gözlerin arasından geçerken dikkati çekmemek için başını omuzlarının arasına alıp büzüldü, odadan dışarı çıktı.</p>

  <h2 id="sigil_toc_id_99">XVIII</h2>

  <p class="nonindent">Sıhhiye eri, koridordan geçtikten sonra Rostov’u, kapıları açık üç odadan ibaret subay koğuşlarına götürdü. Bu odalarda karyolalar vardı; yaralı ve hasta subaylardan kimi bunların üzerinde oturuyor, kimi yatıyordu. Bazıları, sırtlarında sabahlıklarıyla odadan odaya dolaşıyorlardı. Rostov’un subay koğuşlarında ilk karşılaştığı adam, kısa boylu, tek kollu, zayıf başına kalpak, sırtına da hastanede verilen sabahlıklarından birini geçirmiş, ağzında ucu ısırıla ısırıla ezilmiş bir pipo ile birinci odada dolaşan biri oldu. Rostov ona dikkatle bakarak bu adamı nerede gördüğünü hatırlamaya çalışıyordu. Kısa boylu adam:</p>

  <p>— Hay Allah! Tanrı nerede görüşmemizi nasip etti, dedi. Tuşin’i, Tuşin’i hatırlamıyor musunuz? Sizi Schöngraben önlerinde arabayla gideceğiniz yere götürmüştüm, hatırlıyor musunuz? Benden bir parçacık kestiler işte...</p>

  <p>Gülümseyerek sabahlığın boş kolunu gösterdi:</p>

  <p>— Vasiliy Dimitriç Denisov’u arıyorsunuz değil mi?</p>

  <p>Rostov’un kimi aradığını öğrenince:</p>

  <p>— Aynı koğuştayız! dedi. Burada, burada...</p>

  <p>Sonra Rostov’u birkaç kişinin kahkahalarının duyulduğu öbür odaya götürdü.</p>

  <p>Rostov, “Burada kahkahalarla gülmek şöyle dursun, nasıl yaşayabiliyorlar?” diye düşünüyordu. Erlerin koğuşlarında ciğerlerine dolan o ceset kokusunu hâlâ duyuyor, her iki taraftan onu izleyen o kıskanç bakışlarla ölü genç erin gözleri devrilmiş yüzünü görür gibi oluyordu.</p>

  <p>Denisov, saat on ikiye yaklaştığı halde başını yorganla örtmüştü, yatağının üzerinde uyuyordu.</p>

  <p>Uyanınca tıpkı bazen alayda yaptığı gibi ve aynı sesle:</p>

  <p>— Vay! Ğostov! Meğhaba, meğhaba be! diye bağırdı, ama Rostov hüzünle bu alışılmış aşırı serbestliğini neşenin altında, Denisov’un yüzündeki anlatımda, sesinin tonunda ve sözlerinde yepyeni, kötü, gizlemeye çalıştığı bir duygunun varlığını hissetti.</p>

  <p>Yarası önemsiz olduğu halde hâlâ iyi olmamıştı. Oysa yaralanalı altı hafta geçmişti. Yüzünde hastanede bulunan herkesin yüzündeki gibi solgunluk ve şaşkınlık vardı. Ama Rostov’u şaşırtan bu değildi; onu şaşırtan, Denisov’un, gelişine sevinmemiş gibi olması ve hiç de tabii olmayan bir tavırla gülümsemesiydi. Denisov, ne alay ne de çarpışmaların genel akışı konusunda bir şey soruyordu. Rostov ona bunları anlattığı zaman da dinlemiyordu.</p>

  <p>Hatta Rostov, Denisov’un alayı ve genel olarak hastane dışında akıp giden serbest yaşamı hatırlatmasından da hoşlanmadığını fark etmişti. Sanki o eski yaşantısını unutmaya çalışıyor ve yalnız levazım memurlarıyla olan anlaşmazlığıyla ilgileniyordu. Rostov ona davanın ne kadar ilerlediğini sorunca Denisov hemen yastığın altından komisyondan gelen kâğıdı ve ona karşılık olarak karaladığı yazıyı çıkardı. Kendi yazdığını okumaya başlayınca heyecanlandı; Rostov’a özellikle o kâğıtta düşmanlarına savurduğu acı sözleri belirtiyordu. Denisov’un hastanedeki arkadaşları, dışarıdaki serbest yaşamın yeni gelmiş bir temsilcisi olarak gördükleri Rostov’un çevresini sarmışlardı, ama Denisov yazdığı cevabı okumaya başlar başlamaz yavaş yavaş dağıldılar. Rostov yüzlerinden bütün bu beylerin artık bıktıklarını, bu hikâyeyi kim bilir kaç defa dinlediklerini anladı. Yalnız komşusu, karyolasının üzerinde oturan ve somurtkan bir tavırla kaşlarını çatarak piposunu tellendiren şişman bir hafif süvari subayı, bir de başını hoşnutsuzlukla sallayarak kısa boylu, tek kollu Tuşin dinlemeye devam ediyorlardı. Denisov okuduğu kâğıdın yarısına gelince hafif süvari subayı sözünü kesti. Rostov’a dönerek:</p>

  <p>— Bana kalırsa kendisini bağışlatması için hükümdara yalvarması gerekir. Diyorlar ki şimdi büyük ödüller dağıtılacakmış, bu yüzden herhalde bağışlarlar...</p>

  <p>Denisov:</p>

  <p>— Ben mi hükümdağa yalvağacağım? dedi.</p>

  <p>Bunu sesine eskisi gibi enerjik ve ateşli bir ifade vermeye çalışarak söylemişti. Ama sesinde gereksiz bir sinirlilikten başka şey sezilmiyordu.</p>

  <p>— Niçin yalvağacakmışım? Haydut olsaydım bağışlanmam için yalvağığdım. Oysa beni haydutlağı meydana çıkağıyoğum diye yağgılıyoğlağ. Vağsın yağgılasınlağ. Ben kimseden koğkmuyoğum; ben çağa ve vatana namusumla hizmet ettim, hığsızlık da etmedim! Biğ de ğütbemi geği almak istiyoğlağ ve... Dinle, onlağa açık açık olduğu gibi yazdım işte. Bak şöyle diyoğum: “Eğeğ ben devlet malını çalsaydım...”</p>

  <p>Tuşin:</p>

  <p>— Güzel yazılmış, buna diyecek yok, dedi. Ama iş bunda değil, Vasiliy Dimitriç...</p>

  <p>O da konuşurken Rostov’a doğru dönmüştü:</p>

  <p>— Boyun eğmek gerekir. Oysa Vasiliy Dimitriç boyun eğmek istemiyor. Askerî mahkeme üyesi size durumunuzun kötü olduğunu söyledi ya!</p>

  <p>Denisov:</p>

  <p>— Eh, vağsın kötü olsun, dedi.</p>

  <p>Tuşin devam etti:</p>

  <p>— Askerî mahkeme üyesi size bir dilekçe yazmıştı, o dilekçeyi imzalayıp bu beyle göndermelisiniz. Beyefendinin herhalde (Rostov’u işaret etti), kurmayda tanıdıkları vardı. Bundan daha iyi bir fırsat bulamazsınız.</p>

  <p>Denisov:</p>

  <p>— Canım dedim ya, el etek öpmem, diyerek sözünü kesti ve gene yazdığı kâğıdı okumaya devam etti.</p>

  <p>Rostov, Tuşin ile öbür subayların gösterdikleri yolun en doğru yol olduğunu sezdiği ve ona yardım edebilirse kendisini mutlu sayacağı halde, Denisov’u kandırmak cesaretini gösteremiyordu; onun nasıl sözünden dönmeyen ve haklı olduğu zaman ne kadar öfkelenen bir adam olduğunu biliyordu.</p>

  <p>Denisov’un, okunması bir saatten daha uzun süren o zehirli bir dille yazılmış kâğıtları okunduktan sonra, Rostov hiçbir şey söylemedi ve derin bir hüzün içinde, günün geri kalan kısmını, gene çevresini sarmış Denisov’un hastane arkadaşlarının arasında geçirdi; onlara bildiklerini anlatıyor, başkalarının da anlattıklarını dinliyordu. Denisov, akşam hep somurtup sustu.</p>

  <p>Gece geç vakit, Rostov gitmeye hazırlandı ve Denisov’a bir isteğinin olup olmadığını sordu. Denisov:</p>

  <p>— Ha evet, duğ, dedi, dönüp etraftaki subaylara baktı, yastığının altından kâğıtlarını çıkardı, hokkanın bulunduğu pencereye doğru yürüdü, oturup yazmaya başladı. Sonra pencerenin yanından ayrılarak Rostov’a büyük bir zarf uzattı:</p>

  <p>— Öyle göğünüyoğ ki bükemediğimiz eli öpmek geğekiyoğ.</p>

  <p>Bu, askerî mahkeme üyesinin hükümdara yazdığı dilekçeydi, bu dilekçede Denisov levazım dairesinde işlenen suçlardan söz etmiyor, yalnız bağışlanmasını istiyordu.</p>

  <p>— Geğeken yeğe iletiğsin, belli ki...</p>

  <p>Sözünü bitirmeden yapmacık, hastalıklı bir tavırla gülümsedi.</p>

  <h2 id="sigil_toc_id_100">XIX</h2>

  <p class="nonindent">Rostov alaya dönüp Denisov’un davasının ne durumda olduğunu bildirdikten sonra, elinde hükümdara yazılmış mektupla Tilsit’e gitti.</p>

  <p>13 Haziran günü, Fransız ve Rus imparatorları Tilsit’te buluştular. Boris Drubetskoy, emrinde bulunduğu önemli kişiden, Tilsit’e gönderilen maiyet subaylarına kendisinin de katılması için ricada bulunmuştu. O güne kadar herkes gibi “Bonapart” olarak söz ettiği Napolyon için:</p>

  <p>— <i>Je voudrais voir le grand homme!</i><a class="noteref" href="../Text/notlar.xhtml#f22n46" id="ref46">46</a> dedi.</p>

  <p>General gülümseyerek:</p>

  <p>— <i>Vous parlez de Bonapart?</i><a class="noteref" href="../Text/notlar.xhtml#f22n47" id="ref47">47</a> diye sordu.</p>

  <p>Boris soru sorar gibi generaline baktı ve hemen bunun şakadan yapılmış bir sınama olduğunu anladı:</p>

  <p>— <i>Mon prince, je parle de l'empereur Napolyon,</i><a class="noteref" href="../Text/notlar.xhtml#f22n48" id="ref48">48</a> diye karşılık verdi.</p>

  <p>General, gülümseyerek hafifçe omuzuna vurdu:</p>

  <p>— Sen çok ilerleyeceksin, dedi. Tilsit’e giderken de onu yanında götürdü.</p>

  <p>İmparatorlar Niemen’de buluştuklarında, orada bulunan pek az kişi arasında Boris de vardı; üzerinde armalar bulunan salları, Napolyon’un karşı kıyıda Fransız Muhafız Alayı’nın önünden geçişini, İmparator Aleksandr’ın Niemen kıyısındaki misafirhanede oturup hiç konuşmadan Napolyon’u beklerken yüzündeki düşünceli ifadeyi, her iki imparatorun kayıklara binişini ve daha önce sala varan Napolyon’un nasıl hızlı adımlarla ilerleyip Aleksandr’ı karşıladığını, elini nasıl sıktığını, sonra da her ikisinin küçük köşke girip gözden kaybolduklarını görmüştü. Boris yüksek rütbeli insanların çevresine girişinden beri, etrafında olup bitenleri dikkatle dinlemeyi ve gördüklerini yazmayı alışkanlık haline getirmişti. Tilsit’teki buluşma sırasında, Napolyon’la birlikte gelen kişilerin isimlerini, üzerlerindeki üniformaların cinsini soruşturuyor, önemli kişilerin söyledikleri sözlere dikkatle kulak veriyordu. İmparatorlar köşke girdikleri sırada saatine bakmış, Aleksandr köşkten çıkınca ona tekrar göz atmayı unutmamıştı: Görüşme bir saat elli üç dakika sürmüştü; o akşam ona göre tarihî önemi olan başka olayların arasında bunu da yazdı.</p>

  <p>Çar Aleksandr’ın maiyeti çok küçük olduğundan, meslekte başarıya değer veren bir insan için, imparatorların görüşmesi sırasında Tilsit’te bulunmak çok önemli bir işti ve Boris kendini Tilsit’te bulunca o günden sonra durumunun büsbütün sağlamlaşacağını anlamıştı. Herkes onu tanımakla kalmamıştı; ona dikkatle bakmış ve orada bulunuşuna alışmışlardı. Bir görevle iki kez imparatorun yanına bile gitmişti; bu yüzden imparator onu şahsen tanıyordu. İmparatorun çevresindekiler de artık eskiden olduğu gibi onu yeni biri sayarak yabancılık göstermek şöyle dursun, orada bulunmadığını görseler buna hayret edeceklerdi.</p>

  <p>Boris, bir başka yaverle, Polonyalı Kont Jilinski ile birlikte oturuyordu. Paris’te yetişmiş bir Polonyalı olan Jilinski zengindi, Fransızları çok severdi. Bu yüzden Tilsit’te bulundukları sürece, hemen her gün Jilinski ile Boris’in evinde kahvaltıya ve öğle yemeğine muhafız alayı ile Fransız Genel Kurmayı’na bağlı subaylar geliyordu.</p>

  <p>24 Haziran günü, Boris'le birlikte oturan Kont Jilinski, Fransız ahbapları için bir akşam yemeği verdi. Bu akşam yemeğinde şeref konuğu olarak Napolyon’un yaverlerinden biri, Fransız muhafız alayından birkaç subay, Napolyon’un <i>page'ı</i><a class="noteref" href="../Text/notlar.xhtml#f22n49" id="ref49">49</a> olan, soylu bir Fransız ailesinin delikanlı oğlu vardı.</p>

  <p>İşte Rostov o akşam, tanınmamak için karanlıktan yararlanıp sivil giyinmiş olarak Tilsit’e geldi. Jilinski ile Boris’in oturdukları eve girdi. Rostov’un ruhunda, içinden geldiği bütün orduda olduğu gibi Napolyon’la Fransızlara karşı ilişkilerde, eski düşmanı bir anda dost haline getiren değişiklik gerçekleşmemişti; oysa bu değişiklik, genel karargâhta ve Boris’in evinde olmuştu bile. Orduda daha herkes Bonapart ile Fransızlara karşı eskisi gibi öfke, nefret ve korku duyuyordu. Daha kısa bir süre önce, Rostov, Platov Kazak subaylarından biriyle konuşurken Napolyon esir edilirse ona bir hükümdar gibi değil de bir suçluymuş gibi davranılacağı konusunda bahse girmişti. Yine kısa bir süre önce, yolda yaralı bir Fransız albayına rastlamış, öfkeye kapılmış, ona meşru bir hükümdar ile adi bir cani olan Bonapart arasında barış olamayacağını ispat etmeye kalkışmıştı. Bu yüzden Boris’in evinde ileri karakollardayken bambaşka bir gözle görmeye alıştığı üniformaları giymiş Fransız subaylarının bulunuşu, Rostov’a tuhaf görünmüş, onu şaşırtmıştı. Kapıdan bir Fransız subayının dışarı doğru uzandığını görür görmez, hep duyduğu o düşmanlık duygusu, birden bütün varlığını sardı. Eşikte durup Rusça olarak Drubetskoy’un burada oturup oturmadığını sordu. Sofada yabancı bir ses işitmiş olan Boris onu karşılamaya çıktı. Rostov’u görünce yüzünde ilk anda bir can sıkıntısı belirdi. Buna rağmen gülümseyerek ona yaklaştı:</p>

  <p>— Aa sen misin? Çok sevindim, seni gördüğüme çok sevindim!</p>

  <p>Ama Rostov onun ilk davranışını fark etmişti, soğuk bir tavırla:</p>

  <p>— Galiba vakitsiz geldim, dedi. Gelmeyecektim ama bir iş var da...</p>

  <p>— Yok canım, ben yalnız senin alaydan nasıl olup da geldiğine hayret ediyorum.</p>

  <p>Boris bunu söyledikten sonra içeriden seslenerek onu çağırana:</p>

  <p>— <i>Dans un moment je suis â vous!</i><a class="noteref" href="../Text/notlar.xhtml#f22n50" id="ref50">50</a> diye karşılık verdi.</p>

  <p>Rostov:</p>

  <p>— Görüyorum ki vakitsiz gelmişim! diye tekrarladı.</p>

  <p>Boris’in yüzündeki can sıkıntısı artık kaybolmuştu; durumu iyice düşündükten sonra ne yapacağını kararlaştırmıştı, bu yüzden çok sakin bir tavırla onu iki elinden tutarak yandaki odaya götürdü. Kararlı bir ifadeyle Rostov’a bakan gözleri sanki bir perdeyle örtülüydü; başkalarıyla birlikte yaşamının lacivert gözlüklerini takmış gibiydi. Rostov’a öyle geliyordu. Boris:</p>

  <p>— Aman rica ederim, senin için vakitsiz gelmek diye bir şey olabilir mi? dedi.</p>

  <p>Rostov’u akşam yemeği için sofranın hazırlandığı odaya götürdü, onu misafirlerle tanıştırdı, adını söyledi, sivil olmayıp süvari subayı ve eski bir arkadaşı olduğunu belirtti. Odadakileri “Kont Jilinski, <i>le comte N. N., le capitaine S. S.,</i>”<a class="noteref" href="../Text/notlar.xhtml#f22n51" id="ref51">51</a> diye tanıtıyordu. Rostov kaşlarını çatmış, Fransızlara bakıyor, isteksiz bir tavırla eğilerek selam verip susuyordu.</p>

  <p>Jilinski’nin de bu yeni Rus’u kendi grubuna memnunlukla kabul etmediği belliydi, bu yüzden Rostov’a hiçbir şey söylemedi. Boris yeni bir adamın gelmesinden ötürü duyulan bu gerginliği fark etmemiş gibiydi. Rostov’u karşıladığı andaki nazik ve sakin tavrıyla konuşmaları canlandırmaya çalışıyordu. Fransızlardan biri, onlara özgü bir nezaketle, inatla susan Rostov’a doğru dönerek ona herhalde Tilsit’e imparatoru görmek için gelmiş olduğunu söyledi.</p>

  <p>Rostov kısaca:</p>

  <p>— Hayır, iş için geldim, dedi.</p>

  <p>Boris’in yüzündeki hoşnutsuzluğu fark edince fena halde canı sıkıldı, canı sıkılan bütün insanlar gibi herkesin kendisine düşmanca baktığını ve herkesi rahatsız ettiğini sanıyordu. Gerçekten de onları rahatsız ediyordu ve yeniden başlayan konuşmaların dışında kalmıştı. Misafirlerin ona doğru yönelttikleri bakışlar, “Neden burada oturuyor ki sanki?” diye soruyor gibiydi. Rostov kalkıp Boris’e yaklaştı, alçak sesle:</p>

  <p>— Galiba seni rahatsız ediyorum, dedi. Gidip şu işi konuşalım, sonra gideyim.</p>

  <p>Boris:</p>

  <p>— Ne münasebet, hiç de rahatsız etmiyorsun, dedi. Ama yorulduysan odama geçelim, orada uzanır dinlenirsin.</p>

  <p>— Evet, öyle yapmalıyım.</p>

  <p>Boris’in yattığı küçük odaya girdiler. Rostov oturmadan, sanki Boris suçluymuş gibi öfkeli bir tavırla ona Denisov’un işini anlatmaya başladı. Bu sırada ona Denisov için generali vasıtasıyla hükümdara ricada bulunup bulunamayacağını, bunu isteyip istemediğini ve mektubu gene generalinin eliyle ona ulaştırıp ulaştıramayacağını sordu. Daha baş başa kaldıkları anda, Rostov ilk kez, Boris’in gözlerinin içine bakmaktan rahatsız olduğunu iyice anlamıştı. Boris ayak ayak üstüne atmıştı, sol eliyle sağ elinin ince parmaklarını okşuyor, onu tıpkı astının raporunu dinleyen bir general gibi, bazen yan tarafa bakarak, bazen gözlerinde gene aynı perde varmış gibi Rostov’un gözlerine bakarak dinliyordu. Rostov onunla her göz göze gelişinde huzursuzluk duyuyor, gözlerini indiriyordu.</p>

  <p>— Böyle işleri duymuştum, hükümdarın bu gibi olaylarda çok sert davrandığını biliyorum. Bence bu işi majestelerine duyurmamalı. Bana kalırsa doğrudan doğruya kolordu komutanına rica etmek daha iyi olur... Ama genel olarak öyle düşünüyorum ki...</p>

  <p>Rostov Boris’in gözlerinin içine bakmadan, bağırır gibi:</p>

  <p>— Canım sen hiçbir şey yapmak istemiyorsun, bari öyle söyle! dedi.</p>

  <p>Boris gülümsedi:</p>

  <p>— Aksine, elimden geleni yapacağım, yalnız düşündüm ki...</p>

  <p>O sırada kapıdan Boris’i çağıran Jilinski’nin sesi duyuldu.</p>

  <p>Rostov:</p>

  <p>— Haydi git, git! dedi ve akşam yemeğine katılmayacağını söyleyerek küçük odada tek başına kaldı, uzun bir süre orada bir aşağı bir yukarı dolaştı; yandaki odadan kulağına Fransızca olarak neşeli konuşmalar geliyordu.</p>

  <h2 id="sigil_toc_id_101">XX</h2>

  <p class="nonindent">Rostov, Tilsit’e Denisov için ricada bulunmak bakımından hemen hiç elverişli olmayan bir günde gelmişti. Kendisi nöbetçi generale gidemezdi, çünkü sırtında frak vardı ve Tilsit’e komutanlarından izin almadan gelmişti. Boris ise bu işi yapmayı istese bile, Rostov’un gelişinin ertesi günü bunu yapabilecek durumda değildi. 27 Haziran olan o gün barış antlaşmasının ilk maddeleri imzalanmıştı. İmparatorlar birbirlerine nişan vermişlerdi: Aleksandr’a <i>Légion d'honneur,</i> Napolyon’a ise birinci dereceden Andrey nişanı verilmişti, aynı gün Fransız Muhafız Taburu, Preobrajenski Taburu’na ziyafet verecek, hükümdarlar da bu ziyafette bulunacaklardı.</p>

  <p>Rostov, Boris ile baş başa kalınca öyle bir huzursuzluk, öyle bir hoşnutsuzluk duyuyordu ki Boris akşam yemeğinden sonra gelip odasına bakınca uyuyor gibi görünmüş, ertesi günü de ona görünmemeye çalışarak erkenden evden çıkıp gitmişti. Sırtında frak, başında silindir şapkayla sokaklarda dolaşıyor, Fransızlarla onların üniformalarına bakıyor, sokakları, Rus ve Fransız imparatorlarının oturdukları evleri seyrediyordu. Meydanda ziyafet için dizilen masaları, sokaklarda Rus, Fransız bayrakları sarılmış ve boydan boya uzanmış taklarla kocaman “A” ve “N” armalarını gördü. Evlerin pencerelerinde de bayraklarla armalar vardı.</p>

  <p>Nikolay, “Boris bana yardım etmek istemiyor, zaten ben de ona başvurmak istemiyorum. Buna karar verdim bir kere,” diye düşünüyordu. “Aramızda her şey bitti, ama ben Denisov için elimden geleni yapmadan ve en önemlisi mektubu hükümdara vermeden buradan gitmem. Doğrudan doğruya onun eline mi versem? Kendisi burada ya!” diye düşünüyor, elinde olmayarak gene Aleksandr’ın oturduğu eve yaklaşıyordu.</p>

  <p>O evin önünde binek atları duruyor ve maiyet subayları herhalde imparator çıkacağı için bir araya toplanıyorlardı.</p>

  <p>Rostov, “Onu her an görebilirim,” diye düşünüyordu. “Keşke mektubu doğrudan doğruya ona verebilseydim! Her şeyi ona anlatabilseydim... Böyle bir şey yapacak olsam sırtımda frak var diye beni tevkif ederler mi acaba? Bu olacak şey değil! O kimin haklı olduğunu anlar. O her şeyi anlar; her şeyi bilir. Ondan daha hak gözeten, ondan daha vicdanlı kim olabilir? Eh, diyelim ki beni burada bulunduğum için tevkif ettiler. Bu da felaket mi yani?”</p>

  <p>Rostov hükümdarın oturduğu evin önündeki basamaklardan yukarı çıkan subaya bakarak böyle düşünüyordu. “İşte yukarı çıkıyorlar ya! Aman hepsi saçma! Gidip mektubu imparatora kendi elimle vereyim: Artık ondan sonra beni bu işe zorlayan Drubetskoy ayıklasın pirincin taşını!” Birden, kendisinden hiç beklemediği bir kararlılıkla cebinde bulunan mektubu yoklayarak doğru imparatorun oturduğu eve gitti.</p>

  <p>Her an imparatorla karşılaşmayı bekliyor, bunu aklından geçirirken bile bütün kanı yüreğinde toplanıyormuş gibi oluyordu. “Hayır, bu sefer, Austerlitz’deki gibi fırsatı kaçırmam,” diye düşünüyordu. “Ayaklarına kapanır ona yalvarırım. O beni yerden kaldırır, söylediklerimi dinler, üstelik bana teşekkür bile eder.” Rostov bunu düşünürken hayalinden imparatorun kendisine söyleyeceği sözleri geçiriyordu. İmparator, “İyilik edebildiğim zaman mutlu olurum, ama bir haksızlığı düzeltmek mutlulukların en büyüğüdür,” diyecekti. Böyle düşünerek kendisine merakla bakanların yanlarından geçip hükümdarın oturduğu evin kapısı önündeki sahanlığa çıktı. Bu sahanlıktan geniş bir merdiven doğru yukarı gidiyor; sağda kapalı bir kapı görünüyordu. Aşağıda, merdivenin altında, alt kata açılan bir kapı vardı. Biri:</p>

  <p>— Kimi istiyorsunuz? diye sordu.</p>

  <p>Nikolay sesi titreyerek:</p>

  <p>— Mektup vereceğim. Majestelerine bir dilekçe, dedi.</p>

  <p>— Dilekçeler nöbetçi subayına! Şöyle buyrun (Aşağıda bir kapıyı göstermişti). Ama kabul etmezler.</p>

  <p>Rostov, bu kayıtsız sesi işitince yaptığından korktu; her an hükümdarı görmek düşüncesi o kadar çekici, bu yüzden o kadar korkunçtu ki oradan neredeyse kaçacaktı; ama onu karşılamış olan teşrifatçı çavuşu, nöbetçi subayın bulunduğu odanın kapısını açtı ve Rostov içeri girdi. Odada ayağında beyaz pantolonla konçları devrik çizmeler, sırtında da biraz önce geçirildiği belli beyaz patiska bir gömlekle orta boylu, etine dolgun, otuz yaşlarında bir adam duruyordu; nedense Rostov’un gözüne hemen çarpan kırmızı renkte, ipekli, işlemeli, çok güzel, yeni pantolon askısını uşağı arkadan ilikliyordu. Adam odada bulunan biriyle konuşuyordu.</p>

  <p>— <i>Bien faite et la beauté du diable,</i><a class="noteref" href="../Text/notlar.xhtml#f22n52" id="ref52">52</a> diyordu, ama Rostov’u görünce sustu, kaşlarını çattı:</p>

  <p>— Ne istiyorsunuz? Dilekçeniz mi var?</p>

  <p>Öbür odadan biri:</p>

  <p>— <i>Qu'est-ce que c'est?</i><a class="noteref" href="../Text/notlar.xhtml#f22n53" id="ref53">53</a> diye sordu.</p>

  <p>Askısını geçirmiş olan adam:</p>

  <p>— <i>Encore un pétitionnaire,</i><a class="noteref" href="../Text/notlar.xhtml#f22n54" id="ref54">54</a> diye karşılık verdi.</p>

  <p>— Ona söyleyin sonra gelsin. Şimdi neredeyse çıkacak! Gitmeliyiz.</p>

  <p>— Sonra, sonra! Yarın gelirsiniz, geç kaldınız...</p>

  <p>Rostov arkasını döndü ve oradan gitmek istedi, ama askılı adam onu durdurdu:</p>

  <p>— Kimden bu dilekçe, siz kimsiniz?</p>

  <p>Rostov:</p>

  <p>— Binbaşı Denisov’un dilekçesi, diye karşılık verdi.</p>

  <p>— Siz kimsiniz, subay mısınız?</p>

  <p>— Ben Teğmen Kont Rostov’um.</p>

  <p>— Bu ne cesaret! Komutanlarınızın eliyle ulaştırın dilekçeyi! Siz de gidin buradan, gidin!</p>

  <p>Adam bunu söyledikten sonra uşağının uzattığı üniformayı giymeye koyuldu.</p>

  <p>Rostov tekrar sofaya çıktı ve kapının önünde artık hepsi tören üniformalarını giymiş olan birçok subayla generalin toplandıklarını gördü; bunların arasından geçmek zorundaydı. Cesaretinden ötürü kendisine küfürler savuruyor, her an hükümdarla karşılaşmak, onun gözü önünde rezil olup tevkif edilmek düşüncesiyle içi ürperiyordu, davranışının ne kadar yakışıksız olduğunu tam olarak kavrıyor, bundan ötürü de pişmanlık duyuyordu; gözlerini indirmiş olarak kalabalığın arasından parlak üniformalı maiyet subaylarıyla çevrili evin dışına çıkmaya çalıştığı sırada, birden tanıdığı birinin ona seslendiğini işitti ve bir elin onu durdurduğunu hissetti. Adam kalın bir sesle:</p>

  <p>— Siz buralarda sırtınızda frakla ne arıyorsunuz teğmen? diye soruyordu...</p>

  <p>Bu, o seferde hükümdarın özel lütfunu kazanmış ve Rostov’un eskiden hizmet gördüğü tümenin komutanı olan bir süvari generaliydi.</p>

  <p>Rostov korku içinde kendini haklı göstermeye çalıştı, generalin yüzündeki candan ve şakacı ifadeyi görünce bir kenara çekildi, heyecan dolu bir sesle ona her şeyi olduğu gibi anlattı. Generalin zaten tanıdığı Denisov’u savunmasını rica etti. General, Rostov’u dinledikten sonra ciddi bir tavırla başını salladı:</p>

  <p>— Yazık, yazık delikanlıya! Ver bakalım şu mektubu!</p>

  <p>Rostov, Denisov’un bütün davasını anlatıp mektubu verir vermez, merdivende hızlı adımlarla mahmuz şıkırtıları duyuldu ve general yanından uzaklaşarak sahanlığa yaklaştı. Hükümdarın maiyetindeki yüksek rütbeli kişiler merdivenden koşarak indiler, atlara doğru yürüdüler. At bakıcısı Ene, hükümdarın atını getirdi (Hükümdarın Austerlitz’deki at bakıcısı da oydu), merdivende Rostov’un hemen tanıdığı adımların hafif gıcırtısı duyuldu. Rostov, tanınmak tehlikesini unutarak yerli halktan birkaç meraklı ile birlikte kapının önündeki sahanlığa kadar ilerledi ve iki yıl sonra, taparcasına sevdiği aynı çizgileri, aynı yüzü, aynı bakışı, aynı yürüyüşü, aynı azameti, aynı yumuşak tavrı gördü. O zaman hükümdarına karşı duyduğu sevgi ile derin hayranlık duygusu, eski şiddetiyle ile içinde tekrar uyandı. Hükümdar sırtında Preobrajenski üniforması, ayağında beyaz pantolon ve konçları devrik yüksek çizmeler, göğsünde de Rostov’un bilmediği bir yıldızla (bu <i>Légion d'honneur'dü)</i> kapıya çıkmıştı, şapkasını koltuğunun altına sıkıştırmış, eldivenini giyiyordu. Çevresine bakınarak durdu; bakışıyla her şeyi aydınlatıyordu. Generallerden bir ikisine birkaç söz söyledi. Rostov’un eski tümen komutanını da tanıdı, gülümseyerek onu yanına çağırdı.</p>

  <p>Bütün maiyet subayları geri çekildiler ve Rostov o generalin hükümdara oldukça uzun bir süre bir şeyler söylediğini gördü.</p>

  <p>Hükümdar da ona birkaç söz söyledi ve atına yaklaşmak için bir adım attı. Maiyeti ile Rostov’un da bulunduğu sokaktaki insanlardan meydana gelen kalabalık, hükümdara biraz daha sokuldu. Çar, atının yanında durup eyeri tutarak herhalde herkes işitsin diye yüksek sesle:</p>

  <p>— Yapamam generalim! Yapamamamın nedeni şu: Kanun benden kuvvetlidir, dedi ve ayağını üzengiye doğru kaldırdı.</p>

  <p>General saygıyla başını eğdi. Hükümdar ata binip sokaktan dörtnala ileriye doğru gitti. Rostov, heyecandan kendini kaybetmiş olarak kalabalıkla birlikte peşinden koştu.</p>

  <h2 id="sigil_toc_id_102">XXI</h2>

  <p class="nonindent">Hükümdarın gittiği meydanda, sağda bir Preobrajenski taburu, solda ayı derisinden kalpakları ile bir Fransız taburu, yüz yüze dönmüş duruyorlardı. Hükümdar, selama duran taburların bir ucuna yaklaşırken karşı taraftaki taburun öbür ucuna başka bir atlı grubu geliyordu; Rostov bunların önünde Napolyon’u tanıdı. Bu başka hiç kimse olamazdı; dörtnala geliyordu, başında küçük bir şapka, göğsünde omuzunun üzerinden çapraz geçen bir Andrey nişanı kurdelesi vardı. Lacivert üniformasının önü açıktı, beyaz yeleği görünüyordu, atının koyu kırmızı haşası sırma ile işlenmişti. Harikulade güzel, cins bir Arap atına binmişti. Aleksandr’a yaklaşınca şapkasını kaldırdı; onun bu hareketi üzerine, Rostov bir süvari gözüyle baktığı için, Napolyon’un atın üzerinde güzel ve sağlam oturmadığını fark etmekten kendini alamadı.</p>

  <p>Taburlar, “Huraaa!” ve “<i>Vive l'Empereur!</i><a class="noteref" href="../Text/notlar.xhtml#f22n55" id="ref55">55</a> diye bağırdılar. Napolyon, Aleksandr’a bir şey söyledi. Her iki imparator atlarından inip birbirlerinin ellerini sıktılar. Napolyon’un dudaklarında yapmacık, hoş olmayan bir gülümseme vardı. Aleksandr şefkatli bir tavırla ona bir şeyler söylüyordu.</p>

  <p>Rostov halkın etrafını çeviren Fransız muhafızlarının atlarının herkesin üstünde insanları ezecekmiş gibi gelmelerine rağmen, gözlerini indirmeden İmparator Aleksandr ile Bonapart’ın her hareketini izliyordu. Aleksandr’ın Bonapart’a sanki o kendisine eşit bir varlıkmış gibi tavır takınması, Bonapart’ın da hükümdarın bu yakınlığı çok tabii bir şeymiş gibi serbestçe konuşması ve Rus Çarı’na kendisine eşit bir insan gibi davranması, onun için beklenmedik bir olaydı: Buna şaşıp kalmıştı.</p>

  <p>Aleksandr ile Napolyon uzun bir maiyet kuyruğu ile birlikte Preobrajenski Taburu’nun sağ kanadına, orada duran halkın üzerine doğru gittiler. Halk beklenmedik bir şekilde imparatorlara o kadar yakındı ki en ön sıralarda bulunan Rostov kendisini tanıyacaklar diye korkmaya başladı. Her harfi çok belirli olarak söyleyen tiz, ölçülü bir ses:</p>

  <p>— <i>Sire, je vous demande la permission de donner la légion d'honneur au plus brave de vos soldats!</i><a class="noteref" href="../Text/notlar.xhtml#f22n56" id="ref56">56</a> dedi.</p>

  <p>Bunu kısa boylu Bonapart, aşağıdan yukarıya doğru Aleksandr’ın gözlerinin içine bakarak söylemişti. Aleksandr dikkatle kendisine söylenenleri dinledi, sonra başını eğerek tatlı tatlı gülümsedi. Napolyon Rostov’un içinde isyan uyandıran sakin ve kendine güvenen bir tavırla karşısında hazırol durumunda tir tir titreyerek dimdik duran askerleri tepeden tırnağa süzdü, her hecenin üzerinde dura dura:</p>

  <p>— <i>A celui qui c'est le plus vaillament conduit dans cette dernière guerre!</i><a class="noteref" href="../Text/notlar.xhtml#f22n57" id="ref57">57</a> diye sözünü tamamladı.</p>

  <p>Aleksandr:</p>

  <p>— <i>Votre Majesté me permettra-t-elle de demander l'avis du colonel?</i><a class="noteref" href="../Text/notlar.xhtml#f22n58" id="ref58">58</a> dedi ve aceleyle taburların komutanı olan Prens Kozolovski’ye doğru birkaç adım attı.</p>

  <p>Bonapart bu arada beyaz küçük elinden eldivenini çıkarmaya başlamıştı; onu yırtarak yere attı. Bir yaver arkadan aceleyle öne atıldı, eldiveni yerden kaldırdı.</p>

  <p>İmparator Aleksandr Rusça olarak Kozolovski'ye alçak sesle:</p>

  <p>— Kime verelim? diye sordu.</p>

  <p>— Kime emrederseniz majeste!</p>

  <p>Hükümdar elinde olmayarak hoşnutsuz bir tavırla kaşlarını çatıp, arkasına baktı:</p>

  <p>— Canım ona bir cevap vermemiz gerekiyor.</p>

  <p>Kozolovski, kararlı bir tavırla saflara baktı, bu arada gözü Rostov’a ilişti. Rostov, “Yoksa beni mi?” diye düşündü.</p>

  <p>Albay kaşlarını çattı:</p>

  <p>— Lazarev! diye komut verdi ve ön safta bulunan birinci er, Lazarev, zinde adımlarla sıradan çıktı.</p>

  <p>Birkaç ses, nereye gideceğini bilmeyen Lazarev’e:</p>

  <p>— Nereye? Burada dursana! diye fısıldadılar. Lazarev durdu, korkuyla yan yan albaya baktı, safların önüne çıkanları her erde olduğu gibi yüzünün kasları titredi.</p>

  <p>Napolyon başını hafifçe arkaya çevirdi, küçük, tombul elini bir şey almak istiyormuş gibi arkasına doğru uzattı. Maiyetindeki subaylar, o anda olup biteni anlayarak harekete geçtiler, fısıldaştılar, birbirlerine elden ele bir şey geçirdiler. Sonra Rostov’un, Boris’in evinde gördüğü Page, koşarak öne geçti o uzanmış elin önünde saygıyla eğildi ve onu bir an bekletmeden, içine kırmızı kurdeleli bir nişan sıkıştırdı. Napolyon bakmadan iki parmağını büktü. Nişan o iki parmağının arasına girivermişti. Napolyon, gözlerini devire devire yalnız kendi hükümdarına bakan Lazarev’e yaklaştı, sonra bu işi müttefikinin hatırı için yaptığını belirtmek için dönüp Aleksandr’a baktı. Nişanı tutan küçük, beyaz el, Lazarev’in düğmesine dokundu. Napolyon, o askerin ömrünün sonuna kadar mutlu olması için bu dünyada başkalarının arasından seçilip nişan takınmasının, kendisinin yani Napolyon’un lütfedip elini onun göğsüne dokundurmasının yeterli olduğunu biliyormuş gibi davranıyordu. Haçı Lazarev’in göğsüne hafifçe dokundurdu, sonra elini çekip Aleksandr’a dönerek bir şeyler söyledi. Sanki haçın Lazarev’in göğsüne yapışacağını biliyor gibiydi. Haç gerçekten yapıştı. Çünkü yardıma hevesli birçok Rus ve Fransız eli, onu hemen tutup üniformaya takıvermişlerdi. Lazarev, somurtkan bir tavırla onun önünde bir şeyler yapmış olan o küçük ve beyaz elli adama bir an baktıktan sonra, hiç kımıldamadan gene hazırola durarak Aleksandr’ın gözlerinin içine bakmaya başladı. Sanki ona, “Daha durayım mı? Yoksa birkaç adım yürümemi mi emredersiniz? Ya da başka bir şey mi yapmak gerekir?” diye soruyor gibiydi. Ama ona hiçbir emir vermiyorlardı, bu yüzden oldukça uzun bir süre böyle hiç kımıldamadan durmaya devam etti.</p>

  <p>Hükümdarlar atlarına binip gittiler. Preobrajenskililer saflarını bozarak Fransız muhafızlarıyla karışıp kendileri için hazırlanmış sofralara oturdular.</p>

  <p>Lazarev şeref yerinde oturuyordu; Rus ve Fransız subayları onu kucaklıyor, kutluyor, ellerini sıkıp duruyorlardı. Halk ile subaylar kalabalık bir halde, tek Lazarev’i görebilmek için yaklaşıyorlardı. Meydanda masaların çevresinde Rusça ve Fransızca konuşmalar, kahkahalar uğultu halinde devam ediyordu. Yüzleri kıpkırmızı olmuş, neşeli ve mutlu görünen iki subay, Lazarev’in yanından geçti. Biri:</p>

  <p>— Bu ne ziyafet, kardeşim! Nereye baksan gümüş... diyordu.</p>

  <p>— Lazarev’i gördün mü?</p>

  <p>— Gördüm ya!..</p>

  <p>— Yarın da Preobrajenskililer onlara ziyafet çekeceklermiş. Amma şanslıymış şu Lazarev! Ömür boyu iki yüz franklık maaş!</p>

  <p>Bir Preobrajenskili, Fransızlardan birinin tüylü kalpağını giyerek:</p>

  <p>— İşte şapka diye buna derler, çocuklar! diye bağırıyordu.</p>

  <p>— Ne kadar güzel şey! Harika!</p>

  <p>Bir muhafız subayı bir başkasına:</p>

  <p>— Parolayı duydun mu? dedi. Önceki gün, parola <i>“Napolyon, France, bravoure</i>”du.<a class="noteref" href="../Text/notlar.xhtml#f22n59" id="ref59">59</a> Dün ise <i>“Aleksandre, Russie, grandeur</i>”.<a class="noteref" href="../Text/notlar.xhtml#f22n60" id="ref60">60</a> Bir gün bizim hükümdarımız parolayı veriyor, ertesi günü Napolyon. Yarın hükümdar Fransız muhafız erlerinden en yiğit olanına Georgi nişanı gönderecekmiş. Başka türlü yapamazdı: Karşılığını aynen yapması gerekir, değil mi?</p>

  <p>Boris de arkadaşı Jilinski ile birlikte, Preobrajenskililere verilen ziyafeti görmeye gelmişti. Geri döneceği sırada gözü, bir evin köşesinde duran Rostov’a ilişti:</p>

  <p>— Rostov! Merhaba! Seninle görüşemedik!</p>

  <p>Rostov’un yüzünde öylesine tuhaf bir sıkıntı ve hüzün vardı ki Boris ona, “Neyin var?” diye sormaktan kendini alamadı. Rostov:</p>

  <p>— Bir şeyim yok, bir şeyim yok, diye karşılık verdi.</p>

  <p>— Bana uğrayacak mısın?</p>

  <p>— Evet, uğrarım.</p>

  <p>Rostov, uzun bir süre köşede durup uzaktan ziyafettekileri seyretti durdu. Zihni bir türlü bitmeyen ve ona işkence eden bir çalışma içindeydi. Kafasında korkunç şüpheler uyanıyordu. Bazen o değişmiş yüzü, o boyun eğişi ile Denisov, o kopmuş bacaklar, kollar, pislik ve hastalıkları ile bütün hastane gözünün önünde canlanıyordu. O sırada bile hastanedeki o ceset kokusunu öylesine keskin bir şekilde duyar gibi oluyordu ki bu kokunun nereden geldiğini anlamak için çevresine bakınıyordu. Bazen aklına o kendinden hoşnut, o küçük, beyaz elli Bonapart geliyordu: Şimdi ona imparator diyorlardı ve İmparator Aleksandr onu seviyor, sayıyordu. O halde o koparılmış eller, ayaklar, öldürülen insanlar ne işe yaramıştı? Bazen de göğsüne nişan takılmış olan Lazarev’le, cezalandırılmış olan ve suçu bağışlanamayan Denisov’u hatırlıyordu. Aklından öyle düşünceler geçiyordu ki bunları düşündüğünü fark edince korku içinde kalıyordu.</p>

  <p>Bu durumdan onu Preobrajenskililerin yedikleri yemeklerin kokusuyla açlık duygusu kurtardı: Oradan gitmeden önce bir şeyler yemesi gerekiyordu. Sabahleyin gördüğü otele gitti. Orada öyle bir kalabalık ve onun gibi sivil gelmiş öyle çok subayla karşılaştı ki, güç bela kendisine servis yaptırabildi, onunla aynı tümenden olan iki subay yanına geldiler. Tabii, barıştan söz açıldı. Rostov’un arkadaşları, ordunun büyük kısmı gibi, Friedland’dan sonra yapılan barış antlaşmasından hoşnut değildi.</p>

  <p>— Biraz daha sabredilseydi Napolyon mahvolurdu: Ordusunda artık ne peksimet ne de mühimmat kalmış, diyorlardı.</p>

  <p>Nikolay konuşmadan yiyor, daha çok da içiyordu. Tek başına iki şişe şarap içmişti. Duygularında başlayan çatışma, hiçbir sonuca bağlanmadan hep aynı şekilde onu üzmeye devam ediyordu. Kendini düşüncelerine kaptırmaktan korkuyor, ama onlardan bir türlü kurtulamıyordu. Birden subaylardan birinin:</p>

  <p>— Fransızlara bakmak insanın ağırına gidiyor, demesi üzerine, hiçbir şeyin haklı gösteremeyeceği, bu yüzden de subayları çok şaşırtan bir öfkeyle bağırdı. Yüzü kıpkırmızı kesilmişti.</p>

  <p>— Neyin daha iyi olabileceğini siz nereden kestirebilirsiniz? Hükümdarın davranışları konusunda düşünceler yürütmeye hakkımız var mı? Biz hükümdarın amacını da davranışlarını da kavrayabilecek durumda değiliz!</p>

  <p>Rostov’un böyle köpürmesini sarhoşluğuna vermekten başka bir şey yapamayan subay kendini savunarak:</p>

  <p>— Canım ben hükümdar için bir tek söz söylemedim! dedi.</p>

  <p>Rostov onu dinlemedi:</p>

  <p>— Biz diplomat değiliz, askeriz, işte o kadar... Ölmemizi emrederlerse ölürüz, ceza verirlerse... Demek ki suçlusun! Bu konularda düşünce yürütmek bize düşmez. Hükümdarımızın, imparatorumuzun keyfi Bonapart’ı imparator olarak tanımak ve onunla bir anlaşma yapmak istiyorsa demek öyle gerekiyor. Eğer biz her şey için düşünce yürütmeye kalkışırsak dünyada kutsal hiçbir şey kalmaz. Öyle yaparsak Tanrı da yoktur, hiçbir şey de yoktur, diyebiliriz.</p>

  <p>Nikolay karşısındakilere göre yersiz, ama kendi düşüncelerine göre çok yerinde olan bir davranışla masayı yumruklayarak bağırıyordu:</p>

  <p>— Bizim işimiz görevimizi yerine getirmek, kılıç savurmak ve düşünmemek. İşte hepsi bu kadar!..</p>

  <p>Kavga etmek istemeyen subaylardan biri:</p>

  <p>— Bir de içmek!.. dedi.</p>

  <p>Nikolay bu sözü destekledi:</p>

  <p>— Evet, bir de içmek!.. Hey... buraya baksana! Bir şişe daha getir!.. diye bağırdı.</p>
</body>
</html>