<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>Beşinci Bölüm</h1>

  <h2 id="sigil_toc_id_142">I</h2>

  <p class="nonindent">Piyer, Prens Andrey ile Nataşa arasındaki söz kesildikten sonra, görünürde hiçbir neden bulunmadan, eski yaşamını devam ettirmesinin artık imkânsız olduğunu hissetmişti. Velinimetinin kendisine açıklamış olduğu gerçeklere kesinlikle inanmasına, bu kadar canla başla başladığı o kendi kendini olgunlaştırma uğraşının onu sevince boğmasına rağmen, Prens Andrey ile Nataşa’nın nişanından ve Yosif Alekseyeviç’in hemen hemen aynı sırada öğrendiği ölümünden sonra, onun gözünde bu eski yaşamın bütün güzelliği yok oluvermişti. Bu yaşam yalnız dış görünüşten ibaretti: Evi, şimdi önemli bir kişinin iltifatlarından yararlanan göz kamaştırıcı karısı, bütün Petersburg’da tanınmış bir kişi olması ve can sıkıcı resmiyetiyle iş hayatı... Bu eski yaşamı birdenbire Piyer’e büyük bir bayağılık içinde göründü. Günlüğünü yazmaktan vazgeçmişti, biraderlerle görüşmekten kaçınıyordu, tekrar kulübe gitmeye, gene durmadan içmeye başlamıştı, gene bekârların bulunduğu gruplarla ilişkiler kurmuştu; öylesine yaşıyordu ki Kontes Yelena Vasilyevna ona sert bir ihtarda bulunmak zorunluluğunu duydu. Piyer, haklı olduğunu hissettiği karısını kötü duruma düşürmemek için Moskova’ya gitti.</p>

  <p>Moskova’da bazıları sararmış solmuş, bazıları solmakta olan prensesleri, sayısız uşakları ve hizmetçileriyle dolu kocaman evine varır varmaz, daha kente girip de İverskaya Kilisesi’nde altın işlemeli tasvirlerin önünde yanan sayısız mumların ışıklarını, üstü çiğnenmemiş karla örtülü Kremlin Meydanı’nı, arabacıları, Sivtzev Brajok’taki dükkâncıkları, telaşsız ömürlerinin son yıllarını yaşayan ve artık hiçbir şeyde gönlü kalmamış ihtiyarları, yaşlı kadıncağızları, Moskovalı hanımefendileri, Moskova balolarını ve Moskova’daki İngiliz kulübünü gördüğü zaman hep olduğu gibi sakin bir limana kavuştuğunu hissetti. Moskova onun için rahat, sıcacık, kirli, ama alışılmış eski bir sığınak gibiydi.</p>

  <p>İhtiyarlardan çocuklara kadar bütün Moskova sosyetesi Piyer’i uzun zamandır beklenen, yeri daima hazır bir misafir gibi karşıladı. Moskova sosyetesi için Piyer, en sevimli, en iyi kalpli, en akıllı, en neşeli, en tuhaf, en vicdanlı, en dalgın, en candan ve tam anlamıyla eski bir Rus beyefendisiydi. Cüzdanı daima boştu, çünkü herkese açıktı.</p>

  <p>Hayır toplantılarına, kötü tablolara, heykellere, yardım derneklerine, çingenelere, okullara, ortaklaşa para toplanarak birinin şerefine verilen ziyafetlere, içki âlemlerine, masonlara, kiliselere, kitaplara, kısaca hiçbirine, hiç kimseye, ‘Hayır,’ demiyordu. Eğer ona çok borçlanmış ve onu himayelerine almış iki arkadaşı olmasaydı elindeki her şeyi dağıtırdı. Kulüpte bir tek ziyafet, bir tek gece toplantısı onsuz geçmiyordu. İki şişe Margo’dan sonra kendini kanepedeki yerine bıraktığında hemen onu sarıyorlar, konuşmalar, fikir çatışmaları, şakalar başlıyordu. Nerede kavga olsa orada Piyer hemen o iyi niyetli gülümsemesi ve yerinde söylenmiş şakacı bir sözüyle herkesi barıştırırdı. O yokken mason localarının toplantıları can sıkıcı ve renksiz olurdu.</p>

  <p>Bekâr arkadaşlarla akşam yemeği yedikten sonra, neşeli grubun ricalarına boyun eğerek dudaklarında yumuşak, tatlı bir gülümseme, onlarla birlikte bir yere gitmek için yerinden kalktığı zaman, gençler arasında sevinçli, coşkun bağırışmalar duyulurdu. Balolarda kavalye yetmediği zaman dans ederdi. Genç kadınlar ve kızlar onu, özellikle akşam yemeğinden sonra, hiç kimseyle flört etmeye kalkışmadan herkese aynı derecede nazik davrandığı için severlerdi. Onun için, “<i>Il est charmant, il n'a pas de sexe</i>,”<a class="noteref" href="../Text/notlar.xhtml#f25n1" id="ref1">1</a> diyorlardı.</p>

  <p>Piyer, ömrünün son yıllarını her şeyi hoş karşılayarak geçiren ve Moskova’da sayıları yüzleri bulan emekli mabeyincilerden biri olmuştu.</p>

  <p>Yedi yıl önce, Avrupa’dan daha yeni geldiği sıralarda, herhangi bir kimse, ona bir şeyler aramasının, yeni yeni şeyler bulmaya çalışmasının gereksizliğini, yürüyeceği yolun ta ezelden kesinlikle çizildiğini, ne kadar çırpınırsa çırpınsın, onun durumundaki insanlar ne olmuşlarsa onun da aynı şey olacağını söyleseydi kim bilir nasıl dehşete kapılacaktı. Buna inanmayacaktı; bazen Rusya’da cumhuriyet kurmayı, bazen Napolyon, bazen filozof, bazen de Napolyon’u stratejisiyle yenen bir askerî uzman olmayı ta yürekten isteyen o değil miydi? Bozulmuş insanlığı düzeltmenin, yeniden yaratmanın mümkün olduğunu gören, bunu canla başla isteyen, kendisini de mükemmelliğin en yüksek basamağına ulaştırmayı dileyen, o değil miydi? Okullar, hastaneler açan, köylülerini azat eden de o değil miydi?</p>

  <p>Oysa şimdi bütün bunların yerine, sadık olmayan bir kadının zengin kocası, yiyip içmeyi, yedikten sonra da düğmelerini çözerek hafiften hükümeti çekiştirmeyi seven emekli bir mabeyinci, İngiliz kulübünün ve Moskova sosyetesinin herkesçe sevilen bir üyesi olmuştu. Yedi yıl önce bu kadar nefret ettiği "Moskovalı bir emekli mabeyinci tipi” haline gelmesine uzun bir süre kendisini alıştıramadı.</p>

  <p>Bazen bu yaşantıyı geçici bir süre için devam ettirdiğini düşünerek kendisini teselli ediyordu, ama hemen sonra bir başka düşünce onu dehşet içinde bırakıyordu: Nice insanlar bu yaşantıya, bu dar çevreye, varlıklarından hiçbir şey kaybetmeden geçici bir süre için girmişlerdi, ama çıktıklarında benliklerinden geriye sağlam hiçbir şey kalmamıştı.</p>

  <p>Gururunun üstün geldiği anlarda, kendisini o eskiden nefret ettiği emekli mabeyinci tiplerinden apayrı, bambaşka bir tip olarak görüyordu. Onlar adi, budala insanlardı! Kendi durumlarından memnun olan, durumlarının rahatlığı içinde uyuşmuş kişilerdi. Gururunun dile geldiği bu anlarda, “Oysa ben şimdi bile hoşnutsuzluk içindeyim, hep insanlık için bir şeyler yapmak istiyorum,” diye söyleniyordu. Alçakgönüllülüğünün daha üstün geldiği anlarda ise “Belki de bütün o arkadaşlarım benim gibi çırpındılar, kendileri için yeni bir yol arayıp bulmaya çalıştılar, ama sonradan çevresinin, toplumun, soydan gelen eğilimlerin ya da insanın karşı koyamadığı kör bir kuvvetin zoruyla benim geldiğim noktaya geldiler,” diye söyleniyordu. Böylece Moskova’da bir süre yaşadıktan sonra artık kendisini de kader yoldaşlarını da hor görmemeye başlamıştı. Onlara da saygı ve acıma duyuyordu.</p>

  <p>Piyer’in eskisi gibi ümitsizliğe, aşırı can sıkıntısına ve yaşamaya karşı nefrete kapıldığı anlar olmuyordu; ama eskiden şiddetli krizler halinde kendini belli eden o hastalık şimdi varlığının derinliklerine sinmişti, onu bir an için olsun bırakmıyordu. Elinde olmayarak yaşantıyı meydana getiren olayların anlamını kavramak istiyor, günde birkaç kez şaşkınlıkla kendi kendine, “Neden? Niçin? Dünyada olup bitenler nedir?” diye soruyor, ama denemeyle bu sorulara bir karşılık bulunmadığını bildiği için, hemen zihnini onlardan ayırmaya çalışıyor, eline bir kitap alıyor, kulübe koşuyor ya da kentte olup bitenler konusunda dedikodu etmek için Apollo Nikolayeviç’in yanına gidiyordu.</p>

  <p>Piyer, “Hiçbir zaman kendi vücudundan başka bir şey sevmeyen ve dünyanın en aptal kadınlarından biri olan Yelena Vasilyevna insanlara en üstün zekâlı, en ince varlık gibi görünüyor, herkes de onun karşısında yerlere eğiliyor,” diye düşünüyordu. “Kudretli olduğu sürece herkes Napolyon’dan nefret etti. Zavallı bir aktör haline düştüğünden beri ise Avusturya İmparatoru, Bonapart kızını nikâhsız alsın diye her çareye başvuruyor. İspanyollar, Katolik din adamları yoluyla 14 Haziran günü Fransızları yendikleri için Tanrı’ya dualar ediyorlar, Fransızlar ise aynı Katolik din adamları yoluyla, gene 14 Haziran günü İspanyolları yendikleri için Tanrı’ya aynı duaları tekrarlıyorlardı. Mason biraderler, insanlar için her şeylerini feda etmeye hazır oldukları konusunda yeminler ediyorlar, ama fakirler için para toplandığı vakit, bir tek ruble vermezler. Astrée’yi Kudret Helvasını Arayanlara karşı kışkırtıyor, gerçek İskoçya halısı için, yazanın bile anlamını kavrayamadığı, üstelik kimseye gerekli olmayan bir protokol için uğraşıp duruyorlar. Hepimiz bize yapılan kötülükleri bağışlamayı ve insan kardeşlerimizi sevmeyi gerektiren Hıristiyan yasasına bağlıyız; yasaya bağlı olarak Moskova’da kırk kere kilise kurduk, oysa dün, bir kaçağı kırbaçla öldüresiye dövdüler, ayrıca aynı sevgi ve acıma yasasına hizmet eden biri, bir papaz, idamından önce bir ere haç öptürüyordu...”</p>

  <p>Piyer böyle düşünüyordu ve bu her şeyde görülen, herkesin kabul ettiği iki yüzlülük, kendisi ona ne kadar alışmış olursa olsun her seferinde onu yeni bir şeymiş gibi şaşırtıyordu. “Ortada bir yalan, bir karışıklık olduğunu anlıyorum, ama onlara bütün anladıklarımı nasıl anlatayım?” diye düşünüyordu. “Denedim ve her zaman içlerinden, o anladığım şeyleri onların da kavradıklarını fakat ne yapıp edip ‘onu’ görmezlikten geldiklerini gördüm. Demek ki bunun böyle olması gerekiyor! Ama ben nerelere gideyim, ben ne yapayım?”</p>

  <p>Kendinde özellikle birçok Rus’ta bulunan, insanı mutsuzluk içinde bırakan bir yetenek hissediyordu. Bu da iyilikle doğruluğun mümkün olduğunu görmek, ona inanmak, ama aynı zamanda hayattaki kötülüklerle yalanları da apaçık görebilmek yeteneğiydi; bu kötülüklerle yalanları görebilmek ciddi bir işin gerçekleştirilmesine engeldi. Her iş, Piyer’e kötülük ve yalanla karışmış görünüyordu. Hangi işi denerse denesin, hangi işe el atarsa atsın, kötülük ve yalan onu geriye itiyor, bütün çalışma yollarını tıkıyordu. Bununla birlikte, yaşamak, bir işle uğraşmak gerekiyordu. Yaşamanın çaresi bulunmamış sorunlarının baskısı altında olmak çok korkunç bir şeydi. Bu yüzden yalnızca onları unutmak için, karşısına çıkan eğlencelere kendini kaptırıyor, çeşit çeşit demeklere girip çıkıyor, çok içiyor, tablolar satın alıyor, yapılar yaptırıyor, asıl önemlisi okuyordu.</p>

  <p>Okuyordu, hem de her şeyi, eline ne geçerse hepsini okuyordu; öylesine okuyordu ki eve gelir gelmez, daha uşaklar elbisesini çıkarırken eline kitap alıyor, okuyor, okuya okuya uykuya dalıyor, uykudan sonra salonlarda ya da kulüpte yapılan sohbetlere gidiyor, sohbetlerden sonra içki âlemlerine ve kadınlara, içki âlemlerinden sonra gene sohbete, okumaya ve şaraba dalıyordu. Şarap içmek, onun için hem fiziksel hem de manevi bakımından her gün biraz daha büyük bir ihtiyaç olmaya başlamıştı. Doktorların bu vücutla şarap içmesinin tehlikeli olduğunu söylemelerine rağmen, pek çok içiyordu. Ancak kendisi de farkında olmadan, geniş ağzıyla birkaç bardak şarap içip vücudunda tatlı bir uyuşukluk, içinde bütün insanlara karşı sevgi, zihninde her düşünceyi derinliğine varmadan, sadece yüzeyinden kavrama eğilimi duyduğu zaman, tam anlamıyla huzura kavuşuyordu.</p>

  <p>Ancak bir iki şişe şarap içtikten sonra bulanık bir şekilde, yaşamının eskiden kendisine dehşet veren o karmakarışık, o korku veren düğümün aslında hiç de korkunç olmadığını hissediyordu. Başında bir uğultuyla gevezelik ederken, konuşmaları dinlerken ya da öğle ve akşam yemeklerinden sonra kitap okurken hep o düğümün herhangi bir yönünü görüyordu. Ama yalnız şarabın etkisi altında kendi kendine, “Bu bir şey değil, ben bunu çözerim, işte çözüm yolunu buldum bile. Ama şu anda vaktim yok, bütün bunları sonra düşünürüm!” diyordu. Oysa bu “sonra” dediği zaman bir türlü gelmiyordu.</p>

  <p>Sabahları karnı açken bütün eski sorunlar ona çözülmesi imkânsız ve korkunç görünüyor, o zaman Piyer aceleyle bir kitabı yakalıyor ya da biri onu ziyarete gelirse sevinç duyuyordu.</p>

  <p>Bazen duyduğu bir hikâyeyi hatırlıyordu; bu hikâyeye göre, erler savaşta, düşman ateşi altındaki siperlerde, yapılacak bir işleri olmadığı zaman, tehlikeye daha kolay göğüs gerebilmek için kendilerini oyalayacak bir iş bulmaya çalışırlardı. Bütün insanlar ona kendilerini yaşamın sıkıntısından korumaya çalışan o erler gibi görünüyordu; kimi yüksek mevkilere kavuşmak isteğiyle, kimi kumarla, kimi kanunlar yaparak, kimi kadınla, kimi oyuncaklarla, kimi atlarla, kimi politikayla, kimi avcılıkla, kimi şarapla, kimi devlet işleriyle uğraşarak... “Dünyada ne önemsiz ne de önemli şeyler var! Her şeyin değeri aynı: Sadece ‘hayattan’ kurtulayım, ondan kurtulmak için elimden geleni yapayım!” diye düşünüyordu. “Yalnız ‘onu’, onun korkunçluğunu gözüm görmesin.”</p>

  <h2 id="sigil_toc_id_143">II</h2>

  <p class="nonindent">Kışın başlangıcında Prens Nikolay Andreyiç Bolkonski, kızıyla birlikte Moskova’ya geldi. Geçmişi, zekâsı ve orijinal görüşleri, aynı zamanda özellikle o sıralarda İmparator I. Aleksandr’ın devleti yönetişine beslenen hayranlığın azalmasıyla Moskova’da Fransızlara düşman bir milliyetçilik akımının başlaması, Nikolay Andreyiç’in hemen Moskovalılardan özel bir saygı görmesine, kentte hükümete karşı olan çevrelerin onun etrafında toplanmasına yol açtı. Prens, o yıl çok yaşlanmıştı. Halinde ihtiyarlığın kesin belirtileri seziliyordu, birden uykuya dalmalar, yakın zamanda olup bitenleri unutup eski yıllarda geçmiş şeyleri hatırlamalar, Moskova’da hükümete karşı olan çevrenin rolünü benimsemekte gösterdiği çocukça gururlanma gibi... Bununla birlikte, ihtiyar adam özellikle akşamları, çay vaktinde kısa kürkü, başında pudralı perukasıyla odasından çıkıp da herhangi birinin attığı laf üzerine heyecanlanarak geçmiş günlerden kesik kesik bir şeyler anlatmaya koyulduğu ya da o günün konuları üzerine daha da heyecanlı ve sert yargılarda bulunduğunda, bütün misafirlerinde aynı saygılı hayranlığı uyandırıyordu.</p>

  <p>Konuklar için, kocaman duvar aynaları, ihtilal öncesi eşyaları ve pudralı uşakları ile o eski devirlerden kalma ev, yumuşak başlı kızının ve güzel Fransız matmazelinin hayranlıkla taptıkları o geçmiş yüzyılın sert zeki ihtiyarı, ihtişamlı ve hoş bir manzaraydı. Ama misafirler hiç düşünmüyorlardı ki ev sahiplerini gördükleri o iki üç saatlik sürenin dışında, günün daha yirmi iki saat vardı ve bu yirmi iki saat içinde o ev kendi yaşamını sürerdi.</p>

  <p>Evin bu iç yaşamı, Moskova’daki son günlerde Prenses Mariya için çok ağır bir durum almıştı. Orada kendisine mutluluk veren bütün şeylerden yoksun kalmıştı: Kendisini Tanrı’ya adamış insanlarla sohbet etmek, yapayalnız bir köşeye çekilmek gibi... Bunlar Lısiye Gori’deyken ona yaşama aşkı veriyordu. Başkentte ise orada yaşamanın verdiği zevkleri tatmadığı gibi, bundan hiçbir çıkar elde etmiyordu, sosyete toplantılarına gitmiyordu. Herkes yanında kendisi olmadan babasının onu hiçbir yere bırakmadığını biliyordu. Mariya ise sağlık durumu izin vermediği için bir yere gitmiyordu; bu yüzden artık Prenses Mariya’yı ziyaretlere de gece toplantılarına da davet etmiyorlardı.</p>

  <p>Prenses Mariya, evlenmek ümidini büsbütün yitirmişti. Genç kız Prens Nikolay Andreyiç’in bazen evlerine gelen, ona talip olabilecek gençleri ne kadar soğuk ve öfkeli karşıladığını, onları nasıl başından savdığını görüyordu. Prenses Mariya’nın arkadaşı da yoktu: Moskova’ya bu gelişinde en yakını olan iki insan onu hayal kırıklığına uğratmışlardı: Eskiden de tam anlamıyla içli dışlı olmadığı Matmazel Bourienne, şimdi hoşlanmadığı biri haline gelmişti ve bazı nedenlerden ötürü ondan uzaklaşmaya başlamıştı. Moskova’da oturan hem de hiç ara vermeden beş yıl mektuplaştığı Jüli ile tekrar karşılaştığında, onu kendisine büsbütün yabancı bulmuştu. O sırada erkek kardeşlerinin ölümünden ötürü Moskova’nın gelinlik çağdaki kızları arasında en zenginlerinden biri durumuna gelen Jüli, eğlenceli bir sosyete hayatına dalmıştı. Çevresinde hep genç erkekler vardı; bunların, şimdi birdenbire ondaki meziyetlerin değerini kavradıklarını sanıyordu. Jüli o sırada yaşlanmaya başlayan bir sosyete kızının artık evlenmek için son şansını kullanabileceğini hissettiği çağdaydı. Kaderini ya şimdi tayin edecekti ya da hiçbir zaman...</p>

  <p>Prenses Mariya, perşembe günleri hüzünlü bir gülümseyişle artık mektup yazacak bir kimsesi bulunmadığını hatırlıyordu; çünkü birlikte bulunmaktan hiçbir zevk duymadığı Jüli buradaydı ve onunla her hafta görüşüyordu. Tıpkı evlenirse akşamları gideceği bir yer bulamayacağı için, birkaç yıldır akşamlarını evinde geçirdiği bir hanımla evlenmeyi göze alamayan yaşlı bir göçmen gibi, Jüli’nin Moskova’da oluşuna, artık mektup yazacak bir kimsesi bulunmayışına acınıyordu...</p>

  <p>Prenses Mariya’nın Moskova’da konuşacağı, derdini dökeceği kimse yoktu, yetmezmiş gibi bu arada birçok yeni dert çıkmıştı. Prens Andrey’in dönüşü ve evlenmesi yaklaşıyordu. Fakat onun babasını bu işe hazırlamak için kız kardeşine verdiği görevi yerine getirmek şöyle dursun, iş aksine büsbütün bozulmuş görünüyordu. Kontes Rostova’dan söz açılması bile zaten çoğu zaman sinirli olan ihtiyar prensi çileden çıkarıyordu. Prenses Mariya için son zamanlarda meydana çıkan yeni bir dert de altı yaşındaki yeğenine verdiği derslerdi. Nikoluşka ile olan ilişkilerinde, kendisinin de tıpkı babası gibi sinirlilik gösterdiğini fark ederek dehşete kapılıyordu. Kaç defa, kendi kendine, yeğenine ders verirken öfkeye kapılmaması gerektiğini söylemişti; öyleyken işaret cetvelini alıp Fransız alfabesinin başına her oturuşunda, teyzesi kızacak diye zaten korku içinde bulunan çocuğa bir an önce bir şeyler öğretmek için öyle yoğun bir istek duyuyordu ki onun en küçük bir dikkatsizliği karşısında irkiliyor, acele ediyor, öfkeleniyor, sesini yükseltiyor, bazen çocuğu kolundan çekip ceza olarak köşeye dikiyordu. Onu bir köşeye dikerek cezalandırdıktan sonra, kendi katı yürekliliğine, kötülüğüne ağlamaya başlıyor, Nikoluşka da ona bakarak hüngür hüngür ağlıyor, izin almadan köşeden ayrılıyor, halasına yaklaşıyor, gözyaşlarından ıslanmış ellerini tutup yüzünden uzaklaştırıyor, onu teselli etmeye koyuluyordu. Bütün dertleri arasında prensese en çok üzüntü vereni de babasının ona karşı yönelen ve son zamanlarda kalpsizliğe varan sinirliliğiydi. Eğer babası onu gece sabahlara kadar secdeye kapanmaya zorlasaydı, dövseydi, odun ya da su taşıtsaydı güç bir durumda olduğunu düşünmezdi bile. Ama onu seven, buna rağmen ona acı çektiren bu adam zalimlerin en zalimi sayılmalıydı, çünkü kızını seviyordu. Bu yüzden hem kendine hem de ona eziyet ediyordu. İhtiyar adam yalnız gururunu kırmakla, onu küçük düşürmekle kalmıyor, aynı zamanda, her vakit, her şeyde onun suçlu olduğunu ispat etmesini biliyordu.</p>

  <p>Son zamanlarda ihtiyar adamda, Prenses Mariya’ya her şeyden daha fazla üzüntü veren yeni bir özellik belirmişti, bu da Matmazel Bourienne ile arasındaki büyük yakınlıktı. Oğlunun niyetini haber aldığı ilk anda şakadan aklına gelen düşünce (Andrey evlenirse kendisinin de Bourienne ile evleneceği düşüncesi), belli ki hoşuna gitmişti ve ihtiyar adam son zamanlarda inatla (Prenses Mariya’ya öyle görünüyordu), sırf onun gururunu yaralamak için Matmazel Bourienne’e özel bir sevgi gösteriyor, ona bu sevgiyi göstererek de kızına karşı duyduğu hoşnutsuzluğu açıkça belirtiyordu.</p>

  <p>Bir gün Moskova’da ihtiyar prens. Prenses Mariya’nın yanında (Genç kıza babası bunu mahsus onun yanında yapmış gibi geliyordu) Matmazel Bourienne’in elini öptü, sonra onu kendisine çekerek kucaklayıp okşadı. Prenses Mariya kıpkırmızı kesildi ve koşarak odadan çıktı. Birkaç dakika sonra Matmazel Bourienne, Prenses Mariya’nın odasına girdi, gülümseyerek, o tatlı sesiyle neşeli neşeli bir şeyler anlatmaya koyuldu. Prenses Mariya, aceleyle gözlerini sildi, kararlı adımlarla Bourienne’e yaklaştı, kendisi de ne yaptığını bilmeden, Fransız kızına öfkeli öfkeli, avazı çıktığı kadar bağırmaya başladı:</p>

  <p>— Bu alçakça, adice bir şey... Bir insanın zayıf tarafından hiç acımadan yararlanmak...</p>

  <p>Sözünü bitiremedi:</p>

  <p>— Defolun odamdan! diye bağırdı. Sonra hıçkıra hıçkıra ağlamaya başladı.</p>

  <p>Ertesi gün, prens kızına bir tek söz söylemedi; Prenses Mariya öğle yemeğinde, babasının servise önce Matmazel Bourienne’den başlamalarını emrettiğini gördü. Yemeğin sonunda, kahvecibaşı eski alışkanlığına uyarak kahveyi önce Prenses Mariya’ya ikram edince prens birdenbire çileden çıktı, bastonunu Filipp’in üzerine fırlatarak derhal askere gönderilmesini emretti:</p>

  <p>— Kulaklarınız duymuyor mu? İki defa söyledim! Kulakları duymuyor: Bu evde en başta o gelir! Benim en iyi dostum odur! diye bağırıyordu.</p>

  <p>Öfke içinde Prenses Mariya’ya dönüp bağırdı:</p>

  <p>— Eğer sen de o cüreti gösterirsen, bir daha dün akşam yaptığın gibi onun karşısında haddini bilmezsen sana bu evin efendisi kimdir gösteririm! Defol! Gözüm görmesin seni! Özür dile ondan!</p>

  <p>Prenses Mariya, Amaliya Yevgenyevna<a class="noteref" href="../Text/notlar.xhtml#f25n2" id="ref2">2</a> ile babasına, kendisini savunmasını ondan rica eden kahvecibaşı Filipp’i de bağışlamaları için yalvardı.</p>

  <p>Böyle anlarda Prenses Mariya’nın içinde büyük bir fedakârlıkta bulunmaktan duyulan gurura benzer bir duygu uyanıyordu; böyle anlarda birden o kınadığı babası ya el yordamıyla gözlüğünü aramaya koyulup onu göremiyor, biraz önce olup bitenleri unutarak artık gücü azalmış ayaklarıyla yanlış bir adım atıyor ve arkasına dönüp acaba biri ne kadar kuvvetsiz olduğunu fark etti mi diye bakıyor ya da en kötüsü, yemekte, sofra başında onu konuşturan konuklar olmayınca bir anda uykuya dalıveriyor, elindeki peçeteyi düşürüyor, sallanan başı tabağına doğru eğiliyordu. O zaman Prenses Mariya kendisinden tiksinerek “O ihtiyarlamış, gücünü yitirmiş, bense onu kınamak cüretini gösteriyorum!” diye düşünüyordu.</p>

  <h2 id="sigil_toc_id_144">III</h2>

  <p class="nonindent">1811 yılında, Moskova’da kısa bir süre içinde parlamış bir Fransız doktoru oturuyordu; çok uzun boylu, çok yakışıklı, her Fransız gibi nazik ve Moskova’da herkesin söylediğine göre tıp biliminde olağanüstü başarı gösteren Métivier isminde bir adamdı. Bu adam yüksek sosyetedeki insanların evlerine bir doktor gibi değil, eşit bir insan olarak kabul edilirdi.</p>

  <p>Tıpla alay eden Prens Nikolay Andreyiç, son zamanlarda Matmazel Bourienne’nin öğüdü üzerine bu doktorun evine gelmesine izin vermiş, ona alışmıştı. Métivier haftada iki defa prense geliyordu.</p>

  <p>Aziz Nikolay yortusunda ve prensin isim gününde, bütün Moskova evinin kapısına toplanmıştı, ama o hiç kimsenin kabul olunmamasını söylemiş, yalnız pek az kişiyi, listesini Prenses Mariya’ya vermiş olduğu kişileri öğle yemeğine çağırmalarını tembih etmişti.</p>

  <p>Sabahleyin, prensi kutlamak için gelmiş olan Métivier, bir doktor olarak Prenses Mariya’ya söylediği gibi <i>forcer la consigne'</i>i<a class="noteref" href="../Text/notlar.xhtml#f25n3" id="ref3">3</a> görgüye aykırı bir şey saymayarak prensin yanına girdi. O isim günü sabahı, prensin en keyifsiz olduğu sabahlardan biriydi. Prens sabahtan beri, odada oradan oraya dolaşmış, herkese çatmış, kendisine söylenenleri anlamıyormuş, başkaları da kendi söylediğini anlayamıyorlarmış gibi bir tavır takınmıştı. Prenses Mariya, onun böyle için için kaynıyormuş gibi homurdanmasına yol açan ruh halini çok iyi bilirdi, bu ruh hali, çoğu zaman, müthiş bir öfke halinde patlak verirdi. Bu yüzden o sabah hep tetiği kalkık, dolu bir tüfek karşısındaymış gibi, kaçınılması imkânsız patlayışı beklemiş durmuştu. Doktor gelinceye kadar her şey iyi geçmişti. Prenses Mariya, doktoru içeri aldıktan sonra, elinde kitapla, misafir odasının kapısında, olup bitenleri duyabileceği bir yere oturmuştu.</p>

  <p>Önce yalnız Métivier’nin sonra babasının sesini duydu. Ondan sonra her iki ses birden işitildi, kapı ardına kadar açıldı ve eşikte o kabarık, siyah saçlarıyla korku içindeki yakışıklı Métivier ve başında kalpak, sırtında robdöşambrla yüzü öfkeden allak bullak olmuş, gözlerinin bebeği ufalmış prens göründü. Prens:</p>

  <p>— Anlamıyorsun ha? diye bağırıyordu. Ama ben anlıyorum! Fransız casusu seni! Bonapart uşağı, casus, defol evimden! Defol diyorum sana!</p>

  <p>Arkasından kapıyı çarparak kapadı. Métivier, omuzlarını silkerek, bağırışlar üzerine yandaki odadan koşup gelen Matmazel Bourienne’e yaklaştı:</p>

  <p>— Prens pek iyi değil. <i>La bile et le transport au cerveau. Transquilisez-vous, je repasserai demain,</i><a class="noteref" href="../Text/notlar.xhtml#f25n4" id="ref4">4</a> dedi ve parmaklarını dudaklarına götürerek acele ile dışarı çıktı.</p>

  <p>Kapının öbür tarafından terlikle yürüyen birinin ayak sesleri ve “Casuslar! Hainler! Nereye baksan her yerde hainler! Kendi evimde bir dakika rahatım yok,” bağırışları duyuluyordu.</p>

  <p>Métivier gittikten sonra, ihtiyar prens kızını çağırdı ve bütün kızgınlığıyla ona yüklendi. Casusu yanına göndermelerinden o suçluydu. Kendisi ona davet edileceklerin listesini yapmasını ve listede olmayanların içeriye bırakılmamalarını söylememiş miydi? Ne diye o alçak herifin içeriye girmesine izin vermişlerdi? Bütün suç Prenses Mariya’da idi. Prens “Sen buradayken bir dakika olsun rahatım yok, rahatça ölmeme bile imkân olmayacak!” diye söyleniyordu:</p>

  <p>— Hayır yavrum, birbirimizden ayrılmalıyız, ayrılmalıyız. Siz de bunu biliyorsunuz. Biliyorsunuz. Artık daha fazla dayanamam, dedi ve odadan dışarı çıktı. Sonra sanki Prenses Mariya’nın herhangi bir şekilde teselli bulmasından korkuyormuş gibi tekrar yanına döndü, sakin bir tavır takınmaya çalışıyordu.</p>

  <p>— Hem sanmayın ki size bunu bir öfke anında söyledim. Ben sakinim, bunu etraflı olarak düşündüm, bu olacaktır, ayrılmalıyız, kendinize bir yer arayın.</p>

  <p>Fakat daha fazla dayanamadı ve ancak seven bir insanın kızgınlığıyla, besbelli kendisi de acı çekerek havada yumruklarını salladı. Prenses Mariya’nın yüzüne karşı, “Allahım, budalanın biri çıksa da şununla evlense!” diye bağırdı, kapıyı çarparak kapadı, yanına Matmazel Bourienne’i çağırttı, sonra çalışma odasında yavaş yavaş sakinleşti.</p>

  <p>Seçilmiş olan altı kişi, saat ikide yemeğe gelmişlerdi. Konuklar, tanınmış Kont Rastopçin, yeğeni ile birlikte Prens Lopuhin, prensin eski savaş arkadaşlarından General Çatrov ve gençlerden Piyer ile Boris Drubetskoy, prensi misafir odasında bekliyorlardı. O günlerde Moskova’ya izinli gelmiş olan Boris, Prens Nikolay Andreyiç’e takdim edilmeyi istemiş, bir yolunu bulup prensin o kadar gözüne girmişti ki ihtiyar adam evine kabul etmediği bütün bekâr gençler arasında yalnız onu çağırtmıştı.</p>

  <p>Prensin evi “sosyete” sayılmazdı, ama öyle bir çevreydi ki kentte ondan söz edilmediği halde bu eve kabul edilmek en gurur verici şeylerden biriydi. Boris bunu, bir hafta önce, Kont Rastopçin Nikolay yortusunda kendisini öğle yemeğine davet eden genelkurmay başkanına gelemeyeceğini söyleyince anlamıştı. Kont Rastopçin:</p>

  <p>— Ben daima o gün Prens Nikolay Andreyiç’in mübarek ellerini öpmeye giderim, demişti.</p>

  <p>Genelkurmay başkanı:</p>

  <p>— Ha, evet, evet... diye karşılık vermişti. Prens nasıl acaba?</p>

  <p>Eski eşyalarla döşenmiş, yüksek tavanlı eski moda misafir odasında, yemekten önce toplanmış olan birkaç kişi resmî bir hava taşıyan oturum halindeki mahkeme heyetine benziyorlardı. Herkes susuyordu, bir şey söyleyecek olsalar bile alçak sesle konuşuyorlardı. Prens Nikolay Andreyiç odasından ciddi bir tavırla çıkmıştı ve konuşmuyordu. Prenses Mariya da her zamankinden daha sessiz ve çekingendi. Konuklar onunla konuşmaya pek hevesli görünmüyorlardı; çünkü o sırada prensesin onların konuşmalarıyla ilgilenebilecek bir durumda olmadığını seziyorlardı. Konuşmayı tek başına Kont Rastopçin idare ediyor, son zamanlarda kentte olup bitenleri ve politik haberleri anlatıyordu.</p>

  <p>Lopuhin’le ihtiyar general konuşmaya nadir olarak katılıyorlardı. Prens Nikolay Andreyeviç, söylenenleri tıpkı kendisine verilen raporu dinleyen bir yüksek yargıç gibi dinliyor, yalnız arada bir mırıldanarak ya da kısacık bir söz söyleyerek kendisine rapor edilenleri dikkate aldığını belirtiyordu. Konuşmanın tonundan kimsenin politika dünyasında olup bitenleri doğru bulmadığı belliydi. Her şeyin daha kötüye gittiğini belirten olaylar anlatılıyordu. Ama her hikâyede ya da her yargıda şaşılacak bir şey oluyordu. Eleştiri doğrudan doğruya hükümdarın, imparatorun kişiliğine yönelebileceği sırada, olup bitenleri anlatan ya kendiliğinden susuyor ya da eleştirici o sınırı aşacakken başkası onu durduruyordu.</p>

  <p>Sofrada son politik haberden, Napolyon’un, Oldenburg Dükü’nün topraklarına el koyması ile Rusların Napolyon’a gönderdikleri ve bütün Avrupa saraylarına bildirdikleri düşmanca notadan söz açıldı. Kont Rastopçin birkaç kez tekrarladığı cümleyi tekrar ederek:</p>

  <p>— Bonapart, dedi, sanki korsanmış da Avrupa ele geçirdiği bir gemiymiş gibi davranıyor. Yalnız insan hükümdarların bu kadar uzun bir süre sabretmelerine ya da körlüklerine hayret ediyor. Şimdi sıra Papa’ya geldi ve Bonapart artık hiç sıkılmadan Katolik dininin başkanını devirmek istiyor, yine de herkes susuyor. Bir tek bizim hükümdarımız Oldenburg Dükü’nün topraklarına el konulmasını protesto etti. O bile...</p>

  <p>Prens Rastopçin artık eleştirilere devam edilemeyecek sınıra gelmiş olduğunu hissederek sustu. Prens Nikolay Andreyeviç:</p>

  <p>— Oldenburg Dükalığı’na karşılık başka topraklar teklif ettiler, dedi. Ben nasıl Lısiye Gori’deki köylüleri Bogçarovo ile Ryazan’a sürdüysem, Napolyon da grandükleri oradan oraya sürüyor...</p>

  <p>Boris saygılı bir tavırla konuşmaya katılarak:</p>

  <p>— <i>Le duc d'OIdenburg supporte son malheur avec une force de caractère et une résignation admirable,</i><a class="noteref" href="../Text/notlar.xhtml#f25n5" id="ref5">5</a>dedi.</p>

  <p>Bunu Petersburg’dan geçtiği sırada Grandük’e takdim edilmek şerefine ulaştığı için söylemişti. Prens Nikolay Andreyeviç, ona bu konuda bazı şeyler söylemek istermiş ama onu yaşça çok genç saydığı için bundan vazgeçmiş gibi bir tavırla baktı. Kont Rastopçin çok iyi bildiği bir işten bahseden bir insanın kayıtsızlığıyla:</p>

  <p>— Bizim Oldenburg sorunu konusundaki protestomuzu okudum. Notanın bu kadar kötü yazılmış olmasına şaştım kaldım, dedi.</p>

  <p>Piyer notanın kötü yazılmış olmasının Kont Rastopçin’i neden rahatsız ettiğini anlamıyormuş gibi saf bir hayretle yüzüne baktı:</p>

  <p>— Kuvvetli bir anlamı varsa ister iyi yazılsın, ister kötü. Hepsi bir değil mi kont?</p>

  <p>Kont Rastopçin:</p>

  <p>— <i>Mon cher, avec nos 500 mille hommes de troupes, il serait facile d'avoir un beau style,</i><a class="noteref" href="../Text/notlar.xhtml#f25n6" id="ref6">6</a> dedi.</p>

  <p>O zaman Piyer notanın kötü yazılmasının Kont Rastopçin’i neden rahatsız ettiğini anladı. İhtiyar prens:</p>

  <p>— Galiba epey yazıcı da türedi, dedi. Orada, Petersburg’da hep çiziktirip duruyorlar, yalnız nota değil, yeni yeni yasalar da yazıyorlar. Benim Andriyuşa orada, Rusya için tam bir cilt dolusu kanun yazmış. Şimdi herkes bir şeyler yazıyor!</p>

  <p>Bunu söyledikten sonra yapmacık bir tavırla güldü. Konuşma bir dakika için kesilmişti; yaşlı general hafifçe öksürerek dikkati kendi üzerine çekti.</p>

  <p>— Petersburg’da geçit törenindeki son olayı duydunuz mu efendim? Yeni Fransız elçisi neler yapmış?</p>

  <p>— Nasıl? Evet, kulağıma bir şeyler çalındı; majestenin yanında olmayacak bir şey söylemiş.</p>

  <p>General devam etti:</p>

  <p>— Majeste, elçinin dikkatini humbaracı tümeniyle erlerin tören yürüyüşü üzerine çekmiş, ama söylendiğine göre elçi buna hiç önem vermemiş, hatta “Biz Fransa’da böyle boş şeylere hiç önem vermeyiz!” demek cüretini göstermiş. Hükümdar hiç sesini çıkarmamış. Ondan sonraki geçit resminde ise bir defa olsun onunla konuşmamış.</p>

  <p>Herkes susmuştu; doğrudan doğruya hükümdarla ilgili olan bu olay için hiçbir düşünce ileri sürülemezdi. Prens:</p>

  <p>— Küstahlar! dedi. Métivier’yi tanır mısınız? Bugün onu evimden kovdum, buraya gelmişti; yanıma gelmesine izin vermişler, gerçi hiç kimseyi yanıma bırakmasınlar diye rica etmiştim ama...</p>

  <p>Bunu söylerken sert bir tavırla kızına bakmıştı. Sonra Fransız doktoru ile yaptığı bütün konuşmayı ve Métivier’nin casus olduğuna kesin olarak inanmasının nedenlerini anlattı. Gerçi bu nedenler hiç de yeterli değildi ve belirsizdi ama hiç kimse ona karşı bir şey söylemedi.</p>

  <p>Kızartmadan sonra şampanya geldi. Konuklar ihtiyar prensi kutlayarak yerlerinden kalktılar. Prenses Mariya da yanına yaklaştı. Prens ona soğuk, öfkeli bir ifadeyle baktı, tıraşlı buruşmuş yanağını uzattı. Yüzünün her noktası sabahki konuşmayı unutmadığını, kararından caymadığını, şimdi de yanlarında konuklar bulunduğu için ona bunu söylemediğini belli ediyordu.</p>

  <p>Kahve içmek için misafir odasına geçilince, ihtiyarlar bir araya oturdular. Prens Nikolay Andreyiç biraz daha açıldı ve başlayacak olan savaş konusunda neler düşündüğünü açıkladı. Tilsit Barış Anlaşması yüzünden Avrupa’nın iç işlerine burnumuzu sokarak Almanlarla anlaşma imkânlarını aradığımız sürece, Bonapart ile yapacağımız savaşların felaketle sonuçlanacağını söyledi Biz ne Avusturya için ne de Avusturya’ya karşı savaşmalıydık. Bizim bütün politikamız Doğu’ya yönelmeliydi. Bonapart’a karşı ise tek bir şey yapmalı, sınırları kuvvetlendirmeli ve sert bir politika gütmeliydik. Böylece Napolyon, 1807’de olduğu gibi, bir daha Rus sınırını geçmeye cesaret edemezdi. Kont Rastopçin:</p>

  <p>— Hem biz Fransızlarla nasıl savaşırız, prens? dedi. Hiç bize öğretmenlik etmiş olanlara, birer put halinde getirdiklerimize karşı silaha sarılabilir miyiz? Gençlerimize bakın, kadınlarımıza bakın... Bizim Tanrılarımız Fransızlardır, bizim cennetimiz Paris’tir.</p>

  <p>Herhalde herkes onu duysun diye daha yüksek sesle konuşmaya başlamıştı:</p>

  <p>— Giyimler Fransız, düşünceler Fransız, duygular Fransız! Bakın siz Métivier’yi kapı dışarı etmişsiniz, çünkü o Fransız’dır ve alçağın biridir. Oysa hanımlarımız peşinden koşuşup duruyorlar. Dün bir partideydim, orada bulunan beş hanımefendiden üçü Katolikmiş, üstelik pazar günleri kanaviçe işlemek için papazdan izin istemişler. Ama, ifademden dolayı özür dilerim, tıpkı hamam kadınları gibi neredeyse çırılçıplak denecek giysiler içindeydiler. Ah, gençlerimize baktıkça insanın müzeden büyük Petro’nun topuzunu alıp onlara şöyle bir Rus dayağı çekeceği geliyor prensim... O zaman bütün o saçmalıklar kafalarından yok olurdu!</p>

  <p>Herkes sustu. İhtiyar prens gülümseyerek Rastopçin’e bakıyor, sözlerini beğendiğini belirtecek şekilde başını sallıyordu. Rastopçin kendisine özgü çevik hareketlerle kalktı. Prense elini uzatarak:</p>

  <p>— Haydi allahaısmarladık ekselans, sağlığınıza dikkat edin, dedi.</p>

  <p>İhtiyar prens, elini bırakmadan, öpsün diye ona yanağını uzattı:</p>

  <p>— Güle güle azizim, dedi. Bu adamın ağzından bal akar... Her zaman onu zevkle dinlerim!</p>

  <p>Rastopçinle birlikte ötekiler de ayağa kalktılar.</p>

  <h2 id="sigil_toc_id_145">IV</h2>

  <p class="nonindent">Prenses Mariya, salonda oturup bu konuşmaları ve ihtiyarların ileri sürdükleri düşünceleri dinlerken duyduklarından hiçbir şey anlamıyordu; yalnız babasının kendisine karşı takındığı düşmanca tavırları konukların fark edip etmediklerini düşünüyordu. Evlerine üçüncü defadır gelmiş olan Drubetsoy’un bütün yemek boyunca ona gösterdiği özel ilgi ve nezaketi bile fark etmemişti.</p>

  <p>Babası salondan çıktıktan sonra, en arkada kalan ve elinde şapka, dudaklarında da bir gülümsemeyle yanına yaklaşan Piyer’e dalgın ve ve soran bir bakışla döndü. Salonda baş başaydılar. Piyer iri vücuduyla Prenses Mariya’nın yanındaki koltuğa çökerek:</p>

  <p>— Biraz daha oturabilir miyim? diye sordu.</p>

  <p>Prenses Mariya:</p>

  <p>— A!.. Elbette, dedi.</p>

  <p>Bakışı ise “Hiçbir şey fark etmediniz mi?” diye soruyordu.</p>

  <p>Piyer öğle yemeğinden sonra her zamanki gibi keyifliydi. Önüne bakıyor, sessiz sessiz gülümsüyordu.</p>

  <p>— Bu genci çoktan beri mi tanıyorsunuz prenses? diye sordu.</p>

  <p>— Hangi genci?</p>

  <p>— Drubetskoy’u!</p>

  <p>— Hayır, daha yeni tanıştık...</p>

  <p>— Nasıl, hoşunuza gidiyor mu?</p>

  <p>Prenses Mariya, sabahleyin babasıyla yaptığı konuşmayı düşünmeye devam ediyordu:</p>

  <p>— Evet, cana yakın bir genç. Bunu neden bana soruyorsunuz?</p>

  <p>— Çünkü bir şey fark ettim: Genel olarak Petersburg’dan Moskova’ya izinli gelen bir genç buraya yalnız zengin bir kızla evlenmek niyetiyle gelir.</p>

  <p>Prenses Mariya:</p>

  <p>— Demek sizce öyle, dedi.</p>

  <p>Piyer gülümseyerek devam etti;</p>

  <p>— Evet... Bu genç de şimdi öyle davranıyor; nerede evlenecek çağda zengin kız varsa o da orada. Ben onun içini bir kitap gibi okuyorum. Şimdi kararsızlık içindedir, hanginizi ele geçirsin: Sizi mi, yoksa Matmazel Jüli Kuragina’yı mı? <i>Il est très assidu auprès d'elle.</i><a class="noteref" href="../Text/notlar.xhtml#f25n7" id="ref7">7</a></p>

  <p>— Onlara gidiyor mu?</p>

  <p>Piyer neşeyle gülümsedi:</p>

  <p>— Evet, sık sık gidiyor. Hem siz yeni moda kur yapmak nasıldır biliyor musunuz?</p>

  <p>O sırada her şeyle içtenlikle alay ettiği, keyifli bir ruh hali içindeydi; oysa hatıra defterinde sık sık bu yüzden kendini suçlardı. Prenses Mariya:</p>

  <p>— Hayır, dedi.</p>

  <p>— Şimdi Moskovalı küçük hanımların hoşuna gitmek için <i>il faut être mélancolique auprès de mademosielle.</i><a class="noteref" href="../Text/notlar.xhtml#f25n8" id="ref8">8</a></p>

  <p>Prenses Mariya:</p>

  <p>— <i>Vraiment?</i><a class="noteref" href="../Text/notlar.xhtml#f25n9" id="ref9">9</a> dedi. Piyer’in iyi yürekli bir insan olduğunu belli eden yüzüne bakıyordu, ama kendi kendini düşünmeye devam ediyordu. Kendi kendine, “Eğer bütün hissettiklerimi birine açıklamaya cesaretim olsaydı biraz rahatlardım,” diye düşünüyordu. Hem de özellikle Piyer’e her şeyi anlatmak isterdim. O, o kadar iyi yürekli, o kadar vicdanlı bir insan ki! Ferahlardım. O bana öğüt verebilirdi.”</p>

  <p>Piyer:</p>

  <p>— Onunla evlenir miydiniz? diye sordu.</p>

  <p>Prenses Mariya birden kendisini şaşırtan bu soruya, ağlamaklı bir sesle:</p>

  <p>— Ah Allahım... Kont! Öyle anlar oluyor ki karşıma kim çıkarsa onunla evlenebilirim, dedi. Ah!.. İnsanın kendisine yakın birini sevmesi ve onun için hiçbir şey yapamayacağını hissetmesi ne kadar ağır bir şeydir... (Konuşurken sesi titriyordu.) Ona dertten başka bir şey getirmediğini bilmek, bu durumu değiştiremeyeceğini anlamak, ne kadar ağır bir şey! o zaman bir tek çare kalıyor. Gitmek! Ama ben nereye gidebilirim?</p>

  <p>— Neler söylüyorsunuz? Sizin neyiniz var, prenses?</p>

  <p>Prenses sözünü bitirmeden ağlamaya başladı:</p>

  <p>— Bugün bana ne olduğunu bilmiyorum. Bana aldırmayın, söylediklerimi unutun.</p>

  <p>Piyer’in bütün neşesi yok oluvermişti. Kaygı içinde prensese sorular soruyor, ona derdini kendisine dökmesini rica ediyordu. Ama prenses yalnız söylediklerini unutması için tekrar tekrar ricada bulunuyor, deminki sözlerini hatırlamadığını ileri sürüyordu. Piyer’in de bildiği dertten başka hiçbir üzüntüsü yoktu... O “dert” de Prens Andrey’in evlenmesiydi. Bu yüzden baba oğulun arasının açılması tehlikesi vardı...</p>

  <p>Prenses bunları söyledikten sonra sözü değiştirmek için:</p>

  <p>— Rostovlardan haberiniz var mı? diye sordu. Bana söylediklerine göre yakında geleceklermiş. Ben de Andrey’in gelmesini her gün bekliyorum. Onların burada görüşmelerini isterdim.</p>

  <p>Piyer:</p>

  <p>— Peki şimdi o bu işe ne gözle bakıyor? diye sordu.</p>

  <p>“O” dediği ihtiyar prensti. Prenses Mariya, başını salladı:</p>

  <p>— Peki ne yapmalı? Yılın dolmasına ancak birkaç ay kaldı. Bu olmayacak bir şey; ağabeyimi, gelişinin ilk dakikalarında onu bekleyen şeylerden korumak isterim. Onların bir an önce buraya gelmelerini istiyorum. İnşallah onunla anlaşırız. Siz onları çoktandır tanıyorsunuz, değil mi?</p>

  <p>Prenses Mariya elini göğsüne bastırarak devam etti:</p>

  <p>— Bana gerçeği olduğu gibi söyleyin, o nasıl bir genç kızdır? Onu nasıl buluyorsunuz? Ama gerçeği olduğu gibi söylemenizi istiyorum, çünkü, anlıyor musunuz, Andrey babasının isteğine karşı gelerek o kadar çok şeyi göze alıyor ki, bilmek isterdim...</p>

  <p>Piyer, bütün bu imalı sözlerden ve “gerçeği olduğu gibi” söylemesi için tekrarlanan ricalardan, Prenses Mariya’nın yengesi olacak genç kıza bir hoşnutsuzluk duyduğunu sezmişti; Prenses Mariya Prens Andrey’in yaptığı seçimi doğru bulmadığını söylemesini istiyordu; düşüncelerini değil duygularını belirtti. Nedenini bilmeden kızarak:</p>

  <p>— Bu sorunuza nasıl karşılık vereceğimi bilmiyorum, dedi. Nasıl bir kızdır hiç bilemiyorum. Karakterini bir türlü tahlil edemiyorum. O insanı büyüleyen bir varlıktır. Ama neden? Bilmiyorum... İşte bence onun için söylenebilecek tek şey budur.</p>

  <p>Prenses Mariya içini çekti, yüzünde de “Evet, zaten ben de öyle olacağını bekliyor ve bundan korkuyordum,” der gibi bir anlam belirdi:</p>

  <p>— Akıllı mı? diye sordu.</p>

  <p>Piyer bir an düşündü:</p>

  <p>— Öyle olduğunu sanmıyorum. Bununla birlikte... Evet akıllıdır denilebilir. Daha doğrusu akıllı görünmeye tenezzül etmiyor. Her neyse.. O insanı büyüleyen bir varlıktır, o kadar işte!</p>

  <p>Prenses Mariya gene hoşnutsuzlukla başını salladı:</p>

  <p>— Ah, onu o kadar sevmek istiyorum ki, kendisini benden önce görürseniz, bunu ona söyleyin olmaz mı?</p>

  <p>Piyer:</p>

  <p>— İşittiğime göre, bugünlerde geleceklermiş, dedi.</p>

  <p>Prenses Mariya, Rostovlar gelir gelmez yengesi olacak genç kızla yakın bir arkadaşlık kurmak ve ihtiyar prensi de onu sevmeye alıştırmak için nasıl bir plan tasarladığını anlattı.</p>

  <h2 id="sigil_toc_id_146">V</h2>

  <p class="nonindent">Boris, Petersburg’da zengin bir kızla evlenemeyince bu amaçla Moskova’ya gelmişti. Moskova’dan en zengin iki gelinlik kız olan Jüli ile Prenses Mariya arasında bocalıyor, bir türlü karar veremiyordu. Gerçi Prenses Mariya, güzel olmasına rağmen Jüli’den daha çekici görünüyordu ama nedense Bolkonskaya’nın gönlünü kazanmaya çalışmaktan çekiniyordu. Onunla son görüşmesinde, ihtiyar kontun isim gününde genç kıza duygularından söz açmak için yaptığı her çabaya, Prenses Mariya olmayacak cevaplar vermişti. Onu dinlemediği belliydi.</p>

  <p>Jüli ise aksine onun tatlı sözlerini belki yalnız kendisine özgü, alışılmamış bir tavırla, ama gene de seve seve kabul ediyordu. Jüli yirmi yedi yaşındaydı. Kardeşlerinin ölümünden sonra çok zengin olmuştu. Artık güzelliği kalmamıştı ama o yalnız eskisi kadar güzel olduğunu düşünmekle kalmıyor, üstelik eskisinden daha çekici olduğunu sanıyordu. Onu böyle yanlış düşünmeye yönelten şey, şimdi çok zengin bir gelinlik kız olması, ikinci olarak da yaşlandıkça erkekler için daha tehlikesiz bir hale gelmesiydi. Böyle olunca erkekler ona karşı daha serbest davranabiliyor, üzerine hiçbir sorumluluk almadan onun akşam ziyafetlerinden, geceleri evinde yapılan toplantılardan yararlanabiliyorlardı. On yıl kadar önce, on yedi yaşlarında bir genç kızın bulunduğu bir eve, onu dile düşürmemek, kendisine bağlamamak için her gün gitmekten çekinen bir erkek, şimdi korkusuzca haftanın her günü evine gidebiliyor ve Jüli’ye karşı evlenecek çağda bir kız değilmiş de cinsiyetsiz eski bir ahbabıymış gibi davranabiliyordu.</p>

  <p>O kış Kuraginlerin evi en hoş vakit geçirilen, konukların en iyi karşılandığı evlerden biriydi. Ziyafetlerden, partilerden başka Kuraginlerde her gün birçok kişi, özellikle gece saat on ikide yemek yiyen ve sabahın üçüne kadar oturup sohbet eden erkekler toplanıyordu. Jüli bir tek baloyu, tiyatroyu, gezintiyi kaçırmıyordu. Giyimi her zaman son modaya uygundu. Buna rağmen Jüli her konuda hayal kırıklığına uğramış görünüyor, herkese dostluğa da sevgiye de hayatın sevinç verici hiçbir olayına da inanmadığını, teselliyi ancak “orada” beklediğini söylüyordu. Büyük bir hayal kırıklığına uğramış, sevdiği erkeği kaybetmiş ya da onun tarafından kalpsizce aldatılmış bir kız edasını takınmıştı. Gerçi başına öyle bir şey gelmemişti, ama herkes ona öyle bakıyor, kendisi de hayatta çok acı çektiğine inanıyordu. Bu hüzün ne onun ne de evlerine gelen gençlerin hoşça vakit geçirmelerine engel oluyordu. Her misafir onlara gelince önce ev sahibi hanımın hüzünlü ruh haline ayak uydurmayı bir görev sayıyor, sonra sosyete dedikoduları, danslar, zekâ oyunları ve Kuraginlerin evinde moda olan kafiye uydurma oyunlarına dalıyordu. Yalnız bazı gençler, Jüli’nin melankolik duygularının derinliğine iniyorlardı. Jüli de o gençlerle daha uzun konuşmalara dalıyor, dünyada her şeyin boş olduğunu söylüyor, onlara hüzün verici resimler, güzel sözler, şiirlerle dolu hatıra defterlerini gösteriyordu.</p>

  <p>Özellikle Boris’e karşı güler yüzlüydü; onun hayatta bu kadar erken hayal kırıklığına uğramasına acınıyor, kendisi de hayatta çok acı çekmiş bir insan olduğundan teselli için arkadaşlığını teklif ediyor, hatıra defterini gösteriyordu. Boris onun hatıra defterine iki ağaç resmi yaptı ve şöyle yazdı: <i>Arbres rustiques, vos sombres rameaux secouent sur moi les ténèbres et la mélancolie.</i><a class="noteref" href="../Text/notlar.xhtml#f25n10" id="ref10">10</a></p>

  <p>Bir başka yere de bir tabut resmi çizerek şunları yazdı:</p>

  <div class="poem">

    <p><i>La mort est secourable et la mort est tranquille.</i></p>

    <p><i>Ah! Contre les douleurs il n’est pas d’autre asile.</i><a class="noteref" href="../Text/notlar.xhtml#f25n11" id="ref11">11</a></p>

  </div>

  <p>Jüli:</p>

  <p>— <i>Il y a quelque chose de si ravissant dans le sourire de la mélancolie,</i><a class="noteref" href="../Text/notlar.xhtml#f25n12" id="ref12">12</a> dedi. <i>C'est un rayon de lumière dans l'ombre, une nuance entre la douleur et le désespoir, qui montre la consolation possible.</i><a class="noteref" href="../Text/notlar.xhtml#f25n13" id="ref13">13</a></p>

  <p>Bu bir kitaptan kelimesi kelimesine çıkararak tekrarladığı bir sözdü.</p>

  <p>Boris buna karşılık ona şu şiiri yazdı:</p>

  <div class="poem">

    <p><i>Aliment de poison d’une âme trop sensible,</i></p>

    <p><i>Toi, sans qu’il bonheur me serait imposible.</i></p>

    <p><i>Tendre mélancolie, ah!.. Viens me consoler,</i></p>

    <p><i>Viens calmer les tourments de ma sombre retraite,</i></p>

    <p><i>Et mêle une douceur seuète,</i></p>

    <p><i>À ces pleurs, que je sens couler.</i><a class="noteref" href="../Text/notlar.xhtml#f25n14" id="ref14">14</a></p>

  </div>

  <p>Jüli, Boris’e arple en hüzünlü noktürnleri çalıyordu. Boris ona yüksek sesle <i>Zavallı Luisa</i> adlı acıklı romanı okuyordu. Onu okurken de sık sık heyecandan nefesi tıkanarak okumaya ara veriyordu. Jüli ile Boris kalabalık bir toplulukta karşılaştıkları vakit, bir kayıtsızlar okyanusu içinde birbirlerini anlayan yalnız onlarmış gibi bakışıyorlardı.</p>

  <p>Kuraginlerin evine sık sık gelen Anna Mihailovna, Jüli’nin annesi bir parti oyun oynamak isterse ona katılıyor, bu arada da Jüli’ye çeyiz olarak nelerin verileceğini araştırıyordu (Çeyiz olarak Penza ilindeki çiftlikle, Nijni-Novgorod Ormanları veriliyordu). Anna Mihailovna, kadere boyun eğen bir insan tavrıyla, oğlu ve zengin Jüli’ye onları birbirine bağlayan o romantik hüzünle duygulanarak bakıyordu.</p>

  <p>Genç kıza:</p>

  <p>— <i>Tourjours charmante et mélancolique, cette chère Julie,</i><a class="noteref" href="../Text/notlar.xhtml#f25n15" id="ref15">15</a> diyordu.</p>

  <p>Annesine de:</p>

  <p>— Boris sizin evinizde ruhen dinlendiğini söylüyor. O kadar çok hayal kırıklığına uğradı, sonra o kadar duyguludur ki... diye anlatıyordu.</p>

  <p>Kendi oğluna ise şöyle diyordu:</p>

  <p>— Ah yavrum, Jüli’ye son zamanlarda o kadar bağlandım ki sana anlatamam! Zaten onu sevmemek mümkün mü? Melek gibi bir kız! Ah Boris, Boris!..</p>

  <p>Bir an susuyordu, sonra:</p>

  <p>— Jüli’nin annesine de o kadar acıyorum ki, diye devam ediyordu. Bugün bana Penza’dan gelen hesapları ve mektupları gösterdi. Kocaman bir çiftlikleri var. Zavallıcık her şeyle tek başına uğraşıyor; onu öylesine aldatıyorlar ki!</p>

  <p>Boris annesini dinlerken, belirsizce gülümserdi. Ona şefkat duyarak safça kurnazlığı ile için için alay ediyordu ama, sözlerini sonuna kadar dinliyor, bazen de ona Penza ile Nijni-Novrgorod’daki çiftlikler konusunda etraflı sorular soruyordu.</p>

  <p>Jüli, çoktandır hüzünlü bir tavır takınan hayranından evlenme teklifi bekliyordu ve bu teklifi kabul etmeye hazırdı. Ama Boris’in ona karşı duyduğu tiksinti, Jüli’nin ille evlenmek için gösterdiği ateşli istek, onun yapmacıklığından nefret etmesi ve gerçek bir sevgiyi yaşamak imkânından vazgeçmenin uyandırdığı büyük korku, Boris’i bu teklifi yapmaktan alıkoyuyordu.</p>

  <p>İzin süresi sona eriyordu. Boris her Tanrı’nın günü Kuraginlere gidiyor, sabahtan akşama kadar onlarda oturuyor, her gün de kendi kendine, ertesi gün evlenme teklifi yapmayı kararlaştırıyordu. Ama Jüli’nin yanındayken, onun kırmızı yüzüyle hemen hemen her zaman pudralanmış olan çenesine, nemli gözlerine, yüzündeki o her an değişerek evlenme sevincinden doğacak coşkun neşeye yer vermeye hazır hüzne baktıkça bir türlü kesin sözü söyleyemiyordu. Oysa çoktandır hayalinde kendini Penza ile Nijni-Novgo-rod’daki toprakların sahibi sayıyor, onlardan gelecek geliri nerelere harcayacağını bile düşünüyordu.</p>

  <p>Jüli, Boris’in kararsızlığını anlıyor ve bazen onun kendisinden tiksindiğini düşünüyordu. Ama hemen sonra kadınca gururu ona bir teselli sunuyor, o zaman kendi kendine Boris’in böyle çekingen davranmasının duyduğu sevgiden ileri geldiğine karar veriyordu. Yine de takındığı melankolik tavrın yerini yavaş yavaş bir sinirlilik almaya başlamıştı. Bunun üzerine Boris oradan ayrılmadan biraz önce kesin bir plan hazırladı ve onu yerine getirmeye koyuldu.</p>

  <p>Boris’in izin süresi biterken, Moskova’ya ve tabii Kuraginlerin salonuna Anatol Kuragin çıkageldi ve Jüli birden o hüzünlü tavırlardan vazgeçerek neşelendi. Kuragin’e karşı büyük bir ilgi göstermeye başladı.</p>

  <p>Anna Mihailovna, oğluna:</p>

  <p>— <i>Mon cher,</i> dedi. <i>Je sais de bonne source que le prince Basile envoie son fils à Moscou pour lui faire épouser, Julie!</i><a class="noteref" href="../Text/notlar.xhtml#f25n16" id="ref16">16</a> Ben Jüli’yi o kadar severim ki öyle bir şey olursa ona acırım. Sen buna ne dersin yavrum?</p>

  <p>Aptal yerine konulmak ve Jüli’nin yanında hüzünlü tavırlar takınmak gibi ağır bir görevle bütün ayı boşuna geçirmiş olmak, hayalinde neyi nereye harcayacağını, neyi nereye yatıracağını düşündüğü Penza’daki çiftlik gelirlerinin bir başkasının, özellikle o aptal Anatol’ün eline geçmesi düşüncesi Boris’in ağırına gidiyordu.</p>

  <p>Kesin olarak evlenme teklifinde bulunmak için Kuraginlere gitti. Jüli, onu neşeli, kayıtsız bir tavırla karşılayarak bir gece önceki baloda ne kadar eğlendiğini anlattı, sonra Boris’e ne zaman gideceğini sordu. Gerçi Boris oraya, ona sevgisinden söz açmak, bu bakımdan yumuşak bir tavır takınmak düşüncesiyle gelmişti ama, birden sinirli sinirli, kadınların hercailiğinden, ne kadar kolay hüzünden neşeye geçebildiklerinden, ruh durumlarının da yalnız gönüllerini elde etmeye çalışanların davranışlarına göre değiştiğinden söz etmeye başladı. Jüli gücendi ve bunun doğru olduğunu, kadının değişikliğe ihtiyacı bulunduğunu, her zaman aynı şeyler olursa bunun herkese bıkkınlık verebileceğini belirtti.</p>

  <p>O zaman Boris, Jüli'yi iğnelemek isteğiyle:</p>

  <p>— Onun için size şu öğüdü vermek istedim... diye başladı. Ama aynı anda aklına gururunu yaralayan bir düşünce geldi. Moskova’dan amacına ulaşamamış ve çabaları boşa gitmiş olarak dönebilirdi (Böyle bir şey ise hiç başına gelmemişti). Konuşurken birden sustu, Jüli’nin tatsız, sinirli ve kararsız yüzünü görmemek için gözlerini indirdi:</p>

  <p>— Ben buraya sizinle tartışmaya gelmedim, dedi. Aksine...</p>

  <p>Söze devam edip edemeyeceğini anlamak için ona baktı. Jüli’nin öfkesi birden yok oluvermişti. O huzursuz, yalvaran bakışları, açgözlü bir bekleyişle Boris’e dikildi. Boris, “İşimi her zaman onu nadir olarak görecek şekilde ayarlayabilirim,” diye düşündü. “İşe başladık bir defa, başlandığına göre tamamlanmalı...”</p>

  <p>Yüzü kıpkırmızı oldu. Gözlerini Jüli’ye doğru kaldırdı:</p>

  <p>— Size karşı olan duygularımı biliyorsunuz!</p>

  <p>Başka bir şey söylemesi gerekli değildi, daha sözünü tamamlamadan Jüli’nin yüzü kendinden memnun olduğunu belirten bir zafer anlatımıyla parladı. Fakat Boris’e böyle anlarda söylenecek bütün sözleri söylettirdi. Genç adam onu sevdiğini, hiçbir zaman, hiçbir kadını onun kadar sevmemiş olduğunu söylemek zorunda kaldı. Jüli biliyordu ki Penza’daki çiftliklerle, Nijni-Novgorod Ormanlarına karşılık bunları isteyebilirdi, istediklerini de elde etti.</p>

  <p>Nişanlılar artık etrafa gölgeleriyle hüzün yayan ağaçları unutmuş, Petersburg’daki şahane evlerinin planlarıyla meşgul oluyor, ziyaretler yapıyor ve parlak bir düğün için gereken her şeyi hazırlıyorlardı.</p>

  <h2 id="sigil_toc_id_147">VI</h2>

  <p class="nonindent">Kont İlya Andreyeviç, ocak ayının sonunda Nataşa ve Sonya ile Moskova’ya gelmişti. Kontes hâlâ hastaydı. Bu yüzden yola çıkmamıştı. İyi olmasını beklemeye de imkân yoktu. Prens Andrey’in Moskova’ya gelmesi her gün bekleniyordu. Ayrıca, çeyiz için bir şeyler almak, Moskova dolaylarındaki çiftliği satmak ve ihtiyar prensin Moskova’da bulunmasından yararlanıp onu ileride gelini olacak genç kızla tanıştırmak gerekiyordu. Rostovların Moskova’daki evinde sobalar yanmıyordu. Zaten kendileri oraya kısa bir süre için gelmişlerdi. Kontes de yanlarında değildi, bu yüzden İlya Andreyiç Moskova’da çoktandır onu davet eden Mariya Dimitriyevna Ahrosimova’nın evinde kalmaya karar verdi.</p>

  <p>Akşam geç vakit Rostovların dört arabası Mariya Dimitriyevna’nın Eski Tavla’daki evinin avlusuna girmişti. Mariya Dimitriyevna tek başına oturuyordu. Kızını kocaya vermişti, oğullarının hepsi de orduda hizmet görüyorlardı. Dimitreyevna, eskisi gibi vücudunu dimdik tutuyor, eskisi gibi düşündüğünü yüksek sesle herkesin yüzüne karşı söylüyor ve sanki bütün varlığıyla başka insanları her çeşit zaaflardan, tutkulardan ve kapıldıkları eğilimlerden ötürü kınıyormuş, bütün bunları olağan şeyler olduğunu kabul etmiyormuş gibi davranıyordu. Sabahları erkenden, sırtında kısa sabahlığı, ev işleriyle meşgul olur, sonra bayramsa kiliseye, sabah ayinine gider, ayinden çıkıp zindanları, hapishaneleri ziyaret ederdi. Oralarda kimseye söylemediği işleri olurdu. İş günleri giyinir, her tabakadan gelen ricacıları evinde kabul ederdi. Bunlar ona her gün başvururlardı. Öğle yemeğinde sofraya tadı tuzu yerinde doyurucu bir yemek getirilir, yemekte de hep üç dört misafir bulunurdu. Yemekten sonra Mariya Dimitriyevna bir parti boston oynardı. Geceleri birisine yüksek sesle gazete ya da yeni kitapları okutur, kendisi de örgü örerdi. Kente çok nadir olarak gider, gittiği zaman yalnız en önemli kişileri ziyaret ederdi. Rostovlar geldiklerinde, henüz yatmamıştı. Sofadaki kapının mandalı gıcırdadı, sonra dışarıdaki soğuktan içeriye Rostovlarla uşakları girdi. Mariya Dimitriyevna, başını geriye atmış, gözlüğü burnunun üzerine kaymış, salonun kapısında ayakta duruyor, sert bir tavırla içeri girenlere bakıyordu. O sırada uşaklarına, konuklarla eşyalarını nereye nasıl yerleştireceklerini söyleyerek titizlikle emirler vermese gelenlere fena halde öfkelendiği ve hemen onları oradan kovacağı sanılırdı. Hiç kimseyle selamlaşmadan bavulları işaret ederek:</p>

  <p>— Bunlar kontun mu? Buraya getir! diyordu. Küçük hanımınkileri şuraya, sola...</p>

  <p>Hizmetçi kızlara bağırdı:</p>

  <p>— Siz orada durmuş ne bakıyorsunuz öyle! Semaveri yakın, biraz ısınsınlar...</p>

  <p>Soğuktan yanakları kızarmış olan Nataşa’yı kukuletasından tutup kendine doğru çekti.</p>

  <p>— Toplamışsın, güzelleşmişsin! Hay Allah, buz gibi olmuşsun...</p>

  <p>Elini öpmek isteyen konta:</p>

  <p>— Canım soyunsana! Çabuk... diye bağırdı. Donmuşsundur herhalde. Çay için rom da getirin...</p>

  <p>Sonra Sonya’ya:</p>

  <p>— Sonyuşka, bonjur!.. diye iltifat etti.</p>

  <p>Sonya ile Fransızca konuşarak ona biraz yukarıdan baktığını, ama gene de genç kıza şefkat duyduğunu belirtiyordu. Herkes paltosunu çıkarıp yorgunluğunu biraz attıktan sonra çay sofrasının başına geldi. Mariya Dimitriyevna sırayla hepsini öptü:</p>

  <p>— Geldiğinize ve bende misafir kalacağınıza yürekten sevindim, diyordu.</p>

  <p>Anlamlı bir tavırla Nataşa’ya baktı:</p>

  <p>— Zamanı çoktan gelmişti... İhtiyar burada, oğlunu da bugün yarın bekliyor. Onunla tanışmalısın, evet tanışmalısın... Her neyse, bunu sonra konuşuruz...</p>

  <p>Bunu söylerken Sonya’ya bakarak onun yanında bundan söz etmek istemediğini belli etti. Konta döndü:</p>

  <p>— Şimdi dinle! Yarın ne yapmak istiyorsun? Kimi çağırtacaksın?</p>

  <p>Önce bir parmağını büktü:</p>

  <p>— Şinşin’i bir... O gözü yaşlı Anna Mihailovna’yı iki... Kendisi oğlu ile birlikte burada. Oğlu evleniyormuş! Sonra başka kimi, Bezuhov’u mu? O da karısıyla burada. Karısından kaçmış, ama o da onun peşinden çıkagelmiş. Çarşamba günü öğle yemeğinde bendeydi. Bunlara gelince...</p>

  <p>Genç kızları işaret etti:</p>

  <p>— Yarın onları İverskaya’ya, sonra da Auber Chalmé’ye götürürüm. Herhalde her şeyini yeniden yapacaksınız değil mi? Benden örnek almayın... Şimdiki elbiselerde kollar işte bu kadar! Geçenlerde küçük Prenses İrina Vasilyevna bana geldi: İnsan bakmaya korkar, sanki kollarına iki küçük fıçı geçirmiş. Şimdi her gün yeni bir moda çıkıyor.</p>

  <p>Ciddi bir tavırla konta döndü:</p>

  <p>— Ya senin işlerin ne âlemde?</p>

  <p>— Her şey birden çıktı, bir taraftan üst baş almak gerekti, öbür taraftan Moskova dolaylarındaki çiftlikle eve müşteri var. İzin verirseniz bir zaman bulup Marinskoye’ye bir günlüğüne gideceğim, kızlarımı da size bırakacağım...</p>

  <p>Mariya Dimitriyevna iri eliyle en çok sevdiği vaftiz kızı Nataşa’nın yanağını okşadı:</p>

  <p>— Olur, olur... Benim evde bir şey olmaz onlara! Vasilik meclisi ne ise benim ev de onlar için odur. Ben onları gereken yerlere götürürüm, gerektiğinde azarlar, gerektiğinde de severim...</p>

  <p>Ertesi günü Mariya Dimitriyevna genç kızları İverskaya ile Madam Auber Chalmé’ye götürdü. Madam Auber Chalmé, Mariya Dimitriyevna’dan o kadar korkardı ki sadece onu bir an önce sepetleyebilmek için her zaman en lüks elbiseleri zararına verirdi. Mariya Dimitriyevna hemen hemen bütün çeyizi ısmarladı. Dönünce de Nataşa’dan başka herkesi odadan kapı dışarı etti ve çok sevdiği genç kızı oturduğu koltuğun yanına çağırdı.</p>

  <p>— Eh şimdi konuşalım bakalım. Nişanın kutlu olsun. Aslan gibi bir delikanlıyı kafesledin. Senin hesabına seviniyorum, hem onu şu kadarcıktan tanırım (Elini yerden bir arşın boyu kaldırdı).</p>

  <p>Nataşa sevinçle kızardı. Mariya Dimitriyevna devam etti:</p>

  <p>— Onu da bütün ailesini de severim. Şimdi dinle: Herhalde ihtiyar Prens Nikolay’ın oğlunun evlenmesini hiç istemediğini biliyorsun. Huysuz ihtiyar! Tabii Prens Andrey artık çocuk değil; babasının rızası olmasa da olur, ama ailesinin isteğine karşı gelmek iyi bir şey değil. İşi kavgasız, gürültüsüz, iyilikle halletmeli. Sen akıllı kızsın, gerektiği şekilde davranırsın, iyilikle, akıllıca davran... Söyleyeceğim bu kadar, o zaman her şey iyi olur.</p>

  <p>Nataşa susuyordu. Mariya Dimitriyevna onun utancından sustuğunu sanıyordu, ama aslında Nataşa, bir başkasının Prens Andrey'e olan aşkına karışmasından hoşlanmamıştı; bu iş ona bütün dünya işleri arasında o kadar olağanüstü bir şey olarak görünüyordu ki kimsenin bunu kavrayamayacağını sanıyordu. O yalnız Prens Andrey’i seviyor, yalnız onu biliyordu. Prens de onu seviyordu. Bir iki gün içinde onu almaya gelecekti. Başka hiçbir şeyin Nataşa’nın gözünde önemi yoktu.</p>

  <p>— Anlıyor musun, ben onu çoktandır tanıyorum, Maşenka’yı, görümceni de severim. Görümcelerin dili zehirdir, ama bu bir sineği bile incitmez. Kendisini seninle tanıştırmamı rica etti, yarın babanla ona gideceksin, kendini ona sevdirmek için elinden geleni yap. Sen ondan küçüksün, seninki gelince bir de bakar ki sen kız kardeşi ve babasıyla tanışmış, hatta onlara kendini sevdirmişsin. İyi olur değil mi? Böyle olması daha iyi olmaz mı?</p>

  <p>Nataşa isteksiz bir tavırla:</p>

  <p>— Daha iyi olur, diye karşılık verdi.</p>

  <h2 id="sigil_toc_id_148">VII</h2>

  <p class="nonindent">Ertesi gün, Kont İlya Andreyiç, Mariya Dimitriyevna’nın öğüdüne uyarak Nataşa ile birlikte Prens Nikolay Andreyiç’i ziyarete gitti. Bu ziyarete isteksizce hazırlanıyordu; içinde bir korku vardı. Milis birliklerinin oluşturulduğu günlerdeki son görüşmelerini ve prensi öğle yemeğine davet ettiği zaman, onun vaktinde adam bulup gönderemediği için kendisini şiddetle azarladığını hatırlıyordu.</p>

  <p>En güzel elbisesini giymiş olan Nataşa ise aksine en neşeli anlarından birini yaşıyordu. “Beni sevmemelerine imkân yok. Beni daima herkes sevmiştir!” diye düşünüyordu. “Onlar için elimden gelen her şeyi yapmayı o kadar çok istiyorum ki; onlar da beni seveceklerdir. Onu Andrey’in babası olduğu için, görümcemi de Andrey’in kız kardeşi olduğu için, o kadar sevmeye hazırım ki... Beni sevmemeleri imkânsız.”</p>

  <p>Arabaları Vozdvijenka’daki o eski, hüzün verici eve yaklaştı, inip sofaya girdiler. Kont yarı şaka yarı ciddi:</p>

  <p>— Eh, Allah yardımcımız olsun! dedi.</p>

  <p>Ama Nataşa, babasının sofaya girerken telaşlandığını ve çekingen bir tavırla, yavaşça Prens Andrey ile prensesin evde olup olmadıklarını sorduğunu fark etmişti. Geldikleri haber verildikten sonra prensin uşakları arasında bir telaş baş gösterdi. Geldiklerini haber vermeye koşan uşağı, salonda bir başka uşak durdurmuştu; bir şeyler fısıldaşıyorlardı. Salona koşarak bir hizmetçi kız da girdi ve aceleyle prensesten söz ederek bir şeyler konuşmaya başladı.</p>

  <p>En sonunda, sert tavırlı, yaşlı bir uşak Rostovlara prensinin onları kabul edemeyeceğini, prensesin ise kendilerini odasında beklediğini söyledi. Misafirleri ilk karşılaşan Matmazel Bourienne oldu. Genç kadın, baba kızı aşırı bir saygıyla karşıladı ve onları prensesin odasına kadar götürdü. Prensesin heyecanlı ve ürkek yüzü yer yer kızarmıştı; vücudunun bütün ağırlığını ayaklarına vererek koşup misafirleri karşıladı. Serbest ve sevinçli görünmek için boşuna çaba gösteriyordu. Nataşa daha ilk bakışta Prenses Mariya’nın hoşuna gitmemişti, ona aşırı derecede süslü, havai denecek kadar neşeli ve kendini beğenmiş gelmişti. Oysa ileride gelini olacak genç kızı daha görmeden, elinde olmayarak onun güzelliğini, gençliğini ve mutluluğunu kıskandığı, ayrıca ağabeyinin ona duyduğu sevgiyi çekemediği için iyi duygular beslemiyordu. Bu karşı koyamadığı soğukluğun dışında, Rostovların geldiği haber verildiğinde, Prens Nikolay, “Benim onlarla görüşmeye ihtiyacım yok, Prenses Mariya isterse kabul etsin, ama benim yanıma bırakayım deme onları,” diye bağırdığı için sinirliydi. Prenses, Rostovları kabul etmeye karar vermişti, ama her dakika prensin gene olmayacak bir şey yapmasından korkuyordu. Çünkü prens onların gelmesinden ötürü derin bir heyecan içinde görünüyordu.</p>

  <p>Kont, sanki ihtiyar prensin oraya girmesinden korkuyormuş gibi huzursuz bir tavırla çevresine bakınıp ayaklarını birbirine vurarak:</p>

  <p>— İşte benim küçük kanaryamı size getirdim sevgili prenses, dedi. Tanışacağınız için ne kadar seviniyorum bilemezsiniz. Babanız sayın prens hâlâ hastaymışlar, çok yazık...</p>

  <p>Bunun gibi beylik birkaç söz daha söyledikten sonra ayağa kalktı:</p>

  <p>— İzin verirseniz Nataşa’mı on beş dakikacık sizin yanınızda bırakayım. Ben de bu arada Sobaçya Meydanı’na, Anna Semyonovna’ya uğrayayım. Buradan iki adım ötededir. Sonradan gelip kızımı alırım.</p>

  <p>İlya Andreyiç, bu diplomatça kurnazlığa ileride gelin görümce olacak genç kızların daha rahat konuşmalarına fırsat vermek için başvurmuştu (Sonradan kızına öyle söyleyecekti). Ayrıca, prensten de korkuyor, onunla karşılaşmak istemiyordu. Bunu kızına söylemedi, ama Nataşa onun korkusunu ve huzursuzluğunu anlamış, babasının bu duyguları yüzünden kendisini hakarete uğramış gibi hissetmiş, kıpkırmızı olmuştu. Böyle kızardığı için de kendine daha çok kızdı. Prensese hiç kimseden korkmadığını belirten, meydan okuyan bir tavırla baktı. “Yalnız Anna Semyonovna’nın yanında mümkün olduğu kadar çok kalmanızı rica ederim,” dedi. Bunun üzerine İlya Andreyiç, çıkıp gitti.</p>

  <p>Matmazel Bourienne, Nataşa ile baş başa kalmak isteyen Prenses Mariya’nın ona huzursuz bakışlarla bakmasına rağmen odadan çıkmıyor, durmadan Moskova’daki eğlencelerden, tiyatrolardan söz ediyordu. Nataşa, sofada meydana gelen karışıklıktan, babasının duyduğu huzursuzluktan, ona kendilerini lütfen kabul ediyormuş gibi görünen prensesin tabii olmayan bir sesle konuşmasından gururunun yaralandığını hissediyor, bu yüzden her şey onda tatsız bir duygu uyandırıyordu. Prenses Mariya’dan hoşlanmamıştı. Genç kız Nataşa’ya çok çirkin, yapmacık tavırlı ve soğuk görünüyordu. Birden içinde duyduğu bu soğukluk yüzünden elinde olmayarak Prenses Mariya’yı kendisinden bir kat daha uzaklaştıran kayıtsız bir tavır takınmıştı.</p>

  <p>Beş dakika kadar süren can sıkıcı, yapmacık bir konuşmadan sonra terlikle yürüyen birinin hızlı adımlarla yaklaştığı duyuldu. Prenses Mariya’nın yüzünde bir korku belirdi. Odaların kapısı açıldı, içeriye başında beyaz bir takke, sırtında sabahlıkla prens girdi.</p>

  <p>— Ah hanımefendi diye söze başladı, hanımefendi... Yanılmıyorsam Kontes Rostova ile konuşuyorum... Çok özür dilerim, özür dilerim... Bilmiyordum hanımefendi... Tanrı biliyor ya, bizlere şeref verdiğinizden hiç haberim yoktu. Onun için, kızımın yanına bu kılıkla geldim. Bağışlamanızı dilerim. Tanrı biliyor ya, haberim yoktu.</p>

  <p>“Tanrı” sözünü, üzerine basarak o kadar tabii olmayan ve sinir bozucu bir tavırla tekrarlıyordu ki Prenses Mariya bile gözlerini yere indirmiş duruyor, ne babasına ne de Nataşa’ya bakmaya cesaret edebiliyordu. Nataşa ise kalkıp diz kırdıktan sonra, ne yapacağını şaşırmıştı. Yalnız Matmazel Bourienne tatlı tatlı gülümsüyordu.</p>

  <p>İhtiyar:</p>

  <p>— Özür dilerim, özür dilerim. Tanrı biliyor ya, haberim yoktu, diye mırıldanarak Nataşa’yı tepeden tırnağa süzdü, çıkıp gitti.</p>

  <p>Bu ziyaretten sonra, ilk olarak Matmazel Bourienne kendini toparladı ve prensin hastalığından söz etmeye başladı. Nataşa ile Prenses Mariya hiç konuşmadan bakışıyor, söylemeleri gereken şeyleri söylemedikçe karşılıklı olarak gittikçe daha çok hoşnutsuzluk duyuyorlardı.</p>

  <p>Kont dönünce Nataşa onun gelişine nezaket sınırlarını aşacak kadar sevindi ve hemen gitmek için hazırlandı. O sırada kendisini böyle güç bir duruma sokan ve onunla yarım saat geçirdiği halde, Prens Andrey’den söz bile etmeyen yaşı geçkin, soğuk prensesten neredeyse nefret ediyordu. “O Fransız kadınının yanında, önce ben Prens Andrey’den söz açamazdım ki,” diye düşünüyordu.</p>

  <p>Prenses Mariya da o sırada aynı şeye üzülüyordu. Nataşa’ya neler söylemesi gerektiğini biliyordu, ama o da bunları söyleyememişti. Matmazel Bourienne’in orada bulunuşu buna engel olmuştu. Hem bu evlenmeden söz açmak nedense ona ağır gelmişti. Bunun nedenini kendisi de bilmiyordu.</p>

  <p>Kont artık odadan çıkacağı sırada, Prenses Mariya hızlı adımlarla Nataşa’ya yaklaştı, ellerini tuttu, derin derin içini çekerek:</p>

  <p>— Bir dakika, size bir şey söylemeliyim, dedi.</p>

  <p>Nataşa ne ile alay ettiğini kendisi de bilmeden Prenses Mariya’ya için için eğlenerek bakıyordu. Prenses Mariya:</p>

  <p>— Sevgili Nataşa, dedi, şunu bilin ki ağabeyimin mutluluğa erişmesinden ötürü çok sevinçliyim...</p>

  <p>Hemen sonra da doğru söylemediğini hissederek sustu. Nataşa bu duraklamayı fark etmişti: Nedenini de hemen anladı. Görünüşte ağırbaşlı, soğuk bir tavırla, ama içinden gözyaşlarının boğazında düğümlendiğini hissederek:</p>

  <p>— Bana öyle geliyor ki bundan söz etmek artık yakışık almaz! dedi.</p>

  <p>Odadan çıkar çıkmaz da “Ah ne söyledim, ne yaptım ben!” diye düşündü.</p>

  <p>O gün Nataşa’yı öğle yemeğine uzun bir süre beklediler. Genç kız, odasında yatıyor, çocuk gibi burnunu çeke çeke, hıçkıra hıçkıra ağlıyordu. Başucunda Sonya duruyor, saçlarını öpüyor:</p>

  <p>— Nataşa niçin ağlıyorsun? diyordu. Onlardan sana ne canım? Hepsi geçer! Nataşa...</p>

  <p>— Sen böyle bir olayın insanın ne kadar ağırına gittiğini bilsen... Sanki ben...</p>

  <p>— Söyleme Nataşa... Hem sen suçlu değilsin ki. Ne diye aldırış ediyorsun? Haydi, öp beni!..</p>

  <p>Nataşa başını kaldırdı, arkadaşını dudaklarından öptükten sonra ıslak yüzünü onun yüzüne yapıştırdı:</p>

  <p>— Sana anlatamam, bilmiyorum... Bunda kimsenin suçu yok.. Bütün suç bende: Ama bütün bunlar çok feci. Ah! Andrey neden gelmiyor sanki?</p>

  <p>Öğle yemeğinde sofraya geldiği vakit gözleri kızarmıştı. Prensin Rostovları nasıl karşıladığını bilen Mariya Dimitriyevna, Nataşa’nın üzüntülü yüzünü fark etmiyormuş gibi davrandı, sofrada yüksek sesle hep kontla ve öbür konuklarıyla şakalaştı durdu.</p>

  <h2 id="sigil_toc_id_149">VIII</h2>

  <p class="nonindent">O akşam Rostovlar, Mariya Dimitriyevna’nın bilet bulduğu operaya gittiler. Nataşa gitmek istemiyordu, ama Mariya Dimitriyevna’nın özellikle ona karşı sevgi gösterisinde bulunduğunu anladığı için teklifini reddedemedi. Giyinmiş olarak salona indi; babasını beklerken büyük aynaya baktığı zaman güzel, hem de çok güzel olduğunu gördü. O zaman içine bir hüzün çöktü, ama bu âşık bir genç kızın duyabileceği tatlı bir hüzündü.</p>

  <p>Kendi kendine, “Allahım! Eğer Andrey burada olsaydı onun karşısında eskiden yaptığım gibi, karşımdaki yabancı biriymişçesine budalaca bir çekingenlik göstermezdim; bambaşka davranırdım. Ona içimden geldiği gibi, tüm gücümle sarılırdım. Ona sokulur, onu hep bir şeyler arayan, meraklı gözleriyle eskiden olduğu gibi bana sık sık bakmaya zorlardım. Sonra da onu o zaman güldüğü gibi güldürürdüm. Hele gözleri... Gözlerini nasıl da karşımda görüyorum!” diye düşünüyordu. “Hem babasından, kız kardeşinden bana ne? Ben yalnız onu, onun yüzünü, onun gözlerini onun gülümseyişini o hem erkekçe hem de çocukça olan gülümseyişini seviyorum... Hayır, iyisi mi, onu düşünmemeli, hiç düşünmemeli, onu unutmalı, evet bir süre için büsbütün unutmalı. Bu bekleyişe dayanamayacağım. Yoksa şimdi bile neredeyse hıçkıra hıçkıra ağlamaya başlayacağım.”</p>

  <p>Ağlamamak için kendini zor tutarak aynanın önünden uzaklaştı. Giyinmiş olarak, elinde yelpazeyle salona giren Sonya’ya baktı. “Nasıl oluyor da Sonya, Nikolenka’yı böylesine sakin bir sevgiyle sevebiliyor? Nasıl oluyor da o bu kadar uzun bir süre, sabırla bekleyebiliyor? Evet, o bambaşka bir kız. Ama ben onun gibi yapamam!..”</p>

  <p>Nataşa o sırada kendisini o kadar zayıf hissediyordu ve o kadar duygulanmıştı ki sevmek, sevildiğini bilmek bile ona yetmiyordu; o sırada, hemen o anda, sevdiği erkeğe sarılmak, ona kalbini dolduran tüm sevgiyi doya doya anlatmak, ondan da aşk dolu sözler işitmek ihtiyacını duyuyordu. Faytonda, babasının yanında oturmuş, düşünceli düşünceli buz tutmuş pencereden dışarıda belirip kaybolan fenerlerin ışıklarına bakarken kendisini daha da âşık, daha da hüzünlü hissediyordu. Artık kiminle nereye gittiğini bile unutmuştu sanki.</p>

  <p>Rostovların faytonu, bir dizi faytonun arasına girerek, ağır ağır, tekerlekleriyle kan gıcırdatarak tiyatronun kapısına yaklaştı. Sonya ile Nataşa eteklerini tutarak aceleyle aşağı atladılar; uşakların tuttuğu kont da arabadan indi, sonra üçü de tiyatroya giren hanımlarla beylerin ve program satanların arasından localara giden koridora girdiler. Kapalı kapıların arkasından artık müzik sesleri duyulmaya başlamıştı. Sonya:</p>

  <p>— <i>Nathalie vos cheveux!</i><a class="noteref" href="../Text/notlar.xhtml#f25n17" id="ref17">17</a> diye fısıldadı.</p>

  <p>Teşrifatçı, aceleyle ve yan yan yürüyerek hanımların önünden kayarcasına öne geçti, locanın kapısını açtı. İçeriden gelen müzik sesi daha belirli olarak duyulmaya başladı; açılan kapıdan ışıl ışıl, sıra sıra localarla hanımların çıplak omuzları, kolları, aşağıda da üniformalılarla dolu pırıl pırıl ve uğuldayan parter göründü. Yandaki locaya giren hanım, kadınca, kıskanç bir bakışla Nataşa’yı süzdü. Perde daha açılmamıştı. Uvertür çalınıyordu. Nataşa elbisesini düzelterek Sonya ile birlikte kalabalığın arasından geçti. Karşısındaki loca dizilerine bakarak oturdu. Birden, yüzlerce gözün onun çıplak kollarına, boynuna baktığını hissetmesinden doğan, çoktandır duymadığı bir duygu, bütün varlığını sarıverdi. İçinde bu duyguyla ilgili bir sürü anılar, istekler, heyecanlar uyandı. Bu ona hem zevk hem de üzüntü veriyordu.</p>

  <p>Moskova’da çoktandır görünmemiş olan Kont İlya Andreyiç ile dikkati çekecek kadar güzel iki genç kız olan Nataşa ve Sonya, herkesin ilgisini uyandırmıştı. Ayrıca herkes, Nataşa ile Prens Andrey arasında söz kesilmiş olduğunu az çok biliyordu. Söz kesileli beri Rostovların köyde oturdukları da öğrenilmişti, herkes Rusya’nın en parlak kısmetlerinden biri sayılan prensin nişanlısına merakla bakıyordu.</p>

  <p>Nataşa, herkesin kendisine de söylediği gibi, köyde kaldığı bu süre içinde çok güzelleşmişti; o akşam ise heyecanlı olduğu için her zamankinden daha da güzel görünüyordu. Herkesi canlılığı, güzelliği ve her şeye karşı takındığı kayıtsız tavırla şaşırtıyordu. Siyah gözleri kalabalığa, oradaki insanlar arasında hiç kimseyi aramadan bakıyordu. Dirsekten aşağı kısmı çıplak olan incecik kolu, locanın kadife kaplı kenarına dayalıydı. Eli de gayri ihtiyari olduğu belli bir hareketle, uvertürün temposuna uyarak açılıp kapanıyor, programı buruşturuyordu. Sonya:</p>

  <p>— Bak, işte Alenina! diyordu. Yanındaki da annesi galiba!</p>

  <p>İhtiyar kont:</p>

  <p>— Aman Allahım! Mihail Kriliç daha da şişmanlamış!</p>

  <p>— Baksanıza! Bizim Anna Mihailovna ne biçim bir hotoz takmış!</p>

  <p>— Kuraginler! Boris de Jüli ile beraber. Nişanlandıkları nasıl da hemen belli oluyor!</p>

  <p>Rostovların locasına giren Şinşin:</p>

  <p>— Drubetskoy evlenme teklifinde bulunmuş! Öyle! Öyle! Daha bugün öğrendim, diyordu.</p>

  <p>Nataşa gözlerini babasının baktığı tarafa çevirdi ve kalın, kırmızı boynunda pırlanta bir kolye ile (Nataşa biliyordu ki Jüli’nin boynu o sırada muhakkak pudra içindeydi) annesinin yanında mutlu bir tavırla oturan Jüli’yi gördü. Onların arkasında, gülümseyerek kulağını Jüli’nin ağzına doğru eğmiş olan yakışıklı Boris’in güzel başı görünüyordu; saçlarını iyice taramış, dümdüz yatırmıştı. Kaşlarının altından Rostovlara bakıyor, gülümseyerek o da nişanlısına bir şeyler söylüyordu.</p>

  <p>Nataşa? “Bizden söz ediyorlar, ‘O’nunla benden!” diye düşündü. “Herhalde şu anda nişanlısının bana karşı olan kıskançlığını gidermeye çalışıyordur. Boşuna üzülüyorlar. Hiçbirine bir parçacık olsun önem vermediğimi bilseler!”</p>

  <p>Arkada, başında yeşil bir hotoz, yüzünde Tanrı’nın yüksek iradesine boyun eğdiğini belirten mutlu ve bayram varmış gibi sevinçli bir anlatım bulunan Anna Mihailovna oturuyordu. Localarında iki nişanlının bulunduğu yerlere özgü, Nataşa’nın hem çok iyi bildiği hem de hoşlandığı bir hava vardı. Başını öbür tarafa çevirdi, birden o sabahki ziyaretin o küçük düşürücü yönleri aklına geldi. İçinden, “Kontun beni kabul etmemeye ne hakkı var? Ah iyisi mi bunu düşünmemeli; o gelinceye kadar, hiç akla getirmemeli!” diye söylendi. Sonra parterdeki tanıdık ve yabancı yüzleri incelemeye koyuldu. Parterin önünde, tam ortada siyah kıvırcık saçları kocaman bir küme halinde yukarıya doğru taranmış, üzerinde bir Acem elbisesi bulunan Dolohov, sırtı sahnenin kenarına dayalı, ayakta duruyordu. Tiyatronun en görünür yerinde, bütün salonun dikkatini üzerine çektiğini bildiği halde, kendi odasındaymış gibi rahattı. Yanında Moskova’nın en seçkin gençleri toplanmışlardı. Belli ki aralarında elebaşı oydu.</p>

  <p>Kont İlya Andreyiç, gülerek kızaran Sonya’yı dirseğiyle dürttü, ona eski hayranını gösterip “Tanıdın mı?” diye sordu. Sonra Şinşin’e döndü:</p>

  <p>— Bu da nereden çıktı? Hani ortadan kaybolmuş, bir yerlere gitmişti?</p>

  <p>Şinşin:</p>

  <p>— Kaybolmuştu ya! diye karşılık verdi. Kafkasya’daydı, ama sonradan oradan kaçmış, öyle diyorlar. İran’da derebeylerinden birine vezir olmuş. Orada bir şeyhin kardeşini öldürmüş. Eh, tabii Moskova’daki bütün hanımlar şimdi onun için deli oluyorlar! Varsa yoksa <i>Dolochoff le Persan!</i><a class="noteref" href="../Text/notlar.xhtml#f25n18" id="ref18">18</a> diyorlar da başka şey demiyorlar. Artık Dolohovsuz söz yok! Sağa baksan Dolohov, sola baksan Dolohov! Tatlı su kefali yemeye davet eder gibi onu görmeye çağırıyorlar insanı. Bu Dolohov, bir de Anatol Kuragin. İkisi bizim bütün hanımların akıllarını başlarından aldı.</p>

  <p>Yandaki locaya kalın bir saç örgüsü olan, dolgun beyaz omuzları ve boynu çıplak, çift sıra iri pırlantalardan bir kolye takmış, uzun boylu, güzel bir kadın girdi; uzun süre, kalın ipek elbisesini hışırdata hışırdata yerleşmeye çalıştı.</p>

  <p>Nataşa, elinde olmayarak o boyuna, o omuzlara, o pırlantalara, o saç biçimine dikkatle bakıyor, onların güzelliğine hayran olmaktan kendini alamıyordu. Kadına ikinci bir kez dikkatle baktığında, kadın da başını çevirdi ve Kont İlya Andreyiç ile göz göze geldi. Hemen ona başını sallayarak gülümsedi. Bu, Piyer’in karısı Kontes Bezuhova idi. Herkesi tanıyan İlya Andreyiç yerinden kalktı; genç kadına doğru eğilerek konuşmaya başladı:</p>

  <p>— Çoktan mı teşrif ettiniz kontes? Geleceğim, elinizi öpmeye geleceğim! Ben buraya iş için geldim, bu arada bizim kızlan gezdireyim, dedim. Semyonova’nın oyunda bir eşi daha yok diyorlar. Kont Piyotr Kriloviç hatırımızı sormayı hiç unutmazdı! Kendisi burada mı?</p>

  <p>Elen:</p>

  <p>— Evet, size uğramak istiyordu! dedi, sonra dikkatle Nataşa’ya baktı.</p>

  <p>Kont İlya Andreyiç tekrar yerine oturdu. Nataşa’ya:</p>

  <p>— Nasıl? Güzel kadın değil mi? diye fısıldadı.</p>

  <p>Nataşa:</p>

  <p>— Harikulade! Öyle bir kadına âşık olunur işte! dedi.</p>

  <p>Bu sırada uvertürün son mezürü çaldı ve orkestra şefinin değneğinin takırtısı duyuldu. Geç kalmış erkekler partere girip hemen yerlerine oturdular ve perde açıldı. Localarda da parterde de her şey sessizliğe gömüldü. Yaşlı, genç, üniformalı, fraklı bütün erkeklerle, çıplak tenlerinin üzerinde değerli taşlar parlayan bütün kadınlar, büyük bir merakla gözlerini sahneye çevirdiler. Nataşa da oraya bakmaya başladı.</p>

  <h2 id="sigil_toc_id_150">IX</h2>

  <p class="nonindent">Sahnenin ortasında düz tahtalar vardı, yanlarda, üzerlerine ağaç resmi çizilmiş boyalı mukavvalar duruyordu. Arkada, tahtaların üzerine bez gerilmişti. Sahnenin orta kısmında kırmızı cepkenli, beyaz etekli genç kızlar oturuyorlardı. İçlerinden çok şişman ve beyaz elbiseli biri, başkalarından ayrı olarak, arkasına yeşil mukavva yapıştırılmış alçak bir iskemleye oturmuştu. Hepsi şarkı söylüyorlardı. Şarkılarını bitirince beyazlı genç kız suflör yerine doğru yürüdü; yanına, şişman ayaklarına daracık gelen bir pantolon giymiş, şapkası tüylü, beli kılıçlı bir erkek yaklaştı, kollarını açıp kapayarak şarkı söylemeye başladı.</p>

  <p>Daracık pantolonlu erkek, önce şarkıyı tek başına okudu; sonra genç kız da katıldı. Ondan sonra ikisi de sustular. Bu sefer müzik başladı. Erkek, genç kızın parmaklarına teker teker dokunuyor, onunla birlikte okuyacağı bölümün çalınmasını bekliyor, müziğe tempo tutuyordu. Birlikte bir parça okudular: Operada herkes alkışlamaya, bağırıp çağırmaya başladı; sahnede iki sevgiliyi canlandıran erkekle kadın da gülümseyerek kollarını açıp kapamaya, eğilerek selam vermeye koyuldular.</p>

  <p>Köydeki yaşamından ve o ciddi duygulardan sonra, bütün bunlar Nataşa’ya o kadar acayip ve şaşılacak şeyler olarak görünüyordu ki operanın akışını izleyemiyor, müziği dinleyemiyordu: Yalnız boyalı kartonları ve garip giyinmiş erkeklerle kadınların parlak bir ışık altında tuhaf tuhaf yürüdüklerini görüyor, tuhaf tuhaf konuştuklarını, şarkı söylediklerini işitiyordu. Bütün bunların roller öyle gerektirdiği için olduğunu biliyordu, ama her şey o kadar yapmacık, o kadar gerçeğe ve tabii davranışlara aykırıydı ki! Nataşa bazen aktörlerin hesabına utanıyor, bazen de onlara güleceği geliyordu. Çevresine bakınıyor, seyircilerin gözünde de kendisindeki gibi bir alay etme isteği ya da bir şaşkınlık belirtisi arıyordu; ama bütün yüzlerde sahneye yönelmiş bir dikkat ve Nataşa’ya yapmacık görünen şeylere karşı derin bir hayranlık seziliyordu.</p>

  <p>Nataşa, “Herhalde öyle olması gerekiyor!” diye düşündü. Durup durup parterdeki pomat sürülmüş başlara, localardaki dekolte giyimli kadınlara ve özellikle parlak ışıklar altındaki kalabalığın ısıttığı havayı hissederek dudaklarında hafif, sakin bir gülümsemeyle, gözlerini hiç indirmeden sahneye bakan, o neredeyse çırılçıplak Elen’e bakıyordu. Yavaş yavaş çoktandır hissetmediği bir sarhoşluk duymaya başlamıştı. Olup bitenler nedir, nerededir, sahnede neler oluyor? Bunları unutmuştu! Bakınıyor ve düşünüyordu: Aklından aralarında hiçbir bağ bulunmayan, beklenmedik, garip düşünceler geçiyordu. Bazen sahnenin kenarına fırlayıp aktrisin söylediği aryayı söylemek, bazen ileride oturan ihtiyarcığı yelpazesiyle dürtmek, bazen Elen’e doğru eğilerek onu gıdıklamak hevesine kapılıyordu.</p>

  <p>Sahnede her şeyin sessizliğe gömüldüğü bir anda, herkes aryanın başlamasını beklerken salonun kapısı gıcırdadı ve parterdeki halının üzerinde geç kalmış bir erkeğin, Rostovların locasına yaklaşan ayak sesleri duyuldu. Şinşin, “İşte Kuragin geldi!” diye fısıldadı. Kontes Bezuhova döndü, yeni gelene gülümsedi. Nataşa gözlerini Kontes Bezuhova’nın baktığı tarafa çevirdi ve olağanüstü denecek kadar yakışıklı bir yaverin, güvenli, aynı zamanda saygılı bir tavırla localarının yakınına geldiğini gördü. Bu, Nataşa’nın çok eskiden gördüğü, Petersburg’daki baloda da dikkat ettiği Anatol Kuragin’di. Şimdi sırtında apoletli ve kordonlu bir yaver üniforması vardı. Ölçülü, çevik adımlarla yürüyordu. Bu kadar yakışıklı olmasa ve o güzel yüzünde bu kadar içten bir memnuniyet ve bir neşe sezilmese bu gösterişli yürüyüş gülünç görünebilirdi. Sahnede oyun devam ettiği halde, hiç acele etmeden mahmuzlarıyla kılıcını hafifçe şıkırdatarak, kokular sürülmüş güzel başı dimdik, parterdeki halının üzerinde kayar gibi yürüyordu. Gözünün ucuyla Nataşa’ya baktıktan sonra, ablasına yaklaştı, yumuşak bir eldiven geçirdiği elini locanın kenarına dayadı, başını salladı ve eğilip gene Nataşa’yı göstererek bir şeyler sordu. Sonra:</p>

  <p>— <i>Mais charmante!</i><a class="noteref" href="../Text/notlar.xhtml#f25n19" id="ref19">19</a> dedi.</p>

  <p>Bu sözü Nataşa için söylediği belliydi. Genç kız bunu işitmekten çok dudaklarının hareketinden anlamıştı. Sonra Anatol birinci sıraya doğru yürüdü, başkalarının, gözüne girmek için bu kadar çaba gösterdikleri Dolohov’u kayıtsız bir hareketle, dirseği ile dostça dürterek yanına oturdu. Neşeli neşeli göz kırparak gülümsedi, ayağını sahnenin alt kısmına dayadı. Kont:</p>

  <p>— Abla kardeş birbirlerine ne kadar benziyorlar! İkisi de ne kadar güzel! dedi.</p>

  <p>Şinşin, alçak sesle, konta Kuragin'in Moskova’da çevirdiği bir entrikanın hikâyesini anlatmaya koyuldu. Nataşa anlatılanlara sadece Anatol kendisi için <i>“charmante</i>” dediği için kulak kabartıyordu.</p>

  <p>Birinci perde bitti. Parterde herkes kalktı, birbirine karıştı, oradan oraya dolaşmaya ve salondan çıkmaya başladılar. Boris, Rostovların locasına geldi, çok tabii bir davranışla tebriklerini kabul etti ve kaşlarını kaldırarak dalgın bir gülümsemeyle nişanlısının Nataşa ile Sonya’nın, düğünlerinde bulunmalarını rica ettiğini bildirdi, sonra dışarı çıktı. Nataşa Boris’le dudaklarında neşeli ve çapkınca bir gülümsemeyle konuşmuş, sanki vaktiyle âşık olduğu biri değilmiş gibi tabii bir tavırla, evleneceği için onu kutlamıştı. O tatlı sarhoşluk duygusu ona her şeyi çok basit, çok tabii gösteriyordu. Yanı başında oturan çıplak Elen, herkese yüzünde aynı anlamla gülümsüyordu; Nataşa da Boris’e buna benzeyen bir tavırla gülümsemişti.</p>

  <p>Elen’in locası, parterden gelen en tanınmış, en zeki erkeklerle dolmuştu. Bunlar, herkese Elen’le ahbaplık ettiklerini göstermek için birbirleriyle yarışıyorlarmış gibi davranıyorlardı.</p>

  <p>Kuragin, bütün antrakt boyunca Dolohov’la birlikte Rostovların locasına bakarak sahnenin önünde ayakta durdu. Nataşa onun kendisinden söz ettiğini biliyor, bu da ona zevk veriyordu. Hatta genç kız, kendi düşüncesine göre en elverişli pozu takınarak ona profilden görünsün diye yan dönmüştü. İkinci perde başlamadan önce, parterde Rostovların gelişlerinden beri görmedikleri Piyer’in silüeti göründü. Yüzünde bir hüzün vardı ve Nataşa onu son kez gördüğünden beri daha da şişmanlamıştı. Piyer kimseyi fark etmeden kalabalığın arasından ön sıralara doğru gitti. Anatol yanına yaklaştı, Rostovların locasına bakıp onları Piyer’e işaret ederek bir şeyler söylemeye başladı. Piyer, Nataşa’yı görünce birden canlandı, sıraların arasından hızlı hızlı geçerek onların locasına doğru yürüdü. Rostovlara yaklaşınca dirseğini locaya dayadı, gülümseyerek Nataşa ile uzun uzun konuştu. Nataşa Piyer’le konuşurken Kontes Bezuhova’nın locasında bir erkek sesi işitti, nedense bunun Kuragin’in sesi olduğunu hemen anladı. Başını çevirdi, onunla göz göze geldi. Kuragin gülümseyerek Nataşa’nın gözlerinin içine öylesine bir hayranlık, öylesine tatlı bir ifadeyle bakıyordu ki ona bu kadar yakın olmak, onu seyretmek, onun hoşuna gittiğini kesin olarak bilmek, fakat yine de onunla tanışmamak içinde garip bir duygu uyandırıyordu.</p>

  <p>İkinci perdede, sahneye bir anıtı canlandıran karton dekorlar konulmuştu. Bunların üzerine gerilmiş bezde ay yerine bir delik vardı. Sahne kenarındaki lambaların abajurlarını kaldırmışlardı. Borular, viyolonseller kalın seslerle çalmaya başladı, o zaman sağdan soldan siyah pelerinli birçok insan sahnenin ortasına çıkıp kollarını sallamaya başladı; ellerinde kılıçlara benzer şeyler vardı. Sonra birçok insan daha koşup geldi, önce beyaz, şimdi ise mavi bir elbise giymiş kızı zorla uzaklaştırmaya çalıştılar. Ama onu birden yakalayıp götürmediler; tutup uzun uzun şarkı söylediler, sonunda alıp götürdüler. Kulislerde bir demire üç kez vuruldu, o zaman herkes yere diz çöktü ve koro halinde dualar okunmaya başladı. Bütün bu hareketlere seyircilerin coşkun çığlıkları yüzünden birkaç kez ara verilmişti.</p>

  <p>Bu perde boyunca Nataşa, ne zaman partere baksa elini koltuğun arkasına sarkıtmış olan Anatol Kuragin’i görüyor, onun kendisine baktığını fark ediyordu. Genç adamı böyle büyülediğini görmek Nataşa’ya zevk veriyor, bunda bir kötülük olabileceği aklına gelmiyordu.</p>

  <p>İkinci perde bitince Kontes Bezuhova yerinden kalkıp Rostovların locasına doğru döndü (Göğsü neredeyse büsbütün çıplaktı). Eldivenli elinin küçük parmağıyla ihtiyar kontu yanına çağırdığını belirten bir işaret yaptı; o sırada locasına girmiş olanlara hiç önem vermeden nazik bir tavırla onunla konuşmaya başladı:</p>

  <p>— Kuzum beni o güzel kızlarınızla tanıştırsanıza, ne olur! dedi. Kentte herkes onlardan söz ediyor da bir ben onları tanımıyorum.</p>

  <p>Nataşa kalkıp o harikulade güzel kontesin karşısında diz kırdı. Göz kamaştıracak kadar güzel kadının kendisini övmesi Nataşa’nın o kadar hoşuna gitmişti ki zevkinden kıpkırmızı oldu. Elen:</p>

  <p>— Ben de artık Moskovalı olmak istiyorum! diyordu. Hem bu inci gibi kızları köye kapatmaya nasıl gönlünüz razı oluyor? Vicdanınız nasıl sızlamıyor?</p>

  <p>Kontes Bezuhova herkesi büyüleyen bir kadın olarak ün salmıştı; bunu da hak etmişti. Aklından geçmeyen şeyleri, özellikle tatlı sözleri, büyük bir rahatlıkla söyleyebilirdi:</p>

  <p>— Yok, sevgili kontum! İzin verin kızlarınızla ben meşgul olayım. Burada pek uzun bir süre kalamayacağım ama... Hoş, siz de kalmayacaksınız ya... Kızlarınızı eğlendirmeye çalışırım.</p>

  <p>Hiç değişmeyen o güzel gülümseyişiyle Nataşa’ya:</p>

  <p>— Ben daha Petersburg’dayken sizin için çok şeyler duydum. Onun için sizinle tanışmayı istiyordum. Sizi <i>page'</i>ım Drubetskoy’dan işittim. Herhalde duymuşsunuzdur, şimdi evleniyormuş. Sonra kocamın arkadaşı Bolkonski’den, Prens Andrey Bolkonski’den de duydum sizi...</p>

  <p>Prens Andrey’in ismi üzerinde mahsus durmuştu, böylece Nataşa’ya Prens Andrey’le ilişkisinden haberi olduğunu belli etmek istiyordu. Sonra genç kızlarla daha yakından tanışmak istediğini söyleyerek, hiç olmazsa birinin oyunun geri kalan kısmını kendi locasından seyretmesi için konttan izin aldı; bunun üzerine Nataşa onun locasına geçti.</p>

  <p>Üçüncü perdede sahnede bir saray inşa edilmişti: İçinde çok sayıda şamdan yanıyordu; duvarlarında da sakallı şövalyelerin resimleri asılıydı. Önde, herhalde kralla kraliçe olan iki kişi duruyordu. Kral sağ elini salladı, çekingenlikten olacak, çirkin bir sesle aryasını okudu; sonra gidip koyu kırmızı bir tahta oturdu. Önce beyazlar, sonra maviler içinde görünen kız şimdi sırtında tek bir gömlekle, saçlarını omuzlarına dökmüş olarak tahtın yanında ayakta duruyordu. Kraliçeye dönerek üzgün üzgün bir parça okudu; ama kral sert bir tavırla elini salladı, o zaman iki yandan yalınayak erkeklerle kadınlar çıktı; hep birlikte dans edip, oynadılar. Kemanlar ince sesler çıkararak neşeli bir parça çaldılar. Çıplak, iri ayaklı, kolları zayıf bir genç kız, öbür kızlardan ayrıldı, kulise doğru gitti, cepkenini düzeltti, sahnenin ortasına çıktı. Sonra yukarıya doğru zıplayarak bir ayağı ile öbürünü dövmeye başladı. Parterde herkes ellerini çırparak “Bravo!” diye bağırıyordu. Sonra erkeklerden biri gidip köşede durdu. O zaman orkestra da simballer de borular da daha hızlı çaldı ve çıplak ayaklı erkek çok yükseğe zıplayarak ayaklarını birbirine vurdu (Bu adam, o hünerine karşılık tam altmış bin gümüş ruble alan Duport idi). Parterde, localarda, galeride herkes alkışlıyor, avazı çıktığı kadar bağırıyordu. Adam durdu, gülümsemeye, eğilerek selam vermeye başladı. Sonra çıplak ayaklı başka erkeklerle kadınlar da dans ettiler. Kral müziğe uyarak bağırdı ve herkes şarkı söyledi. Ama o sırada birden fırtına koptu; orkestrada uğultulu gamlarla yarım sesli minör akortları duyuldu. Herkes koşuştu, orada bulunanlardan birini gene sürükleye sürükleye kulise götürdüler, sonunda perde kapandı. Seyirciler arasında gene patırtı, gürültü kopmuştu. Herkesin yüzünde coşkun bir heyecan vardı, “Duport’u istiyoruz! Duport’u istiyoruz. Duport’u istiyoruz!” diye bağırıyorlardı.</p>

  <p>Nataşa artık bunu garip bulmuyordu. Zevk duyarak, sevinçli sevinçli gülümseyerek çevresine bakınıyordu. Elen ona döndü?</p>

  <p>— <i>N’est-ce pas qu'il est admirable - Duport?</i><a class="noteref" href="../Text/notlar.xhtml#f25n20" id="ref20">20</a> dedi.</p>

  <p>Nataşa:</p>

  <p>— <i>Oh oui!</i><a class="noteref" href="../Text/notlar.xhtml#f25n21" id="ref21">21</a> diye karşılık verdi.</p>

  <h2 id="sigil_toc_id_151">X</h2>

  <p class="nonindent">Arada, Elen’in locasına soğuk bir hava doldu: Kapı açılmıştı, içeriye Anatol girdi. Elen huzursuz bir tavırla gözlerini Nataşa'dan Anatol’e çevirdi.</p>

  <p>— İzin verirseniz size kardeşimi takdim edeyim! dedi.</p>

  <p>Nataşa, güzel küçük başını çevirerek çıplak omuzunun üzerinden yakışıklı genç adama baktı ve gülümsedi. Yakından bakılınca da yakışıklı görünen Anatol, Nataşa’nın yanına oturdu, bu şerefe çoktandır kavuşmak istediğini, bunu Narişkinlerin balosundan beri beklediğini, Nataşa’yı ilk olarak o baloda görmek zevkine eriştiğini ve bu zevki hâlâ unutamadığını söyledi. Kuragin kadınlarla erkeklerle olduğundan daha akıllıca, daha rahat konuşurdu. Hiç çekinmiyordu ve candan bir tavrı vardı; Nataşa, hakkında bu kadar çok şey anlatılan bu adamda öyle korkunç bir taraf olmadığını, aksine gülümsemesinin çok saf, çok neşeli, içten bir anlam taşıdığını şaşkınlıkla görüyor, böyle olması da çok hoşuna gidiyordu. Anatol Kuragin, ona oyunu nasıl bulduğunu sordu ve daha önceki oyunda Semyonova’nın oynarken yere düştüğünü anlattı. Sonra birden ona Nataşa çok eski bir ahbabıymış gibi:</p>

  <p>— Ha... Biliyor musunuz kontes, evimizde bir kıyafet balosu vereceğiz, siz de buna katılmalısınız, çok eğlenceli olacak! Herkes Arharovlarda toplanacak. Siz de gelin, ne olur! Gelin, olmaz mı? dedi.</p>

  <p>Bunu söylerken gülümseyen gözlerini Nataşa'nın yüzünden, boynundan, çıplak kollarından ayırmıyordu. Nataşa onun kendisine hayran olduğunu biliyor, bundan hoşlanıyordu, ama nedense onun yanında, sanki ikisi daracık bir yerdeymiş gibi bir sıcaklık, bir sıkıntı hissediyordu. Ona bakmadığı anlarda bile Anatol'ün gözlerini omuzlarına diktiğini hissediyor, elinde olmayarak, omuzlarına değil de gözlerine baksın diye, onunla göz göze gelmeye çalışıyordu: Ama genç adamın gözlerine bakarken, endişeyle Anatol’le kendisi arasında bir utanç perdesinin kalmadığını hissediyordu; oysa başka erkeklerle kendisi arasında her zaman böyle bir perdenin varlığını duyardı. Nataşa, nasıl olduğunu kendisi de bilmeden, aradan beş dakika geçtikten sonra, genç adama karşı, kendisine korku veren bir yakınlık duymaya başlamıştı. Öbür tarafa döndüğü vakit, genç adam arkadan çıplak elini tutar ya da onu boynundan öper diye korkuyordu. En basit şeylerden söz ediyorlardı, ama Nataşa aralarında artık hiçbir mesafe kalmadığını hissediyordu, bir erkeğe hiç bu kadar yakın olmamıştı.</p>

  <p>Nataşa ikide bir başını çevirip Elen’le babasına bakıyor, sanki onlara bunun ne anlama geldiğini soruyordu. Ama Elen bir generalle konuşmaya dalmıştı, bu yüzden onun bakışına karşılık vermedi. Babasının bakışı ise Nataşa’ya hiçbir karşılık vermiyordu. Yalnız gözleri her zaman olduğu gibi, “Hoş vakit geçiriyorsunuz ya? Eh, ben de memnunum!” diyordu.</p>

  <p>Hiç konuşmadan, huzursuzluk içinde geçen anlardan birinde, Anatol hafif parlak gözleriyle, sakin ama ısrarlı bir tavırla Nataşa’ya bakarken, genç kız, bu sessizliği bozmak için, ona Moskova’dan hoşlanıp hoşlanmadığını sordu. Sorar sormaz da kızardı. Anatol'le konuşurken hep ahlaka aykırı bir şey yapıyormuş hissini duyuyordu. Anatol ona cesaret vermek istiyor gibi gülümsedi:</p>

  <p>— Önce pek hoşlanmamıştım. Bir kenti hoş gösteren nedir? <i>Ce sont les jolies femmes,</i><a class="noteref" href="../Text/notlar.xhtml#f25n22" id="ref22">22</a> öyle değil mi? Ama şimdi çok hoşuma gidiyor.</p>

  <p>Anlamlı bir tavırla ona bakıyordu:</p>

  <p>— Baloya geleceksiniz değil mi kontes? Lütfen gelin, dedi ve onun elindeki çiçek demetine uzanarak:</p>

  <p>— <i>Vous serez la plus jolie. Venez, chère comtesse et comme gage donnez-moi cette fleur,</i><a class="noteref" href="../Text/notlar.xhtml#f25n23" id="ref23">23</a> diye fısıldadı.</p>

  <p>Nataşa bu sözlerin ne anlama geldiğini (Anatol’ün kendisi gibi) anlayamamıştı, ama bu anlaşılmaz sözlerde ahlaka aykırı bir anlam bulunduğunu seziyordu. Nasıl bir karşılık vereceğini bilemeden, genç adamın söylediğini işitmemiş gibi öbür tarafa döndü. Ama döner dönmez Anatol'ün gene orada, arkasında, ta yakınında bulunduğunu düşünmekten kendini alamadı. “Şimdi ne hissediyor acaba? Bozuldu mu? Kızdı mı? Bu işi düzeltmem mi gerekiyor?” diye düşünüyordu. Elinde olmadan dönüp arkasına baktı. Anatol’le göz göze geldi, gönlünü tekrar onun yakınlığından doğan heyecana, onun kendine güvenen tavrına ve candan gülümsemesindeki tatlılığa kaptırdı. Gözlerinin içine baka baka, tıpkı Anatol gibi gülümsedi. O zaman gene büyük bir korkuyla aralarında artık hiçbir sınırın bulunmadığını hissetti.</p>

  <p>Perde tekrar açıldı. Anatol sakin, neşeli bir tavırla locasından çıktı. Nataşa, kendi locasına, babasının yanına döndü: Artık kendisini içinde bulunduğu âleme kaptırmıştı. Gözlerinin önünde olup biten her şey, artık ona çok normal görünüyordu; buna karşılık nişanlısı ile, Prenses Mariya ile ve köydeki yaşantısı ile ilgili düşünceler bir kez olsun aklına gelmedi, sanki bütün bunlar çoktan olup bitmiş, geçmişe gömülmüş şeylerdi.</p>

  <p>Dördüncü perdede bir şeytan vardı; bu şeytan şarkı söyledi, söyledi, sonunda altındaki tahtayı çektiler, o zaman şeytan çırpına çırpına aşağı düştü, sesi de kesildi. Nataşa dördüncü perdeden yalnız bunu görmüştü. İçinde onu heyecanlandıran, ona üzüntü veren bir şey vardı. Bu heyecanının nedeni Kuragin’di. Nataşa elinde olmayarak onun her hareketini izliyordu. Operadan çıkarlarken Anatol yanlarına yaklaştı, bir araba çağırttı, onları arabaya yerleştirdi. Nataşa’nın oturmasına yardım ederken de genç kızın bileğinden biraz yukarısını hafifçe sıktı. Nataşa başını çevirdi, heyecan ve mutluluk içinde ona baktı. Anatol pırıl pırıl gözlerini dikmiş, tatlı tatlı gülümsüyordu.</p>

  <p class="extract">Nataşa ancak eve dönünce içinde olup bitenleri serinkanlılıkla düşünmeye fırsat buldu ve hepsi operadan dönüşte çay sofrasına oturdukları sırada, birden Prens Andrey’i hatırlayarak herkesin içinde bir çığlık attı; kıpkırmızı bir yüzle, koşarak odadan çıkıp gitti. “Aman Allahım! Mahvoldum! İşin bu dereceye gelmesine nasıl imkân verdim,” diye düşündü. Uzun bir süre elleriyle kıpkırmızı olmuş yüzünü kapayarak durdu. Duygularını anlamaya çalışıyor, ama ne duygularını ne de içinde olup bitenleri anlıyordu. Her şey ona karanlık, belirsiz ve korkunç görünüyordu. Oysa orada, Duport’un yalınayak, müziğe uyarak zıpladığı, genç kızların, yaşlı erkeklerin ve dudaklarında sakin, gururlu gülümsemesiyle çıplak Elen’in coşarak “Bravo!” diye bağırdıkları o kocaman ışıl ışıl salonda, Elen’in gölgesi altında, her şey belirliydi, basitti; şimdi tek başına kalınca hiçbir şey anlaşılmıyordu. Nataşa, “Nedir bu böyle? Ona karşı duyduğum bu korku neden ileri geliyor? Neden şimdi vicdan azabı çekiyorum?” diye düşünüyordu.</p>

  <p>Aklından geçenleri ancak gece yatakta ihtiyar kontese anlatabilirdi. Sonya’ya gelince, Nataşa biliyordu ki o, ciddi ve dosdoğru görüşleriyle ya hiçbir şey anlamayacak ya da onun açıkladığı duygular karşısında dehşete kapılacaktı. Bu yüzden, Nataşa, kendisine üzüntü veren bu sorunu tek başına çözmeye çalışıyordu.</p>

  <p>Kendi kendine, “Ben artık Prens Andrey’in aşkına layık olmayan mahvolmuş bir varlık mıyım? Yoksa değil miyim?” diye soruyor, sonra hem teselli verici, hem alaycı bir gülümseyişle? “Ben de ne aptalım! Ne diye bunları soruyorum? Başıma bir şey mi geldi sanki? Hiçbir şey gelmedi işte! Ben hiçbir şey yapmış değilim, hiçbir davranışımla buna yol açmadım. Hiç kimse bunu bilmeyecek; onu da bir daha göremeyeceğim!” diye karşılık veriyordu. “O halde her şey apaçık! Madem bir şey olmadı, benim şimdi pişmanlık duymam gereksiz, Prens Andrey beni şimdiki halimle de sevebilir. Zaten ‘şimdiki halim’ nedir ki benim? Ah, Tanrım! Neden Andrey burada değil sanki?”</p>

  <p>Nataşa bir an için sakinleşiyordu, hemen sonra bunların doğruluğunu ve başına gerçekten hiçbir şey gelmediğini, ama Prens Andrey’e karşı duyduğu sevginin artık eski temizliğini yitirmiş olduğunu anlıyordu. O zaman Kuragin’le yaptığı bütün konuşmayı tekrarlıyor, o yakışıklı, o korkusuz genç adamın elini sıktığı andaki yüzünü, yaptığı hareketi ve tatlı gülümseyişini gözlerinin önünde canlandırıyordu.</p>

  <h2 id="sigil_toc_id_152">XI</h2>

  <p class="nonindent">Anatol Kuragin, babası kendisini yılda yirmi bin ruble harcadığı, bir o kadar da borç yaptığı Petersburg’dan uzaklaştırdığı için Moskova’da oturuyordu; alacaklıları bu paraları babasından isteyip duruyorlardı. Babası, ona son kez olarak borçlarının yarısını ödeyeceğini, ama bunu bir şartla yapacağını bildirmişti. Bu şart da şuydu: Anatol genelkurmay başkanına yaver olarak göreve başlamak üzere Moskova’ya gidecekti. Bu işi ona babası sağlamıştı. Anatol çalışmaya başlayacak, bir yandan da orada zengin bir kızla evlenmenin çaresini bulacaktı. Babası bunu söylerken ona hem Prenses Mariya’yı hem de Jüli Kuragina’yı ima etmişti.</p>

  <p>Anatol babasının teklifini kabul etmiş, Moskova’ya gitmiş ve orada Piyer’in evine yerleşmişti. Piyer, önce Anatol’ü çok isteksiz kabul etmiş ama sonradan ona alışmıştı. Bazen onunla eğlendiği ve güya borç olarak para verdiği de oluyordu.</p>

  <p>Anatol, Şinşin’in onu anlatırken çok yerinde olarak belirttiği gibi, Moskova’ya geldiğinden beri, bütün hanımların akıllarını başlarından almıştı. Özellikle, ilgilenmek tenezzülünde bulunmadığı ve çingene kızları ile Fransız artistlerini daha ilginç saydığı için, onları deli ediyordu: Bunların en önemlisi Matmazel Georges’du. Söylendiğine göre onunla yakın bir ilişkisi vardı. Anatol Dolohov’un evinde yapılan tek bir içki âlemini ve Moskova’nın diğer eğlencelerinden hiçbirini kaçırmıyor, sabahlara kadar içki içiyor, içki yarışında herkesi yere seriyor, sosyetenin bütün gece toplantıları ile balolarına devam ediyordu. Onun bazı Moskovalı hanımlarla maceraları olduğu söyleniyordu. Gerçekten, balolarda bazılarıyla flört ederdi. Ama genç kızlarla, özellikle çoğu çirkin olan zengin kızlarla hiç ilgilenmiyordu. Bunun bir nedeni vardı: Yakın dostlarından başka hiç kimse Anatol’ün iki yıl önce evlendiğini bilmiyordu. İki yıl önce, alayı Polonya’da konakladığı sırada, Polonyalı orta halli bir çiftlik sahibi, Anatol’ü kızıyla evlenmeye zorlamıştı. Anatol çok kısa süre sonra karısını terk etmiş ve kayınpederine göndermeye söz verdiği para karşılığında, her yerde kendini bekâr bir adam olarak tanıtmak imkânını kazanmıştı.</p>

  <p>Anatol, her zaman durumundan, kendisinden ve başkalarından hoşnuttu. Bu içgüdüyle, kendisinin yaşadığından başka bir yaşamın mümkün olmadığına, ömrü boyunca hiçbir zaman hiçbir kötülük yapmadığına kesinlikle inanıyordu. Davranışlarının başkalarına nasıl bir etki yapacağını, şu ya da bu hareketinin nasıl bir sonuç vereceğini de kavrayabilecek durumda değildi. Ördek nasıl suda yaşamak için yaratılmışsa, Tanrı’nın da onu yılda otuz bin rublelik bir gelirle yaşamak ve her zaman toplumda en yüksek mevkide bulunmak için yarattığına inanıyordu. Buna öylesine inanıyordu ki başkaları da ona baka baka bu durumu ve onun yüksek sosyetede en iyi mevkide bulunmasını kabul ediyor, karşısına her çıkandan borç istediğini, aldığını, bir daha geri vermeyeceğini bile bile ödünç para isteğine “hayır” demiyorlardı.</p>

  <p>Kumara düşkün değildi, daha doğrusu hiçbir zaman oyunda kazanmayı istemezdi. Yenilince yitirdiği paraya da üzülmüyordu. Kibirli değildi. Başkalarının kendisi hakkında düşündüklerine hiç aldırmazdı. Kimse onu şöhret düşkünlüğüyle suçlayamazdı. Yalnız birkaç kez kendi mesleğine zarar verecek şekilde davranarak, bütün saygı gösterileriyle alay ederek babasını kızdırmıştı. Cimri değildi, kendisinden herhangi bir şey isteyen birine hiçbir zaman “hayır” demezdi. Sevdiği şeyler, eğlence ile kadınlardı; kendi açısından bakınca zevklerinde adi bir taraf bulunmadığını düşünüyordu, bu zevklerini tatmin ederken başka insanların nasıl bir zarar göreceklerini kavrayamadığı için kendini kusursuz sanıyor, alçak ve kötü saydığı insanlardan nefret ediyordu; ama kendi vicdanı rahat olduğu için başını daima dimdik tutardı. Kendini eğlenceye kaptırmış adamlarla bu erkek Magdelanalarda, tıpkı günahkâr kadınlarda olduğu gibi bağışlanacakları ümidine dayanan bir suçsuzluk duygusu vardır. Bunlar, “O kadının yaptığı her şey bağışlanacaktır. Çünkü o çok sevmiştir,” sözünü “Onun yaptığı her şey bağışlanacaktır, çünkü o çok neşeli günler geçirmiştir.” şeklinde çevirirler.</p>

  <p>O yıl içinde, sürgününden ve İran’daki maceralarından sonra gene Moskova’ya dönen ve lüks içinde (yaşayan), vaktini kumarla, içkiyle geçiren Dolohov, Petersburg’dan arkadaşı olan Kuragin’le tekrar yakınlık kurmuş, kendi amaçlarına ulaşmak için, ondan yararlanmaya başlamıştı.</p>

  <p>Anatol, Dolohov’u zeki ve atılgan olduğu için gerçekten seviyordu. Kumar masasına zengin gençleri çekmek için Kuraginin adından, sosyetedeki ününden ve ilişkilerinden yararlanmak ihtiyacını duyan Dolohov ise onu bir yem olarak kullanıyor ve Kuragin’le için için eğleniyordu. Gerçi Anatol’le olan arkadaşlığı bir hesaba dayanıyordu, ama bundan başka, bir insanın iradesini etkilemek, onu yönetmek Dolohov için bir zevk, bir alışkanlık, aynı zamanda bir ihtiyaçtı.</p>

  <p>Nataşa, Kuragin üzerinde büyük bir etki yapmıştı. Operadan sonra Dolohov’la yemek yerken Kuragin onun ellerinin, omuzlarının, ayaklarının, saçlarının üzerinde ayrı ayrı durarak, bu işten anlayan bir adam tavrıyla genç kızın bütün güzelliğini incelemiş ve peşine düşmek niyetinde olduğunu bildirmişti. Bu iltifatları nasıl bir sonuç verecekti? Anatol bunu düşünemiyor, bilemiyordu. Tıpkı herhangi bir hareketinin sonucunu hiçbir zaman bilemediği gibi...</p>

  <p>Dolohov:</p>

  <p>— Güzel kız, kardeşim, ama bize göre değil, dedi.</p>

  <p>Anatol:</p>

  <p>— Ablama söyleyeyim, onu yemeğe davet etsin, olmaz mı, ha? diye sordu.</p>

  <p>— İyisi mi bekle, hele evlensin, ondan sonra...</p>

  <p>— Biliyorsun <i>ki j'adore les petites filles,</i><a class="noteref" href="../Text/notlar.xhtml#f25n24" id="ref24">24</a> hemen de kendini kaybediverir...</p>

  <p>Anatol’ün evli olduğunu bilen Dolohov:</p>

  <p>— Sen zaten bir <i>petite fille'</i>in<a class="noteref" href="../Text/notlar.xhtml#f25n25" id="ref25">25</a> tuzağına düşmüştün, dedi. Ayağını denk alsan iyi olur.</p>

  <p>Anatol, candan bir tavırla güldü:</p>

  <p>— Demek o iş insanın ömründe iki defa olmaz! Öyle mi ha?</p>

  <h2 id="sigil_toc_id_153">XII</h2>

  <p class="nonindent">Operaya gittiklerinin ertesi günü, Rostovlar hiçbir yere çıkmadılar. Onlara da hiç kimse gelmedi. Mariya Dimitriyevna, Nataşa’nın babası ile, genç kızdan gizli olarak bazı konuşmalar yapıyordu. Nataşa, onların ihtiyar prensten söz ettiklerini, bir şeyler tasarladıklarını seziyor, bu da ona huzursuzluk veriyor, gururunu yaralıyordu. Her an Prens Andrey’in gelmesini bekliyordu. O gün iki kez prensin gelip gelmediğini öğrenmek için kapıcıyı Vozdvijenka’ya göndermişti. Prens gelmemişti. Şimdi Nataşa’nın ruh durumu Moskova’ya ilk geldiği günlerde olduğundan çok daha kötüydü. Sabırsızlığına, Andrey’e duyduğu özleme, bir de Prenses Mariya ve ihtiyar prensle karşılaşmasının can sıkıcı anısı ile nedenini bir türlü kavrayamadığı bir korku, bir endişe eklenmişti. Ona öyle geliyordu ki ya Prens Andrey hiçbir zaman gelmeyecek ya da o gelmeden önce kendisinin başına fena bir şey gelecekti. Artık eskisi gibi sakin sakin ve sürekli olarak onu düşünemiyordu. Prens Andrey’i düşünmeye başlar başlamaz, anılarına, ihtiyar prens ve Prenses Mariya ile ilgili anılar ekleniyor ve zihninde son gördüğü temsil ile Kuragin’in hayali canlanıyordu. Bu arada, içinde bir soru düğümleniyordu: Suçlu değil miydi, onu Prens Andrey’e bağlayan bağ artık kopmamış mıydı? Bunu kendi kendine sorduğu zaman, karşısında tekrar o anlaşılmaz, o korkunç duyguyu uyandırmasını bilen adamın anlamlı bakışlarını ve her an değişen yüzünü görüyordu. Onun her davranışını, her sözünü en ince ayrıntılarına kadar tekrar tekrar hatırlamak için kendisini zorluyordu. Bu yüzden evdekilere her zamankinden daha hareketli görünüyordu, ama aslında eskisi gibi sakin ve mutlu olmaktan uzaktı.</p>

  <p>Pazar sabahı Mariya Dimitriyevna, konuklarını Mogiltsi’de Uspeniye Kilisesi’ndeki sabah ayinine davet etti.</p>

  <p>— Ben o moda olmuş kiliseleri sevmiyorum, diyordu.</p>

  <p>Hiçbir şeyin etkilemediği düşünceleriyle övündüğü belliydi.</p>

  <p>— Tanrı her yerde birdir. Papazımız da çok iyi; ayini yoluna yordamına göre, soylu kişilere yakışır şekilde yapıyor, diyakozumuz da öyledir. Kliros’ta konser verilirse kilise daha kutsal mı olur sanki? Sevmem ben bunları. Bunlar hep şımarıklık, başka bir şey değil.</p>

  <p>Mariya Dimitriyevna pazar günlerini sever, onları kutlamasını da bilirdi. Evi cumartesiden baştan başa yıkanır, temizlenir; pazar günü, adamları da kendisi de çalışmazlardı, hepsi bayramlık elbiselerini giyer, sabah ayinine giderlerdi. Ev sahibinin sofrasına o gün için özel pişirilmiş yemekler getirilir, uşaklara votkayla kaz ya da domuz kızartması verilirdi. O günün bayram olduğu her şeyden çok Mariya Dimitriyevna’nın o geniş, sert yüzünden belli olurdu; o gün, yüzünde hiç değişmeyen ciddi, azametli bir anlam belirirdi.</p>

  <p>Sabah ayininden sonra, koltuklarının örtüleri çıkarılmış olan misafir odasında kahveler içilip arabanın hazır olduğu bildirilince Mariya Dimitriyevna, ziyaretlere giderken kullandığı, ona resmî bir hava veren şalı omuzlarına aldı, ciddi bir tavırla Prens Nikolay Andreyeviç Bolkonski’ye gideceğini, onunla Nataşa için görüşeceğini söyledi.</p>

  <p>Mariya Dimitriyevna gittikten sonra Rostovlara Madam Chalmé’den bir terzi kız geldi, Nataşa da misafir odasının yanındaki odanın kapısını kapayarak, karşısına çıkan bu eğlenceden ötürü sevinç içinde, yeni elbiselerini prova etmeye başladı. Daha kolları takılmamış, teğellenmiş korsajının sırtında nasıl durduğunu görmek için başını geriye çevirip aynadan kendine baktığı sırada, misafir odasından heyecanlı sesler duydu; bunlardan biri babasının, öbürü ise bir kadının sesiydi. Nataşa onların seslerini duyunca kıpkırmızı oldu. Provasını yaptığı korsajı sırtından çıkardı, o sırada kapı çaldı ve içeriye sırtında koyu leylak rengi, dik yakalı kadife bir elbise, dudaklarında da ışık saçan, tatlı bir gülümseyişle Kontes Bezuhova girdi. Kızaran Nataşa’ya:</p>

  <p>— <i>Ah, ma délicieuse!</i> dedi. <i>Charmante.</i><a class="noteref" href="../Text/notlar.xhtml#f25n26" id="ref26">26</a></p>

  <p>Sonra onun peşinden içeriye girmiş olan İlya Andreyiç’e döndü:</p>

  <p>— Hayır, kuzum olmaz: Yakışır mı bu size, sevgili kontum? İnsan Moskova’da oturur da hiçbir yere çıkmaz mı? Hayır, yakanızı bırakmam! Bu akşam Matmazel Georges bizim evde şiir okuyacak, birkaç kişi daha gelecek. Eğer Matmazel Georges’dan çok daha güzel olan kızlarınızı getirmezseniz bir daha yüzünüze bakmam. Kocam yok. Tver’e gitti. Gitmemiş olsaydı sizi alması için onu gönderirdim. Muhakkak geleceksiniz, muhakkak! Dokuzda bekliyorum.</p>

  <p>Kontesi tanıyan terzi kız, karşısında saygıyla diz kırdı; genç kadın ona hafifçe başını salladı; sonra kadife elbisesinin plilerini zarif bir tavırla açarak aynanın yanındaki koltuğa oturdu. İçten gelen bir neşeyle hiç durmadan tatlı tatlı konuşuyor. Nataşa’nın güzelliğini göklere çıkarıyordu. Genç kızın giysilerini gözden geçirdi, onları çok beğendiğini söyledi. Paris’ten getirdiği yeni <i>gaz métalique</i><a class="noteref" href="../Text/notlar.xhtml#f25n27" id="ref27">27</a> elbisesiyle övündü ve Nataşa’ya aynı elbiseden yaptırmasını öğütledi.</p>

  <p>— Hoş, zaten size her şey yakışıyor güzelim! diyordu.</p>

  <p>Nataşa’nın dudaklarındaki sevinçli gülümseme hiç silinmiyordu. Eskiden ona bu kadar ulaşılmaz, bu kadar önemli görünen, ama şimdi ona karşı bu kadar iyi davranan o sevimli Kontes Bezuhova’nın övgüleri karşısında kendisini serpilmiş bir çiçek gibi hissediyor, mutluluk duyuyordu. İçinden neşe taşıyordu. O güzel, o cana yakın prensese neredeyse âşık olmuştu.</p>

  <p>Elen’e gelince, o Nataşa’nın güzelliğine gerçekten hayrandı. Genç kızın eğlenmesini gerçekten istiyordu. Ama Anatol, ablasından kendisini Nataşa’yla buluşturmasını rica etmişti. Elen’in Rostovlara gelişinin asıl nedeni buydu. Genç kızı kardeşiyle buluşturmak, ona hoş bir şey olarak görünüyordu. Gerçi, eskiden Petersburg’dayken Boris’i elinden aldığı için Nataşa’ya sinirlenmişti, ama şimdi bunu aklına bile getirmiyor, Nataşa’ya karşı gerçekten iyi duygular besliyordu. Rostovların yanından ayrılırken <i>protégée'</i>sini bir kenara çekti.</p>

  <p>— Dün kardeşim bizde yemek yedi, gülmekten kırıldık. Hiçbir şey yiyemiyor, hep sizin için ah çekiyordu, şekerim.<i>Il est fou, mais fou amourex de</i> vous, <i>ma chère.</i><a class="noteref" href="../Text/notlar.xhtml#f25n28" id="ref28">28</a></p>

  <p>Nataşa genç kadının bu sözlerini işitince kızardı. Elen:</p>

  <p>— Bakın nasıl da kızarıyor, nasıl da kızarıyor! <i>Ma délicieuse,</i><a class="noteref" href="../Text/notlar.xhtml#f25n29" id="ref29">29</a> diye söylendi. Muhakkak gelin. <i>Si vous aimez quelqu'un ma délicieuse, ce n'est pas une raison pour se cloître. Si même vous êtes promise, je suis sûre que votre promis aurait désiré que vous alliez dans le monde en son absence plutôt que de dépérir d'ennui.</i><a class="noteref" href="../Text/notlar.xhtml#f25n30" id="ref30">30</a></p>

  <p>Nataşa, “Demek benim nişanlı olduğumu biliyor! Demek kocasıyla, o her konuda doğruluğu arayan Piyer’le, Anatol ve benden söz etmişler. Hatta buna gülmüşler bile. Demek ki bu iş o kadar önemli değil!” diye düşündü. Elen’in etkisi altında, Nataşa’ya daha önce korkunç gelen şey şimdi basit ve olağan görünüyordu. Nataşa, “Kendisi öyle bir <i>grande dame</i> ki, nasıl sevimli, beni candan sevdiği nasıl da belli,” diye düşünüyordu. “Hem ne diye eğlenmeyeyim sanki?” Bunları düşünürken iri iri açılan gözleriyle Elen’e bakıp duruyordu.</p>

  <p>Mariya Dimitriyevna yemek zamanı döndü. Hiç konuşmuyordu, çok ciddiydi. İhtiyar prense yenildiği, aralarındaki çatışmadan ötürü hâlâ büyük bir heyecan içinde olduğu anlaşılıyordu. Daha olup bitenleri sakin sakin anlatacak durumda değildi. Kontun sorularına her şeyin yolunda gittiğini, ertesi sabah her şeyi anlatacağını söyleyerek karşılık verdi. Sonra Kontes Bezuhova’nın ziyaretini ve onları davet etmiş olduğunu haber alınca:</p>

  <p>— Ben Bezuhova ile ahbaplık etmekten hoşlanmam! dedi. Onunla görüşmeyi bile öğüt vermem. Her neyse, madem söz verdin, git bakalım, belki açılırsın!</p>

  <p>Son sözü Nataşa’ya dönerek söylemişti.</p>

  <h2 id="sigil_toc_id_154">XIII</h2>

  <p class="nonindent">Kızlarını Kontes Bezuhova’nın evine Kont İlya Andreyiç götürdü. Partide epey kalabalık vardı. Ama orada bulunan herkes Nataşa’ya yabancıydı. Prens İlya Andreyiç, hoşnutsuzlukla, orada daha çok serbest davranışlarıyla ün salmış erkeklerle kadınların toplandığını hemen gördü. Matmazel Georges, misafir odasının bir köşesinde etrafı gençlerle çevrilmiş halde duruyordu. Orada birkaç Fransızla Elen’in gelişinden beri ev halkından sayılmaya başlayan Métivier vardı. Kont İlya Andreyiç iskambil oynamayıp kızlarının yanından hiç ayrılmamaya ve Matmazel Georges’un temsili biter bitmez çıkıp gitmeye karar verdi.</p>

  <p>Anatol, anlaşılan Rostovların gelişini kapıda beklemişti. Kontla selamlaşır selamlaşmaz Nataşa’ya yaklaştı, peşinden yürüdü. Nataşa da onu görür görmez, tıpkı operada olduğu gibi, genç adamın hoşuna gitmekten doğan gururlu bir memnuniyet ve aralarında ahlaki engellerin ortadan kalkmış olmasının getirdiği bir korku duydu. Bu duygular bütün varlığını sarmıştı.</p>

  <p>Elen, Nataşa’yı sevinçle karşılamış, yüksek sesle güzelliğine, giyimine hayran olduğunu belirtmişti. Rostovlar geldikten hemen sonra Matmazel Georges, giyinmek için odadan çıktı. Misafir odasında etrafa iskemleler koymaya başladılar, herkes kendine bir yer buluyordu. Anatol, Nataşa’nın oturması için bir iskemle sürdü, yanına oturmak istedi. Ama Nataşa’dan gözünü ayırmayan kont hemen kızının yanına oturuverdi. Bunun üzerine Anatol onların arkasındaki iskemleye oturmak zorunda kaldı.</p>

  <p>Çıplak, tombul kollu, gamzeli Matmazel Georges, bir omzunu açıkta bırakarak sarındığı kırmızı bir şalla, koltukların arasında kendisi için bırakılmış boş yere çıktı, yapmacık bir pozla durdu. Her taraftan hayranlık fısıltıları duyuldu. Matmazel Georges ciddi, hüzünlü bir tavırla dinleyicilere baktı, sonra Fransızca olarak bazı şiirler okumaya başladı; bu şiirlerde bir ananın oğluna karşı suç olan sevgisinden söz ediliyordu. Matmazel Georges, yer yer sesini yükseltiyor, yer yer fısıldıyor, azametle başını kaldırıyor, yer yer duraklıyor, sesini alçaltarak gözlerini iri iri açıyordu. Her yerden <i>“Adorable, divin, délicieux,”</i><a class="noteref" href="../Text/notlar.xhtml#f25n31" id="ref31">31</a> sesleri duyuluyordu.</p>

  <p>Nataşa şişman Matmazel Georges’a bakıyor, ama hiçbir şey işitmiyor, hiçbir şey görmüyor, karşısında olup biten hiçbir şeyi anlamıyordu. Yalnız kendini gene geri dönülmez bir sürüklenişle o garip, o çılgın, o eski dünyasına büsbütün yabancı âleme dalmış hissediyordu: Bu âlemde artık neyin iyi, neyin kötü, neyin uygun, neyin çılgınca bir şey olduğunu kestirmek imkânsızdı. Arkasında Anatol oturuyor, Nataşa da onun yakınlığını duyarak korku içinde bir şeyler bekliyordu.</p>

  <p>Birinci monologdan sonra, toplantıda bulunan herkes kalkarak Matmazel Georges’un etrafını sardı: Ona hayranlıklarını belirtiyorlardı. Nataşa başkalarıyla birlikte ayağa kalkıp kalabalığın arasından aktrise doğru ilerleyen babasına:</p>

  <p>— Ne güzel kadın, dedi.</p>

  <p>Anatol, Nataşa’nın peşinden gidiyordu:</p>

  <p>— Bence hiç de değil! Bunun böyle olmadığını size bakınca anlıyorum.</p>

  <p>Bu sözü, sesini yalnız Nataşa’nın işitebileceği bir anda söylemişti.</p>

  <p>— Harikulade güzel olan sizsiniz. Sizi gördüğüm andan beri durmadan...</p>

  <p>Kont kızını almak için geri döndü:</p>

  <p>— Onun yanına gidelim, gel onun yanına gidelim, Nataşa! Ne güzel kadın!</p>

  <p>Nataşa hiçbir şey söylemeden babasına yaklaştı. Hayret dolu bir bakışla, soru sorar gibi baktı. Matmazel Georges birkaç şiir okuduktan sonra gitti, o zaman Kontes Bezuhova konuklarının salona geçmelerini rica etti. Kont gitmek istiyordu. Ama Elen, hazırlıksız bir balo vereceğini söyleyerek oyunbozanlık etmemesi için yalvarıyordu. Bunun üzerine Rostovlar kaldılar. Anatol, Nataşa’yı gene valse davet etti. Onunla vals yaparken, genç kızın hem elini hem de belini sıkıyor, <i>“ravissante”</i><a class="noteref" href="../Text/notlar.xhtml#f25n32" id="ref32">32</a> olduğunu, onu sevdiğini söylüyordu. Gene birlikte yaptıkları “ekosez” dansı sırasında ise hiçbir şey söylemedi, yalnız Nataşa’nın gözlerinin içine bakmakla yetindi. Nataşa kararsızlık içindeydi. Yoksa vals yaptıkları sırada Anatol’ün söylediği sözleri rüyasında mı duymuştu? Birinci figürün sonunda, Anatol gene elini sıktı. Nataşa korkuyla gözlerini ona doğru kaldırdı. Ama Anatol’ün aşk dolu bakışı ile gülümseyişinde öyle güven verici bir şey vardı ki genç kız söylemek istediklerini söyleyemedi. Sustu, gözlerini tekrar yere indirdi. Sonra hızlı hızlı konuşarak:</p>

  <p>— Bana öyle şeyler söylemeyin, ben nişanlıyım, başkasını seviyorum, dedi.</p>

  <p>Gözlerini tekrar Anatol’e doğru kaldırdı. Anatol, Nataşa’nın sözlerine ne şaşırmış ne de üzülmüştü.</p>

  <p>— Asıl siz bunları bana söylemeyin. Nişanlı olmanız beni ilgilendirir mi? Size çılgınca, delice âşığım ben! Siz insanı büyülüyorsanız suç bende mi? Haydi, dans edelim!</p>

  <p>Nataşa ürkek bakışlı gözlerini iri iri açarak, heyecanlı heyecanlı çevresine bakınıyor, her zamankinden neşeli görünüyordu. O akşam olup biten her şey, zihninde sanki hiç iz bırakmadan geçip gidiyordu. O sırada ekosezle Grossvater dansını yapıyorlardı. Babası gitmek istiyor, Nataşa ise kalmaları için yalvarıyordu. Genç kız nerede olursa olsun ve kiminle konuşursa konuşsun, hep Anatol’ün bakışını üzerinde hissediyordu. Bir ara kendine çekidüzen vermek için tuvalete gitmek istediğini söyleyerek babasından izin aldı. Elen de peşinden gitti, gülerek ona kardeşinin sevgisinden söz etti. Nataşa tuvaletten çıkınca küçük oturma odasında tekrar Anatol’le karşılaştı. Elen, bir yerlere kaybolmuştu. İkisi baş başa kalmışlardı, Anatol elini tutarak tatlı bir sesle:</p>

  <p>— Evinize gelemiyorum. Bu durumda sizi hiçbir zaman hiçbir yerde göremeyecek miyim? Sizi çılgınca seviyorum! Hiçbir zaman göremeyeceğim demek... Öyle mi? dedi.</p>

  <p>Sonra yolunu keserek yüzünü Nataşa’nın yüzüne yaklaştırdı. Anatol’ün erkekçe bakan iri parlak gözleri, Nataşa’nın gözlerine o kadar yakındı ki genç kız bu gözlerden başka hiçbir şey göremiyordu. Anatol, soru sorar gibi:</p>

  <p>— Natali? diye fısıldadı, parmakları genç kızın canını acıtırcasına ellerini sıkıyordu.</p>

  <p>— Natali?</p>

  <p>Nataşa’nın bakışı, “Ben bunlardan hiçbir şey anlamıyorum, söyleyecek hiçbir şeyim yok!” diyor gibiydi. Anatol sıcak dudaklarını Nataşa’nın dudaklarına bastırdı; o zaman genç kız kendini gene bütün bağlardan kurtulmuş hissetti. Aynı anda, ayak sesleri ve Elen’in elbisesinin hışırtısı duyuldu. Nataşa, önce Elen’e, sonra da kıpkırmızı bir yüzle titreyerek, ürkekçe sorgular gibi Anatol’e baktı, kapıya doğru yürüdü. Anatol:</p>

  <p>— <i>Un mot seul, au nom de Dieu,</i><a class="noteref" href="../Text/notlar.xhtml#f25n33" id="ref33">33</a> diyordu.</p>

  <p>Nataşa durdu. O sırada Anatol’den olup bitenleri kendisine açıklayacak ve kendisinin de karşılık verebileceği bir söz işitmeye o kadar ihtiyacı vardı ki! Oysa Anatol’ün ne söyleyeceğini bilemediği ortadaydı. Bu yüzden hep, "<i>Natalie, un mot, un seul,</i>”<a class="noteref" href="../Text/notlar.xhtml#f25n34" id="ref34">34</a> diye söyleniyordu. Bu sözü Elen ona yaklaşıncaya kadar tekrarladı durdu. Elen, Nataşa’yla birlikte tekrar salona geçti. Rostovlar supeye kalmadan gittiler.</p>

  <p>Nataşa eve döndükten sonra bütün gece uyuyamadı: Bir türlü çözemediği bir soru ona üzüntü veriyordu. Kimi seviyordu acaba? Anatol’ü mü, yoksa Prens Andrey’i mi? Muhakkak ki Prens Andrey’i seviyordu. Onu ne kadar çok sevdiğini iyice hatırlıyordu. Ama Anatol’e karşı da sevgisi vardı. Bundan da hiç şüphesi yoktu. “Başka türlü olsaydı bunlar olabilir miydi?” diye düşünüyordu. “Madem bütün olanlardan sonra, ona veda ederken gülümseyişine ben de gülümseyerek karşılık verdim, madem işlerin o dereceye gelmesine göz yumdum, demek ki onu daha ilk anda sevmeye başladım. Madem seviyorum, o halde o iyi, kibar, çok yakışıklı, kusursuz bir insandır. Onu sevmemek imkânsız bir şey. Şimdi hem onu hem de öbürünü sevdiğime göre, ne yapacağım?”</p>

  <p>Nataşa, kendi kendine bunları soruyor, bu korkunç sorulara bir karşılık bulamıyordu.</p>

  <h2 id="sigil_toc_id_155">XIV</h2>

  <p class="nonindent">Sabah her zamanki koşuşmalar ve konuşmalarla başlamıştı. Herkes kalkmış, bir şeyler yapıyor, konuşuyordu. Terzi kızlar gene gelmişlerdi. Mariya Dimitriyevna da odasından çıkmıştı. Herkes çaya çağrıldı. Nataşa gözlerini iri iri açarak kendisine dikilen her bakışı karşılamak istiyormuş gibi huzursuzluk içinde başını çevirip herkese bakıyor, hiçbir şey olmamış gibi görünmeye çalışıyordu. Kahvaltıdan sonra, Mariya Dimitriyevna (günün o saati ona göre en iyi zamandı) koltuğuna kurularak Nataşa ile ihtiyar kontu yanına çağırdı:</p>

  <p>— Dinleyin, dostlarım; şimdi her şeyi enine boyuna düşündüm. Size öğüdüm şudur, diye söze başladı. Biliyorsunuz ki dün Prens Nikolay’ı görmeye gittim; tabii ona ne düşünüyorsam hepsini söyledim... Bağırıp çağırmaya başladı. Ama hiçbir sözün altında kalmam! Açtım ağzımı yumdum gözümü!</p>

  <p>İhtiyar Kont:</p>

  <p>— Peki ne diyor? diye sordu.</p>

  <p>Mariya Dimitriyevna:</p>

  <p>— O mu ne diyor? Bunağın biri, dedi. Lafını bile ettirmiyor! Hem artık bu konuda konuşmak gereksiz. Zaten kızcağızı üzüntüden mahvettik. Şimdi benim size öğüdüm, işlerinizi bitirip eve, Otradnoya’ya dönmeniz... ve orada da beklemenizdir.</p>

  <p>Nataşa:</p>

  <p>— A! Olmaz! diye bağırdı.</p>

  <p>Mariya Dimitriyevna:</p>

  <p>— Olmaz, deme! Gitmelisiniz, dedi. Gidip orada beklemelisiniz. Bu iş kavgasız olmayacak. Nişanlın buraya gelince ihtiyarla baş başa her şeyi konuşur, sonra size gider.</p>

  <p>İlya Andreyiç, bu teklifin ne kadar yerinde olduğunu anlayarak hemen kabul etti. Eğer ihtiyar yumuşarsa sonradan onu görmek için Moskova’ya ya da Lısiye Gori’ye gitmek daha iyi olacaktı; yok eğer yumuşamazsa o zaman ona karşı gelerek nikâhı kıydırmak ancak Otradnoya’da mümkün olabilirdi. İhtiyar kont:</p>

  <p>— Vallahi çok doğru, dedi. Zaten ona gittiğime, kızı ona götürdüğüme pişmanım.</p>

  <p>Mariya Dimitriyevna çantasında bir şeyler arayarak:</p>

  <p>— Yok canım, neden pişman olacakmışsın. Madem buradaydınız, ona saygı göstermemek doğru olmazdı. Ama madem istemiyor, kendi bilir! dedi. Zaten çeyiz de hazır. Daha ne bekleyeceksiniz? Bitmemiş olanları da ben size gönderirim. Gerçi sizden ayrılmak beni üzüyor ama, iyisi mi, Tanrı selamet versin, güle güle gidin!</p>

  <p>Çantasının içinde aradığını bulmuştu; onu Nataşa’ya uzattı. Bu Prenses Mariya’dan bir mektuptu.</p>

  <p>— Sana mektup yazmış. Ne kadar üzülüyor zavallıcık! Seni sevmediğini sanacaksın diye korkuyor.</p>

  <p>Nataşa:</p>

  <p>— Tabii sevmiyor ya! dedi.</p>

  <p>Mariya Dimitriyevna:</p>

  <p>— Saçmalama! diye bağırdı.</p>

  <p>Nataşa mektubu alıp cesaretle:</p>

  <p>— Kimse beni kandıramaz! Onun beni sevmediğini biliyorum, dedi ve yüzünde soğuk, öfkeli bir ifade belirdi. Mariya Dimitriyevna yüzündeki bu öfkeyi görünce ona daha dikkatli bakarak kaşlarını çattı.</p>

  <p>— Sen öyle karşılık vermesene kuzum! dedi. Ben ne söylüyorsam, doğrudur. O mektuba karşılık yaz.</p>

  <p>Nataşa sesini çıkarmadan Prenses Mariya’nın mektubunu okumak için odasına gitti. Prenses Mariya, aralarında çıkan anlaşmazlıktan ötürü derin üzüntü içinde olduğunu yazıyordu. Babasının duyguları ne olursa olsun, ağabeyi Prens Andrey onu kendisine eş olarak seçtiğinden Nataşa’yı sevmemesine imkân olmadığını belirtiyor, buna inanması için yalvarıyor, ağabeyinin mutluluğu uğruna her şeyini feda etmeye hazır olduğunu anlatıyordu. “Öyle olmakla birlikte, babamın size karşı kötü duygular beslediğini sanmayın!” diye yazıyordu. “O, bağışlanması gereken hasta, yaşlı bir insandır; ama iyi kalpli, yüce ruhludur ve inanın, oğlunu mutluluğa kavuşturan kadını sevecektir.”</p>

  <p>Prenses Mariya, mektubun daha sonraki kısmında Nataşa’dan onunla tekrar görüşebilmesi için bir gün vermesini rica ediyordu. Nataşa, mektubu okuduktan sonra karşılığını yazmak için yazı masasının önüne oturdu. Bir robot gibi hızlı hızlı <i>“Chère princesse,</i>”<a class="noteref" href="../Text/notlar.xhtml#f25n35" id="ref35">35</a> diye yazdı ve durdu. O gün olup bitenlerden sonra daha başka ne yazabilirdi? Önünde başlanmış mektupla oturuyor, “Evet, evet bütün bunlar gerçekten oldu, şimdi her şey değişti,” diye düşünüyordu. “Nişandan vazgeçtiğimi mi yazmalıyım? Gerçekten bunu mu yapmalıyım? Ama bu feci bir şey!” Sonra o korkunç düşüncelerle baş başa kalmamak için Sonya’nın yanına gitti, onunla nakış örneklerini ayırmaya koyuldu.</p>

  <p>Yemekten sonra, Nataşa odasına gitti ve Prenses Mariya’nın mektubunu tekrar eline aldı. “Sahiden artık her şey bitti mi?” diye düşünüyordu. “Demek, her şey bu kadar çabuk olup bitti ve geçmişi bir çırpıda yok ediverdi!”</p>

  <p>Prens Andrey’e karşı duyduğu eski sevgiyi olanca şiddetiyle hatırlıyordu; öyleyken Kuragin’i de sevdiğini hissediyordu. Hayalinden kaç kez geçen sahne tekrar canlanıyor, kendisini Prens Andrey’in eşi olarak görüyor, onunla mutluluk içinde yaşadığını düşünüyor, ama aynı anda heyecandan tüm varlığı tutuşarak o akşam Anatol’le karşılaştığında olup bitenleri bütün ayrıntılarıyla tekrar tekrar yaşıyordu. Bazen tam bir ruh karışıklığı içinde, “Neden ikisi birden olmuyor sanki?” diye düşünüyordu. “Ancak o zaman tam anlamıyla mutlu olabilirdik. Şimdi ise birinden birini seçmek zorundayım. İkisinden biri yanımda bulunmazsa asla mutlu olamam! Yalnız bir şey var. Acaba olup bitenleri Prens Andrey’e söylemeli mi? Yoksa ondan bunu gizlemeli mi? Her iki davranış da aynı derecede imkânsız. Oysa öbürüyle olan ilişkilerde hiçbir şey bozulmuş değil. Demek şimdi Prens Andrey’e karşı duyduğum sevginin bana verdiği mutluluğa, bunca zamandır yaşadığım bu mutluluğa onu bir daha hiçbir zaman duymamak üzere veda mı etmeliyim?”</p>

  <p>Hizmetçi kızlardan biri gizli bir iş yaptığını belirten bir tavırla:</p>

  <p>— Küçük hanım! diye fısıldadı. Biri benden size bunu vermemi rica etti.</p>

  <p>Nataşa’ya bir mektup uzattı. Nataşa, ne yaptığını hiç düşünmeden, robot gibi zarfın üzerindeki balmumunu kırarak Anatol’ün aşk mektubunu okumaya koyulduğunda, hizmetçi kız hâlâ:</p>

  <p>— Allah rızası için, sakın, küçük hanım... diye söyleniyordu.</p>

  <p>Nataşa, mektuptaki sözlerden hiçbirini anlamadan okuyor, yalnız bir tek şeyi kavrıyordu: Bu mektup ondan, o adamdan, sevdiği erkekten geliyordu. Evet, onu seviyordu. Başka türlü olsaydı bütün bunlar olabilir miydi? O anda elinde ondan gelen bir aşk mektubu bulunabilir miydi?</p>

  <p>Nataşa, Anatol’ün ağzından Dolohov’un yazdığı o ateşli aşk mektubunu titrek ellerinde tutuyor, onu okurken anlatılanları kendisi de duyuyormuş gibi oluyordu.</p>

  <p>Mektup, “Dün akşamdan beri kaderim artık belli olmuştur: Ya sizin beni sevdiğinizi bilmeli ya da ölmeliyim! Başka çıkar yolum yok!” diye başlıyordu. Sonra, ailesinin Nataşa’yı kendisine vermeyeceğini, bunun gizli bazı nedenleri olduğunu, bunları yalnız ona açıklayabileceğini yazıyordu. Nataşa onu seviyorsa bir tek söz söylemesi yeterliydi, bu söz “evet”ti. Onu söylerse hiçbir insan gücü onların mutluluğuna engel olamayacak, aşk her şeyi yenecekti. Nataşa’yı kaçıracak, dünyanın öbür ucuna götürecekti.</p>

  <p>Nataşa mektubu yirminci kez tekrar tekrar okuyup her sözde derin bir anlam bulmaya çalışarak “Evet, evet onu seviyorum!” diye düşünüyordu.</p>

  <p>Mariya Dimitriyevna, o akşam Arharovlara gidecekti. Genç kızlara da kendisiyle birlikte gitmelerini teklif etti. Ama Nataşa başının ağrıdığını bahane ederek evde kaldı.</p>

  <h2 id="sigil_toc_id_156">XV</h2>

  <p class="nonindent">Sonya, akşam geç vakit Nataşa’nın odasına girince hayretle onun soyunmadan divanın üzerinde uyuduğunu gördü. Yanındaki masanın üzerinde Anatol’ün açılmış mektubu duruyordu. Sonra mektubu alıp okumaya başladı. Okuyor ve uyuyan Nataşa’ya bakarak onun yüzünde okuduklarını ona açıklayacak bir şeyler bulmaya çalışıyor, ama bulamıyordu. Nataşa’nın yüzünde sakin, yumuşak, mutlu bir ifade vardı. Sonya nefesi tıkanmasın diye göğsünü bastırarak, yüzü sapsarı, heyecandan ve korkudan tir tir titreyerek koltuğa oturdu; gözlerinden sel gibi yaşlar boşandı.</p>

  <p>Genç kız, “Nasıl oldu da hiçbir şey fark etmedim? Nasıl oluyor da bu iş bu kadar ileri gitti? Prens Andrey’den gerçekten soğudu mu? Kuragin’e bu cesareti nasıl verdi? O yalancının, ahlaksızın biridir, bu belli. O sevgili, o yüce duygulu Nikolay, bunu öğrenince ne diyecek? Ne yapacak? Demek yüzünde önceki gün, dün ve bugün beliren o heyecanın, o karanlığın, o yapmacıklığın anlamı buydu!” diye düşünüyordu. “Ama Anatol’ü sevmesi imkânsız bir şey! Bu mektubu muhakkak kimden geldiğini bilmeden açmıştır. Herhalde bunu hakaret saymıştır! Nataşa böyle bir şey yapamaz!” Gözyaşlarını sildi, Nataşa’ya yaklaşarak dikkatle yüzüne baktı. Hafif bir sesle “Nataşa!” diye seslendi.</p>

  <p>Nataşa uyandı, karşısında Sonya’yı gördü. “Ha! Sen misin, döndü mü?” dedikten sonra, uyandığı anda içinden gelen sevgi dolu bir hareketle arkadaşına sarıldı. Ama Sonya’nın yüzündeki utancı sezince şaşkınlık ve kuşku ile:</p>

  <p>— Sonya! Mektubu okudun mu yoksa? dedi.</p>

  <p>Sonya yavaşça “Evet,” cevabını verdi.</p>

  <p>Nataşa büyük bir heyecanla gülümsedi:</p>

  <p>— Bak Sonya, artık dayanamıyorum! dedi. Artık senden saklayamayacağım. Biliyor musun, biz birbirimizi seviyoruz! Sonya, canım Sonyacığım! Mektubunda diyor ki... Sonya...</p>

  <p>Sonya kulaklarına inanamayarak gözlerini Nataşa’ya dikmişti:</p>

  <p>— Ya Bolkonski?</p>

  <p>— Ah Sonya! Ne kadar mutlu olduğumu bilseydin! Sen aşkın ne olduğunu bilmezsin.</p>

  <p>— Ama Nataşa, öbürü sona mı erdi?</p>

  <p>Nataşa iri gözlerini açarak Sonya’ya sorusunu anlamıyormuş gibi bakıyordu. Sonya:</p>

  <p>— Demek Prens Andrey’den vazgeçiyorsun, öyle mi? dedi.</p>

  <p>Nataşa’nın canı sıkıldı:</p>

  <p>— Ah, hiçbir şey anlamıyorsun! Şimdi saçmalama, dinle beni...</p>

  <p>— Hayır, buna inanamıyorum! Anlamıyorum, nasıl oluyor? Bütün bir yıl bir adamı sevdin de birden... Hem sen Anatol’ü yalnız üç kez gördün. Nataşa, sana inanmıyorum! Şaka ediyorsun! İnsan üç günde her şeyi unutur, sonra da böyle...</p>

  <p>— Üç gün mü? Bana öyle geliyor ki onu yüz yıldır seviyorum. Sanki ondan önce hiç kimseyi, hiçbir zaman sevmedim. Evet, hiç kimseyi onu sevdiğim kadar sevmemişimdir! Sen bunu anlayamazsın Sonya! Dur, gel, şuraya otur.</p>

  <p>Nataşa Sonya’ya sarılarak onu öptü:</p>

  <p>— Bana böyle olaylardan söz ederlerdi, sen de herhalde böyle şeyleri işitmişsindir. Ama sevgi denilen duygunun ne olduğunu anladım. Bu daha önce olana benzemiyor. Onu görür görmez, beni kendine bağladığını, ona köle olduğumu, onu sevmemenin imkânsızlığını anladım. Evet, ben bir köleyim! O ne emrederse onu yaparım. Sen bunu anlayamazsın. Ne yapmalıyım acaba? Sence ne yapmam gerekir Sonya?</p>

  <p>Nataşa, bunu mutlu, aynı zamanda ürkek bir tavırla soruyordu. Sonya:</p>

  <p>— Sen ne yapıyorsun, bir düşünsene! dedi. Hayır ben bu işi böyle bırakamam. O gizli mektuplar... Onun bu kadar ileri gitmesine nasıl izin verdin?</p>

  <p>Bunu büyük bir korku ve belli etmemeye çalıştığı bir tiksintiyle soruyordu. Nataşa:</p>

  <p>— Sana bende irade diye bir şey yoktur demiştim! Nasıl oluyor da bunu anlamıyorsun? Onu seviyorum, dedim ya!</p>

  <p>Sonya’nın gözlerinden yaşlar fışkırdı:</p>

  <p>— Madem öyle, ben de buna meydan vermeyeceğim! Bunları anlatacağım!</p>

  <p>— Ne söylüyorsun Allah aşkına? Bunu yaparsan bana düşmanlık etmiş olursun... Benim mutsuz olmamı, ikimizi ayırmalarını mı istiyorsun?</p>

  <p>Sonya, Nataşa’nın bu korkusunu anlayınca arkadaşı için hem utanç duydu hem de ona acıyarak tekrar ağlamaya başladı.</p>

  <p>— Peki ne oldu aranızda? diye sordu. Sana ne dedi? Neden evimize gelmiyor?</p>

  <p>Nataşa, sorusuna karşılık vermiyordu. Yalnız:</p>

  <p>— Allah aşkına kimseye bir şey söyleme Sonya! diye yalvarıyordu. Bana acı çektirme! Şunu aklına koy ki böyle işlere karışılmaz. Ben sana sırrımı açtım.</p>

  <p>— Ama bu gizlilik niye? Neden evimize gelmiyor? Neden açıktan açığa sana talip olmuyor? Prens Andrey, seni tam anlamıyla serbest bıraktı. Madem durum böyle, Anatol neden açık davranmıyor? Ama ben ona inanmıyorum. Sen ne gibi gizli nedenlerle böyle davranabileceğini hiç düşündün mü Nataşa?</p>

  <p>Nataşa, hayret dolu gözlerle Sonya’ya bakıyordu. Bu soru ilk kez aklına gelmişti ve buna nasıl bir karşılık vereceğini bilemiyordu.</p>

  <p>— Ne gibi nedenlerle öyle davrandığını bilmiyorum. Ama madem öyle davranıyor, demek bazı nedenler var!</p>

  <p>Sonya içini çekti, sonra başını sallayarak Anatol’e inanmadığını belirtti.</p>

  <p>— Eğer nedenler olsaydı... diye söze başladı.</p>

  <p>Ama Nataşa, onun neden şüphe ettiğini anlayarak korku içinde hemen sözünü kesti.</p>

  <p>— Ondan şüphe edilemez, edilemez, edilemez, anlıyor musun Sonya? diye bağırdı.</p>

  <p>— Seni seviyor mu?</p>

  <p>Nataşa arkadaşının durumu anlayamamasına acınıyormuş gibi gülümsedi:</p>

  <p>— Beni seviyor mu? diye tekrar etti. Canım mektubu okudun... Neler yazdığını gördün değil mi?</p>

  <p>— Ya dürüst değilse?</p>

  <p>— O dürüst bir adam olmayacak, ha? Ah! Sen onu bir tanısaydın!</p>

  <p>Sonya kesinlikle:</p>

  <p>— Dürüst bir adamsa ya niyetini açıklamalı ya da artık seninle görüşmekten vazgeçmeli! Ama sen bunu ona açıklamak istemiyorsan, ben açıklarım. Ona bir mektup yazıp her şeyi babana söyleyeceğim! dedi.</p>

  <p>Nataşa:</p>

  <p>— Ben onsuz yaşayamam! diye bağırdı.</p>

  <p>— Nataşa, seni anlayamıyorum. Hem sen neler söylüyorsun öyle? Babanı düşün! Nikolay’ı düşün!</p>

  <p>Nataşa bağırmaya devam ediyordu.</p>

  <p>— Benim hiç kimseye ihtiyacım yok! Ben ondan başka kimseyi sevmiyorum. Onun dürüst olmadığını ne hakla söylüyorsun? Onu sevdiğimi bilmiyor musun sanki?</p>

  <p>Öfkesini bastırmaya çalışarak kızgın, ümitsiz bir sesle:</p>

  <p>— Git Sonya! Sana darılmak istemiyorum. Git Allah aşkına, git! Ne kadar acı çektiğimi görüyorsun! diye bağırdı.</p>

  <p>Hıçkıra hıçkıra ağlayan Sonya koşarak odadan dışarı çıktı.</p>

  <p>Nataşa masaya yaklaştı ve bir an olsun düşünmeden sabahleyin Prenses Mariya’ya bir türlü yazamadığı mektubu yazıverdi. Kısaca, aralarındaki bütün anlaşmazlıkların sona erdiğini, gitmeden önce onu serbest bırakmış olan Prens Andrey’in gösterdiği yüksek anlayıştan yararlanarak her şeyi unutması ve ona karşı bir suç işlediyse kendisini bağışlamasını rica ettiğini, ama Prens Andrey’le artık evlenmeyeceğini yazdı. Bütün bunlar o anda ona öyle kolay, öylesine basit ve açık görünüyordu ki!</p>

  <p>Cuma günü Rostovlar köye gitmek zorundaydılar. Oysa kont çarşamba günü müşteriyle Moskova yakınındaki çiftliğine gitmişti. Kontun gittiği gün, Sonya ile Nataşa, Kuraginlerin evinde verilen büyük bir ziyafete davet edilmişlerdi. Onları oraya Mariya Dimitriyevna götürmüştü. Ziyafette Nataşa, Anatol ile tekrar karşılaştı. Genç kızın Anatol’le başkalarının işitmesini istemediği bir şeyler konuştuğu ve ziyafet boyunca eskisinden de heyecanlı göründüğü Sonya’nın gözünden kaçmadı. Eve döndüklerinde, beklediği açıklamayı, o sormadan Nataşa yaptı. Başkalarının kendilerine “aferin” demelerini bekledikleri vakit çocukların konuştuğu gibi yumuşak bir sesle:</p>

  <p>— İşte bak, sen onun için bir sürü saçma sözler söyledin, dedi. Oysa biz bugün onunla konuştuk...</p>

  <p>— E... Ne oldu? Sana ne söyledi? Haydi çabuk anlat. Bana darılmadığına o kadar memnunum ki Nataşa! Bana her şeyi, bütün gerçekleri olduğu gibi anlat. Ne söyledi sana şekerim?</p>

  <p>Nataşa düşünceli düşünceli:</p>

  <p>— Ah! Ne olurdu sen onu benim tanıdığım gibi tanısaydm Sonya! dedi. Bana dedi ki... Önce Bolkonski’ye verdiğim sözü sordu. Ondan vazgeçmenin elimde olduğunu öğrenince sevindi.</p>

  <p>Sonya üzüntüyle içini çekti:</p>

  <p>— Ama sen Bolkonski’den vazgeçmedin, değil mi?</p>

  <p>— Belki de vazgeçtim. Kimbilir! Belki de Bolkonski’yle aramızda her şey bitti. Neden benim için hep kötü şeyler düşünüyorsun?</p>

  <p>— Benim bir şey düşündüğüm yok, yalnız şunu anlamıyorum...</p>

  <p>— Dur, Sonya, her şeyi anlayacaksın! Onun nasıl bir insan olduğunu göreceksin. Benim için de onun için de kötü şeyler düşünme.</p>

  <p>— Ben hiç kimse için kötü şeyler düşünmem. Ben herkesi sever, herkese de acırım. Ama ne yapabilirim?</p>

  <p>Sonya, Nataşa’nın yumuşak sesine kanmıyordu. Nataşa’nın yüzündeki anlam yumuşayıp bakışlarındaki yalvarış büyüdükçe Sonya’nın yüzü daha ciddi, daha sert oluyordu.</p>

  <p>— Bir şey söylemememi rica etmiştin, Nataşa! Ben de söylemiyordum. Şimdi sen kendin başladın. Ben o adama inanmıyorum! Bu gizlilik ne oluyor?</p>

  <p>Nataşa sözünü kesti:</p>

  <p>— Bak gene, gene öyle söylüyorsun!</p>

  <p>— Nataşa ben senin için korkuyorum.</p>

  <p>— Neden korkuyorsun?</p>

  <p>Sonya kesin bir tavırla:</p>

  <p>— Kendini mahvedeceksin diye korkuyorum! dedi ve söylediği bu sözden kendisi de korktu.</p>

  <p>Nataşa’nın yüzünde gene öfke belirdi:</p>

  <p>— Mahvedeceğim işte! Mahvedeceğim! Elimden geldiği kadar çabuk mahvedeceğim kendimi! Siz ne karışıyorsunuz? Kötü duruma düşecek olan siz değilsiniz, benim! Bırak, bırak beni! Senden nefret ediyorum!</p>

  <p>Sonya korkuyla “Nataşa!” diye inledi.</p>

  <p>— Nefret ediyorum, nefret ediyorum! Hem sen benim düşmanımsın, ömür boyu düşmanımsın!</p>

  <p>Nataşa koşarak odadan çıktı. Ondan sonra da artık Sonya’yla konuşmadı ve ondan hep kaçtı. Yüzünde aynı hayretle karışık heyecan ve suçluluk ifadesiyle odadan odaya dolaşıyor, bazen bir işe, sonra başkasına başlıyor, ama her işi yarıda bırakıyordu. Onu gözetlemek Sonya için ne kadar acı veren bir şey olursa olsun, genç kız gözlerini arkadaşından ayırmıyor, her davranışını izliyordu.</p>

  <p>Kontun döneceği günden bir gün önce Sonya, Nataşa’nın o sabah misafir odasının penceresinden ayrılmadığını, birini bekliyormuş gibi oturduğunu, sokaktan geçen bir subaya işaret verdiğini gördü. Sonya bu subayı Anatol’e benzetmişti. Ondan sonra genç kız, arkadaşını daha dikkatli gözetlemeye başladı. Nataşa’nın öğle yemeğinde sofradan kalkıncaya kadar, sonra da akşam hiç tabii olmayan, garip hareketler yaptığını fark etti (Nataşa kendisine sorulan sorulara olmayacak karşılıklar veriyor, başladığı cümleleri yarıda bırakıyor, durup dururken her şeye gülüyordu).</p>

  <p>Çaydan sonra, Sonya Nataşa’nın odasının kapısında bir hizmetçi kızın korku içinde beklediğini gördü. Hizmetçi kızın içeriye girmesini bekledi. Sonya içeride konuşulanlara kulak verdi; Nataşa’ya gene mektup getirilmiş olduğunu öğrendi. Birden, Nataşa’nın o akşam için korkunç bir plan hazırladığını açıkça anladı. Kapısını çaldı. Ama Nataşa onu içeri almadı. Sonya, “Onunla kaçacak!” diye düşündü. “Ondan her şey beklenir. Demin yüzünde kararlı ve acınacak bir anlam vardı. Amcamla vedalaşırken de ağlamıştı,” diye hatırladı. “Evet, muhakkak onunla kaçacak. Ne yapmalı acaba?”</p>

  <p>Sonya, Nataşa’nın korkunç bir niyeti olduğunu gösteren bütün belirtileri hatırlamaya çalışıyordu: “Kont evde yok, ne yapayım acaba? Kuragin’e bir mektup yazıp ondan durumu açıklamasını mı isteyeyim? Ama onu mektubuma karşılık vermeye kim zorlayabilir? Prens Andrey felaket anında Piyer’e yazmamızı rica etmişti. Ona mı yazsam? Belki de gerçekten Nataşa, Bolkonski’den vazgeçtiğini bildirmiştir. Dün akşam Prenses Mariya’ya mektup gönderdi. Amcam da yok!”</p>

  <p>İşi, Nataşa’ya çok inanan Mariya Dimitriyevna’ya söylemek, Sonya’ya korkunç bir şey olarak geliyordu. Genç kız karanlık koridorda ayakta duruyor, “Ne olursa olsun, ailelerinin bana yaptığı iyilikleri unutmadığımı, Nikolay’ı ne kadar sevdiğimi göstermenin zamanı geldi, bunu şimdi yapmazsam hiçbir zaman yapamayacağım. Evet! Gerekirse üç gece uyumam, ama gene de bu koridordan ayrılmam! Ona zorla engel olacağım. Ailelerinin rezil olmasına göz yumamam,” diye düşünüyordu.</p>

  <h2 id="sigil_toc_id_157">XVI</h2>

  <p class="nonindent">Anatol son zamanlarda Dolohov’un evine taşınmıştı. Rostova’nın kaçırılması işini Dolohov planlamış ve her şeyi o hazırlamıştı. Sonya’nın Nataşa’nın odasında olup bitenleri dinleyip arkadaşını korumaya karar verdiği gün bu plan uygulanacaktı. Nataşa, o akşam saat onda arka kapıdan çıkıp Kuragin’le buluşacaktı. Kuragin onu daha önce hazırlanmış troykaya bindirecek, Moskova’dan altmış verst ötede bulunan Kamenka köyüne götürecekti. Orada onları aforoz edilmiş bir papaz bekleyecek, nikâhlarını kıyacaktı. Kamenka’da bekleyen bir uzun yol arabası onları Varşova yoluna ulaştıracak, oradan da bir posta arabası ile dörtnala sınır dışına çıkacaklardı. Anatol’ün elinde pasaport, yol tezkeresi, ablasından aldığı on bin ruble ile Dolohov’un yardımıyla başkasından borç aldığı on bin ruble vardı.</p>

  <p>Birinci odada iki tanık oturuyordu. Biri Dolohov’un kumar oynadığı zaman ortak olarak kullandığı eski katip Hvostikov, diğeri de Kuragin’e karşı sonsuz bir sevgi besleyen iyi kalpli, ama zayıf karakterli, emekli süvari subayı Makarin’di; oturmuş çay içiyorlardı.</p>

  <p>Sırtında beşmet,<a class="noteref" href="../Text/notlar.xhtml#f25n36" id="ref36">36</a> ayağında çizmeler olan Dolohov duvarları tavana kadar İran halıları, ayı postları ve silahlarla kaplı büyük çalışma odasında, hesaplar yazılı kâğıtlarla deste deste paralar bulunan açık yazı masasının önüne oturmuştu. Anatol, sırtında düğmeleri çözülmüş bir üniformayla tanıkların oturduğu odadan ve çalışma odasından geçerek Fransız uşağının başka uşaklarla birlikte eşyaları bavullara yerleştirdiği arka odaya girip çıkıyordu. Dolohov paraları sayıyor, saydıklarını bir kenara yazıyordu.</p>

  <p>— Eh, Hvostikov’a iki bin ruble vermeli, dedi.</p>

  <p>Anatol:</p>

  <p>— İyi ya, ver! diye karşılık verdi.</p>

  <p>— Makarka’ya gelince (Makarin’e öyle diyorlardı) o senin uğruna karşılığında hiçbir şey beklemeden, gerekirse kendini ateşe atar.</p>

  <p>Dolohov bunu söyledikten sonra Anatol’e yazdığı kâğıdı gösterdi.</p>

  <p>— İşte böyle, hesaplar da bitti! Tamam mı?</p>

  <p>Anatol’ün Dolohov’un sözlerini dinlemediği her halinden belliydi. Dudaklarından silinmeyen bir gülümsemeyle önüne bakıyordu:</p>

  <p>— Evet, tamam tabii!</p>

  <p>Dolohov yazı masasının tahtasını gürültüyle kapadı ve alaylı bir gülümseyişle Anatol’e döndü.</p>

  <p>— Sana bir şey söyleyeyim mi? Gel bütün bunlardan vazgeç. Daha vakit var.</p>

  <p>Anatol:</p>

  <p>— Aptal! dedi. Bırak saçmalamayı Allah aşkına! Bunun ne olduğunu bir bilseydin... Bu müthiş bir şey!</p>

  <p>— Vallahi doğru söylüyorum, bırak bunları! Ciddi söylüyorum bunu! Aklına koyduğun bu iş şaka mı sanıyorsun sen?</p>

  <p>Anatol yüzünü buruşturdu:</p>

  <p>— E! Gene canımı sıkıyorsun. Gene kızdırmak mı istiyorsun yoksa? Engel olma bana! Anladın mı? Şimdi o saçma şakalarını dinleyecek vaktim yok.</p>

  <p>Sonra odadan çıktı. Anatol, dışarı çıkarken Dolohov onu küçümsediğini belli eden, alaycı bir tavırla gülümsüyordu. Arkadaşının peşinden:</p>

  <p>— Dur bakalım! diye seslendi. Ben şaka etmiyorum, ciddi konuşuyorum. Buraya gelsene! Haydi, gel buraya!</p>

  <p>Anatol, tekrar odaya girdi ve dikkatini toplamaya çalışarak Dolohov’a baktı. Elinde olmayarak ona boyun eğiyordu. Dolohov:</p>

  <p>— Beni dinle, sana son kez söylüyorum, dedi. Ne diye şaka edeyim seninle? Daha önce sana karşı koydum mu? Her şeyi hazırlayan kim? Papazı bulan, pasaportu alan, para sağlayan kim? Hepsini ben yaptım!</p>

  <p>— İyi iyi, Allah razı olsun! Sana minnet duymuyor muyum sanıyorsun?</p>

  <p>Anatol içini çekerek Dolohov’a sarılmıştı. Dolohov devam etti:</p>

  <p>— Sana yardım eden benim, ama gene de gerçeği söylemem gerekir: Bu iş tehlikeli, ayrıca iyice düşününce budalaca bir şey. Haydi diyelim ki onu kaçırdın. İyi, güzel! Hiç bu işi yanına böyle bırakırlar mı sanıyorsun? Evli olduğun meydana çıkacak. O zaman seni ağır ceza mahkemesine verirler.</p>

  <p>Anatol gene yüzünü buruşturdu.</p>

  <p>— Haydi be. Saçma, saçma! Söyledim ya sana! Her şeyi anlatmadım mı?</p>

  <p>Anatol bunu söyledikten sonra dar kafalı insanların kendi akıllarıyla buldukları bir düşünceye sarılmakta gösterdikleri aşırı bir güvenle, Dolohov’a yüz kez tekrarladığı düşünceleri tekrar yürüttü:</p>

  <p>— Sana söylemiştim ya, verdiğim karar şu: Eğer bu nikâh geçerli olmayacaksa (bunu söylerken bir parmağını bükmüştü), bu konuda sorumlu değilim; yok eğer geçerli olacaksa gene benim için hepsi bir: Avrupa’da bunu kimse bilmeyecek. Öyle değil mi? Söylesene? Onun için boş yere konuşma, konuşma, konuşma diyorum!</p>

  <p>— Ciddi söylüyorum, bırak bu işi! Bununla kendini bağlamaktan başka bir iş yapmış olmayacaksın!</p>

  <p>Anatol:</p>

  <p>— Kapa çeneni be! dedi ve saçlarını yolacakmış gibi çekerek öbür odaya geçti, ama hemen sonra döndü, ayaklarını altına alarak Dolohov’un yakınındaki koltuğa oturdu:</p>

  <p>— Aman Allahım! Bu öyle müthiş bir şey ki! Öyle değil mi? Bak kalbim nasıl çarpıyor!</p>

  <p>Dolohov’un elini tuttu göğsüne bastırdı.</p>

  <p>— <i>Ah, quel pied, mon cher, quel regard. Une déesse!</i><a class="noteref" href="../Text/notlar.xhtml#f25n37" id="ref37">37</a> Öyle değil mi?</p>

  <p>Dolohov o güzel, o parlak, o küstah bakışlı gözlerini Anatol’e çevirmişti: Onunla biraz daha eğlenmek istiyordu. Soğuk soğuk gülümsedi:</p>

  <p>— Peki, ya paran biterse? O zaman ne olacak?</p>

  <p>Anatol, ileride olacakları düşününce yapmacıksız bir tavırla:</p>

  <p>— Ne mi olacak? Ha? diye tekrar etti. Ne mi olacak? Ben ne bileyim ne olacağını? Hem, ne diye şimdi böyle saçma şeyler konuşuyoruz?</p>

  <p>— Saatine baktı:</p>

  <p>— Vakit tamam!</p>

  <p>Sonra arkadaki odaya geçti. Uşaklara bağırdı:</p>

  <p>— Haydi, işiniz çabuk bitecek mi? Ne eğleniyorsunuz orada?</p>

  <p>Dolohov paraları topladı, yerine koydu, uşağına seslenerek yola çıkmadan önce yiyecek içecek bir şeyler getirilmesini emretti. Sonra Makarin ile Hvostikov’un oturdukları odaya gitti.</p>

  <p>Anatol çalışma odasında, divanın üzerine uzanmış, dirseğine dayanmış, gülümseyerek tatlı tatlı bir şeyler mırıldanıyordu. Dolohov ona öbür odadan:</p>

  <p>— Gel, bir şeyler ye! diye seslendi. Biraz bir şey iç. Haydi!</p>

  <p>Anatol gülümsemeye devam ederek:</p>

  <p>— İstemem, diye karşılık verdi.</p>

  <p>— Gel bakalım Balaga! Gel bakalım!</p>

  <p>Anatol kalktı, yemek odasına geçti. Balaga tanınmış bir troyka sürücüsüydü. Altı yıldır, Dolohov ile Anatol’ü tanıyor, onlara troykaları ile hizmet ediyordu. Anatol’ün alayı Tver’de konaklarken kaç defa onu geceleyin Tver’den alıp sabaha karşı Moskova’ya getirmiş, ertesi gece de geri götürmüştü. Kaç kez Dolohov’u takipten kaçırmış, kaç kez ikisini de çingenelerle ve kendisinin dediği gibi “küçük hanımlarla” kentte gezdirmişti! Kaç defa “onlara hizmet edeyim” derken Moskova sokaklarında halkı ve arabacıları çiğnemiş, her seferinde de kendi deyimiyle “efendileri” onu kurtarmışlardı. Onların uğruna kaç atı çatlatmıştı! Kaç kez onlardan dayak yemiş, kaç kez onların elinden şampanya ve çok sevdiği madera şarabı içmişti. Her biri hakkında neler bilmezdi; bunlardan birini bile alelade bir insan bilse Sibirya’yı boylardı.</p>

  <p>İçki âlemlerinde sık sık Balaga’yı yanlarına çağırır, onu içki içmeye ve çingenelerle oynamaya zorlarlardı. Ellerinin arasından onların kaç bin rütbesi geçmişti. Onlara hizmet ederken yılda belki yirmi kez varını yoğunu, hatta canını tehlikeye atardı. Onların hizmetinde kendisine ödediklerinden çok daha fazla para eden nice cins atları yorgunluktan öldürmüştü. Ama onları sevmiyordu. Saatte on sekiz verst yaparak çılgınca araba sürmekten zevk alıyor, arada bir yolda rastladığı bir arabayı devirerek, bir yayayı tekerleklerinin altına alarak Moskova caddelerinden uçar gibi geçmek hoşuna gidiyordu. Ama daha hızlı sürmesine imkân kalmadığı halde, arkasından sarhoş efendilerinin avazları çıktığı kadar “Sür! Sür!” diye bağırdıklarını işitmek, zaten korkudan ödü patlamış ve kendini yana fırlatmış bir köylünün boynuna kırbaçla vurmak ona zevk verirdi. “Gerçek beyefendi dediğin işte böyle olur!” diye düşünüyordu.</p>

  <p>Anatol ile Dolohov da Balaga’ya sürüşteki ustalığı ve onların hoşlandığı şeylerden zevk aldığı için severlerdi. Balaga başka müşterilerle pazarlık eder, iki saatlik bir gezi için yirmi beş ruble alır, başkalarını bindirdiği vakit de arabayı nadir olarak kendisi sürer, çoğu zaman kendi yerine, yanında çalışan delikanlılardan birini gönderirdi. Ama “efendilerim” dediği Dolohov’la Anatol geldikleri zaman, daima arabayı kendi sürer, hiçbir zaman para istemezdi. Yalnız uşaklardan onların elinde para olduğunu öğrendiği zaman (bu birkaç ayda bir kez olurdu), sabahleyin erkenden ayık gelir, yerlere kadar eğilerek onlara kendisini sıkıntıdan kurtarmaları için yalvarırdı. Efendileri onu her zaman buyur edip oturturlardı. Balaga, “Artık siz beni kurtarın ağabeyciğim (ya da ekselans) Fiyodor İvaniç. Artık atsız kaldım, oysa panayıra gitmem gerekiyor. Ama siz bilirsiniz, ne verebilirseniz razıyım,” derdi. Anatol ile Dolohov’un paraları varsa ona bin ya da iki bin ruble verdikleri olurdu.</p>

  <p>Balaga, açık kumral saçlı, kırmızı yüzlü ve özellikle kalın boynu kıpkırmızı olan kısa boylu, kalkık burunlu, yirmi yedi yaşlarında, küçük gözleri pırıl pırıl, kısa sakallı bir müjikti. Sırtında yarım kürkünün üzerine giydiği ipek astarlı, ince, lacivert bir kaftan vardı. İçeri girer girmez karşısındaki köşede bulunan tasvire doğru haç çıkararak Dolohov’a yaklaştı, pek büyük olmayan esmer elini uzattı. Yerlere eğildi:</p>

  <p>— Fiyodor İvanoviç’e selam! dedi.</p>

  <p>Dolohov onu:</p>

  <p>— Merhaba kardeşim, diye karşıladı.</p>

  <p>Sonra Anatol’ü gösterdi:</p>

  <p>— Ha, bu da geldi!</p>

  <p>Balaga içeri giren Anatol’e, “Merhaba, ekselans,” diyerek elini ona da uzattı.</p>

  <p>Anatol, ellerini, omuzlarına koydu:</p>

  <p>— Bak, sana ne diyeceğim Balaga. Beni sever misin, sevmez misin? Ha? Şimdi bana önemli bir hizmette bulunacaksın... Söyle hangi atları koştun arabaya? Ha?</p>

  <p>— Gönderdiğiniz adamın emrettiği gibi sizinkileri, o canavarları koştum.</p>

  <p>— Eh, öyleyse şimdi dinle Balaga! İstersen bütün troykanın atlarını çatlat, ne yaparsan yap bizi üç saatte ulaştır. Olur mu?</p>

  <p>Balaga göz kırparak:</p>

  <p>— Atları çatlatırsam neyle gideriz? diye sordu.</p>

  <p>Anatol, birden gözlerini devirerek:</p>

  <p>— Bana bak, beynini patlatırım ha! Benimle eğleniyor musun? dedi.</p>

  <p>Arabacı hafifçe güldü:</p>

  <p>— Neden eğleneyim? Efendilerimden hiçbir şeyi esirger miyim? Hayvanların ne kadar takati varsa o kadar koştururuz.</p>

  <p>— Hah işte böyle! Hadi gel otur.</p>

  <p>— Otursana, diye Dolohov da söze karıştı.</p>

  <p>— Ayakta durayım Fiyodor İvanoviç.</p>

  <p>Anatol:</p>

  <p>— Otur, saçmalama, iç! dedi ve ona büyük bir kadeh madera doldurdu. Şarabı görünce arabacının gözleri parladı. Ayıp olmasın diye nazlana nazlana içti, sonra kalpağının içindeki kırmızı ipekli mendille ağzını sildi.</p>

  <p>— Eh, ne zaman gideceğiz ekselans?</p>

  <p>— Ne bileyim işte...</p>

  <p>Anatol saatine baktı:</p>

  <p>— Hemen yola çıkmalıyız. Bak, Balaga. Dinliyor musun? Yetişebilecek misin?</p>

  <p>Balaga:</p>

  <p>— Eh, çıkış yolu nasıl? Bilmem ki, eğer işimiz yolunda giderse neden yetişmeyelim? Tver’e yedi saatte ulaşıyorduk ya. Herhalde hatırlıyorsunuzdur, ekselans.</p>

  <p>Anatol anılarının etkisi altında gülümseyerek, hayran hayran kendisine bakan Makarin’e:</p>

  <p>— Biliyor musun, bir seferinde Noel’de Tver’den çıkmıştım, diye anlattı. İnanır mısın, Makarka, öyle bir uçuyorduk ki nefesimiz kesiliyordu. Askerî bir konvoyun içine daldık, iki yük arabasının üzerinden atlayıp geçti. Öyle değil mi ha?</p>

  <p>— Ama ne atlardı... diyen Balaga, hikâyeye devam etti. Dolohov’a döndü:</p>

  <p>— O zaman benim al beygirin iki yanına gencecik taylar koşmuştum. İnanır mısın, Fiyodor İvaniç, canavarlar altmış versti uçarak geçtiler; tutabilirsen tut, ellerim donmuştu, müthiş bir ayaz vardı. Dizginleri bıraktım; “Al bakalım sen sür ekselans!” diye olduğum gibi kendimi kızağın içine attım. Bırak daha hızlı koşsunlar diye kışkırtmaya, gideceğimiz yere varıncaya kadar onları tutmaya imkân yok. Üç saate götürdüler, keratalar! Yalnız soldaki geberdi.</p>

  <h2 id="sigil_toc_id_158">XVII</h2>

  <p class="nonindent">Anatol, odadan çıktı ve birkaç dakika sonra, sırtında gümüş tokalı bir kemerle bağladığı kürk paltosu, başında çapkınca yan olarak giydiği samur bir kalpakla döndü; bu kalpak güzel yüzüne çok yakışıyordu. Aynaya baktı, sonra aynanın önündeki pozunu bozmadan Dolohov’un karşısında durup eline bir kadeh şarap aldı.</p>

  <p>— Eh, Fedya, allahaısmarladık, yaptığın her şey için teşekkür ederim, allahaısmarladık.</p>

  <p>— Eh, dostlarım, arkadaşlarım...</p>

  <p>Bir an düşündü, sonra devam etti:</p>

  <p>— Gençlik arkadaşlarım, elveda!</p>

  <p>Hepsi de onunla birlikte gidecekleri halde, Anatol arkadaşlarına söylediği bu sözlerle dokunaklı, gösterişli bir hava yaratmak istiyordu. Göğsünü şişirip bir ayağını hafifçe sallaya sallaya, yüksek sesle ama ağır ağır konuşuyordu.</p>

  <p>— Hepiniz kadeh alın; sen de al, Balaga. Eh, dostlarım, gençlik arkadaşlarım, birlikte eğlendik, yaşadık, zevkli günler geçirdik. Öyle değil mi ha? Şimdi bir daha ne zaman görüşeceğiz? Yabancı ülkelere gidiyorum. Birlikte güzel yaşadık, şimdi elveda çocuklar. Şerefinize! Huraaa! dedi, bardağını dikti, sonra yere atıp kırdı.</p>

  <p>Balaga da kendi kadehindeki içkiyi bitirip mendille silinerek:</p>

  <p>— Sağol! dedi.</p>

  <p>Makarin, gözlerinde yaşlarla Anatol’e sarılıyordu.</p>

  <p>— Ah prens, senden ayrılmak bana öyle acı geliyor ki!</p>

  <p>Anatol:</p>

  <p>— Haydi gidelim, gidelim! diye bağırdı.</p>

  <p>Balaga, neredeyse kapıdan çıkacaktı. Anatol:</p>

  <p>— Hayır, dur, dedi. Kapıyı kapa. Hepimiz oturmalıyız. İşte böyle.</p>

  <p>Kapıyı kapayıp hepsi oturdular. Anatol, yerinden kalkarak:</p>

  <p>— Eh, şimdi marş marş çocuklar! dedi.</p>

  <p>Uşak Joseph, Anatol’e çantasıyla kılıcını verdi, sonra herkes sofaya çıktı. Dolohov:</p>

  <p>— Peki kürk nerede? diye sordu. Hey İgnaşka! Git, Matriyoşa Matriyevna’dan kürkü, samur mantoyu iste!</p>

  <p>Göz kırptı:</p>

  <p>— Kızların nasıl kaçırıldığını bilirim. Kız evdeki elbisesiyle, üzerinde ne varsa onunla, neredeyse bayılacak durumda dışarı fırlar; biraz dalga geçtin mi, hemen gözyaşları başlar, babacığını, anneciğini hatırlar, soğuktan donacak gibi olur, kendini gerisin geriye atar. Onun için iyisi mi sen kızı kürke sardığın gibi kucağına al, kızağa götür!</p>

  <p>Uşak, tilki kürkünden yapılmış bir kadın mantosunu getirdi.</p>

  <p>Dolohov:</p>

  <p>— Sersem! Ben sana samur kürkü getir dedim, dedi. Hey, Matriyoşa, samur kürkü ver! diye öyle bir bağırdı ki sesi ta uzaklara kadar yankılar yaptı.</p>

  <p>Zayıf, solgun benizli, parlak kara gözlü, kıvırcık siyah saçlarında lacivert pırıltılar olan güzel bir çingene kızı, üzerinde kırmızı bir şalla koşarak geldi, elinde samur bir kürk duruyordu. Efendisinden korktuğu, samur kürke de acıdığı belli oluyordu.</p>

  <p>— Eh ne yapalım, kürke acıdığım yok, al, dedi.</p>

  <p>Dolohov karşılık vermeden kürkü aldı, onu Matriyoşa’nın omuzlarına koydu, kızı onunla sardı:</p>

  <p>— İşte, böyle yaparsın! dedi. Sonra da şöyle yapmalısın.</p>

  <p>Bunu söylerken kürkün yakasını kaldırarak kızın başını onunla örttü; yalnız yüzü açık kalsın diye küçük bir açıklık bırakmıştı.</p>

  <p>— Sonra da işte böyle yaparsın, görüyor musun? dedi ve Anatol’ün başını yakanın açık bıraktığı yere yaklaştırdı; bu açıklıktan Matriyoşa’nın pırıl pırıl dişlerini gösteren gülümseyişi görünüyordu. Anatol onu öperek:</p>

  <p>— Eh, elveda Matriyoşa! dedi. Eh... buradaki çılgın hayatım da böyle bitiyor işte! Styoşka’ya selam söyle. Haydi, allahaısmarladık! Elveda Matriyoşa. Bana mutluluk dile.</p>

  <p>Matriyoşa çingenelere özgü bir söyleyişle:</p>

  <p>— Eh, Tanrı size büyük bir mutluluk versin! dedi.</p>

  <p>Kapının önünde iki troyka duruyor, iki genç arabacı hayvanların dizginlerini tutuyordu. Balaga, öndeki troykaya bindi ve dirseklerini ta yukarıya kaldırarak acele etmeden dizginleri ayırdı. Anatol ile Dolohov onun arabasına, Makarin, Hvostikov ve uşak öbür arabaya bindiler.</p>

  <p>Balaga:</p>

  <p>— Hazır mısınız? diye sordu, sonra dizginleri bileklerine sararak Yallah! diye bağırdı.</p>

  <p>Troyka Nikitski Bulvarı’ndan aşağıya doğru yıldırım gibi gitti. Yalnız arada bir Balaga ile arabacı yerinde oturan delikanlının “Brr! Varda! Hey! Deh!” sesleri duyuluyordu.</p>

  <p>Arbatskaya Meydanı’nda troyka bir kupa arabasına takıldı, bir şeyler çatırdadı, bir çığlık duyuldu, sonra troyka Arbat Caddesinden uçtu gitti. Balaga, Podnobinski Caddesini bir baştan bir başa geçtikten sonra, atları yavaşlatmaya başladı, geri dönerek hayvanları Staraya Konyuşna dört yol ağzında durdurdu, arabacının delikanlı yardımcısı atların dizginlerini tutmak için yere atladı.Anatol ile Dolohov kaldırıma çıkıp yürüdüler. Dış kapıya yaklaştıklarında, Dolohov ıslık çaldı. İçeriden gene bir ıslık karşılık verdi, hemen sonra da dışarıya koşarak bir hizmetçi kız çıktı:</p>

  <p>— Avluya girin, yoksa görürler sizi, şimdi gelecek! dedi.</p>

  <p>Dolohov kapıda kaldı. Anatol, hizmetçi kızın peşinden avluya girdi, köşeyi döndü ve kapının önündeki basamaklardan koşarak yukarı çıktı. Kapıda Anatol’ü Mariya Dimitriyevna’nın dev yapılı uşağı Gavrilo karşıladı; Gavrilo, Mariya Dimitriyevna arabayla gezmeye çıktığı zaman ona hizmet ederdi. Uşak iç kapıya giden yolu kapayarak kalın bir sesle:</p>

  <p>— Hanımefendinin yanına buyurunuz, dedi.</p>

  <p>Anatol nefes nefese:</p>

  <p>— Hangi hanımefendinin yanına? Sen kimsin Allah aşkına? diye fısıldadı.</p>

  <p>— Buyurunuz! Emir aldım, sizi götüreceğim.</p>

  <p>Dolohov:</p>

  <p>— Kuragin! Geri dön! diye bağırıyordu. İhanete uğradık. Geri dön!</p>

  <p>Kendisi avlunun kapısında duruyor, Anatol’ün üzerine avlunun kapısını kilitlemeye çalışan kapıcıyla boğuşuyordu. Dolohov, son bir çabayla kapıcıyı uzağa itti ve koşup gelen Anatol’ün elinden tutarak onu kapının öteki tarafına çekti, sonra onunla birlikte troykaya doğru koştu.</p>

  <h2 id="sigil_toc_id_159">XVIII</h2>

  <p class="nonindent">Mariya Dimitriyevna, Sonya’yı koridorda ağlarken görünce onu her şeyi açıklamaya zorlamıştı. Nataşa’ya gönderilen pusulalardan birini eline geçirip okuduktan sonra da elinde o kâğıtla Nataşa’nın odasına girdi:</p>

  <p>— Seni alçak, seni utanmaz, dedi. Sus! Laf istemem!</p>

  <p>Kendisine şaşkınlıkla ama ağlamadan bakan Nataşa’yı itti, onu odada bırakıp kapıyı üzerine kilitledi. Sonra kapıcıya o akşam gelecek olanları içeriye almasını, ama dışarıya çıkmalarına imkân vermemesini, uşağına o adamları yanına getirmesini emretti; kızı kaçıracak olanları beklemeye koyuldu.</p>

  <p>Gavrilo, Mariya Dimitriyevna’ya, gelen adamların kaçtıklarını söyleyince kadın kaşlarını çattı, ayağa kalktı, ellerini arkasına kenetleyerek odalarda uzun bir süre ne yapacağını düşünerek oradan oraya dolaştı. Gecenin on ikisinde, cebinde bulunan anahtarı eliyle yoklayarak Nataşa’nın odasına gitti. Sonya koridorda oturmuş, ağlıyordu.</p>

  <p>— Mariya Dimitriyevna, ne olur beni onun yanına bırakın! dedi.</p>

  <p>Mariya Dimitriyevna, ona karşılık vermeden anahtarla kapıyı açtı, içeriye girdi. Öfkesini yenmeye çalışarak “Alçakça bir şey, kötü bir şey... Üstelik evimde... Alçak... Adi kız... Yalnız babasına acıyorum,’’ diye düşünüyordu. “Ama ne kadar zor olursa olsun, herkese susmalarını emreder ve bu işi konttan saklarım!”</p>

  <p>Mariya Dimitriyevna kararlı adımlarla odaya girdi. Nataşa divanın üzerinde başını elleriyle kapamış olarak yatıyor, hiç kımıldamıyordu. Mariya Dimitriyevna onu ne durumda bıraktıysa gene aynı durumdaydı.</p>

  <p>Mariya Dimitriyevna:</p>

  <p>— Güzel, çok güzel doğrusu! dedi. Evimde sevgililerine randevular vermek! Haydi, haydi yapmacık tavırlar takınmaya lüzum yok. Seninle konuştuğum zaman, dinle beni.</p>

  <p>Genç kızın eline dokundu:</p>

  <p>— Konuştuğum zaman dinle. Kendini en az adi kızlar gibi rezil ettin! Ah, ben sana ne yapacağımı bilirdim. Ama babana acıyorum. Bu işi saklayacağım.</p>

  <p>Nataşa pozunu değiştirmedi, yalnız bütün vücudu nefes almasına imkân vermeyen sessiz, kesik kesik hıçkırıklarla sarsılmaya başladı. Mariya Dimitriyevna dönüp Sonya’ya baktı, sonra divanın üzerine, Nataşa’nın yanına oturdu. O kaba sesiyle:</p>

  <p>— Talihi varmış ki elimden kurtuldu, dedi. Ama ben ne yapıp edip onu bulurum. Duyuyor musun ne söylediğimi?</p>

  <p>İri elini Nataşa’nın kollarının altına sokarak onu çenesinden tuttu, yüzünü kendisine doğru çevirdi. O zaman o da Sonya da Nataşa’nın yüzünü görünce şaşırıp kaldılar. Genç kızın gözleri kupkuru, pırıl pırıldı. Dudakları kısılmış, yanakları çökmüştü.</p>

  <p>— Bıra.. kın... Bana ne?.. Ben öleceğim!</p>

  <p>Öfkeyle Mariya Dimitriyevna’nın elinden kurtuldu, gene aynı şekilde uzanıp yattı.</p>

  <p>Mariya Dimitriyevna:</p>

  <p>— Natalya! dedi. Ben senin iyiliğini istiyorum. Peki sen yat, ziyanı yok. Yat öyle. Sana dokunmayacağım. Ama dinle... Artık ne kadar suçlu olduğunu söyleyecek değilim. Zaten bunu kendin de bilirsin. Hem baban yarın gelecek, ona ne söyleyeceğim? Ha?</p>

  <p>Nataşa’nın vücudu gene hıçkırıklarla sarsıldı.</p>

  <p>— Durumu öğrenecek tabii, kardeşin de nişanlın da öğrenecekler!</p>

  <p>— Benim nişanlım yok! Sözümü geri aldım.</p>

  <p>— Olsun, fark etmez. Eh, onlar bunu öğrenince ne yapacaklar sanıyorsun? Bu işi böyle bırakırlar mı? Düşün bir kere! Biri babandır. Ben babanı tanırım, muhakkak düelloya zorlayacaktır onu! O zaman iyi mi olacak sanki? Ha?</p>

  <p>Nataşa divanın üzerinde doğrulup öfkeyle Mariya Dimitriyevna’ya baktı:</p>

  <p>— Ah, bırakın beni, neden her şeye engel oldunuz sanki? Neden? Niçin? Kim istedi sizden bunu? diye bağırdı.</p>

  <p>— Peki sen ne istiyordun? Seni kilit altında mı tutuyorduk? Nedir? Onun alnı açık olarak bu eve gelmesine engel olan mı vardı? Neden seni bir çingene kızı gibi kaçırmak istiyordu? Diyelim ki seni kaçırdı... Onu bulamayacaklar mıydı? Baban, ağabeyin ya da nişanlın onu böyle mi bırakacaklardı? Anatol alçağın, ahlaksızın biridir. İşte bu kadar!</p>

  <p>Nataşa doğrularak:</p>

  <p>— O hepinizden daha iyidir! diye bağırdı. Eğer engel olmasaydınız... Ah, Allahım! Nedir bu başıma gelen? Nedir? Sonya! Bunu bana neden reva görüyorsunuz? Gidin buradan!</p>

  <p>Sonra hıçkıra hıçkıra ağlamaya başladı; insanlar ancak sorumlu olduklarını hissettikleri bir dertten ötürü nasıl ümitsizlikle ağlarlarsa işte öyle ağlıyordu. Mariya Dimitriyevna gene bir şeyler söylemeye çalıştı, ama Nataşa:</p>

  <p>— Gidin! Gidin! Hepiniz benden nefret ediyorsunuz, beni küçük görüyorsunuz! diye bağırdı ve kendini gene divanın üzerine attı.</p>

  <p>Mariya Dimitriyevna daha bir süre Nataşa’ya öğütler vermeye devam etti, ona bütün bunları konttan gizlemek gerektiğini söyledi. Genç kızı her şeyi unutacağına söz verir ve herkesin karşısında hiçbir şey olmamış gibi davranırsa kimsenin olup bitenleri öğrenemeyeceğine inandırmaya çalıştı. Nataşa hiç karşılık vermiyordu. Artık hıçkırmıyordu, ama vücudu buz gibi olmuştu, tir tir titriyordu. Mariya Dimitriyevna başının altına bir yastık soktu, üzerine iki yorgan örttü, sonra kendi eliyle Nataşa’ya ıhlamur getirdi. Ama Nataşa onun hiçbir sözüne karşılık vermiyordu. Mariya Dimitriyevna, odadan çıkarken Nataşa’nın uyuduğunu sanarak:</p>

  <p>— Eh varsın uyusun, dedi.</p>

  <p>Ama Nataşa uyumuyordu. Cam gibi donuk gözlerini açmış önüne bakıyordu. Genç kız o gece sabaha kadar uyuyamadı, ama ağlamadı. Birkaç kez yatağından kalkıp yanına yaklaşan Sonya’yla da konuşmadı.</p>

  <p>Ertesi gün, Kont İlya Andreyiç söz verdiği gibi Moskova dolaylarındaki çiftlikten gelmiş, sabah kahvaltısını etmişti. Çok neşeliydi. Müşterisiyle iş yoluna girmişti, Moskova’da kalması için hiçbir neden yoktu. Artık onu özlediği kontese kavuşmaktan alıkoyacak hiçbir şey kalmamıştı. Mariya Dimitriyevna, ona Nataşa’nın bir gün önce çok hastalandığını, doktoru getirttiklerini, ama şimdi daha iyi olduğunu haber verdi. Nataşa o sabah odasından çıkmadı. Çatlamış dudaklarını kısarak kupkuru, hareketsiz gözlerle pencerenin önünde oturuyor, huzursuzluk içinde, sokaktan geçenlere dikkatle bakıyor ve biri odaya girdi mi telaşla kapıya doğru dönüp gözlerini gelene çeviriyordu. Belli ki Anatol’den haber bekliyor, geleceğini ya da ona bir mektup yazacağını düşünüyordu.</p>

  <p>Kont yukarı çıktı, kızının odasına doğru gitti. Nataşa, dışarıda bir erkeğin yürüdüğünü belli eden ayak seslerini işitince aceleyle kapıya doğru döndü, ama karşısında babasını görünce yüzünde gene aynı soğuk hatta öfkeli anlam belirdi. Babasını karşılamak için yerinden bile kalkmadı.</p>

  <p>Kont sordu:</p>

  <p>— Ne oldu sana yavrucuğum? Hasta mısın?</p>

  <p>Nataşa bir an hiçbir şey söylemedi, sonra:</p>

  <p>— Evet, hastayım, diye karşılık verdi.</p>

  <p>Kont, endişeyle neden öyle üzüntülü durduğunu, yoksa nişanlısının başına bir şey mi geldiğini sordu. Nataşa ise kesin bir tavırla ortada hiçbir şey olmadığını söyleyerek kendisi için üzülmemesini rica etti. Bunun üzerine Mariya Dimitriyevna da söze karışarak Nataşa’nın bir şeyi olmadığını belirtti ve genç kızın sözlerini aynen tekrar etti. Kont, kızının sözüm ona hastalığına inanmamıştı. Nataşa’nın çok üzüntülü olmasına, Sonya’yla Mariya Dimitriyevna’nın yüzlerindeki utanç ifadesine bakarak yokluğunda bir şeylerin olup bittiğini açıkça anlıyordu, ama sevgili kızının başından utanılacak bir olayın geçmiş olduğunu düşünmek ona o kadar korku veriyordu ve rahatına, neşesine o kadar düşkündü ki sorular sormaktan kaçınıyor, kendisini gerçekten önemli bir şeyin olmadığına inandırmaya çalışıyor, yalnız Nataşa’nın rahatsızlığı yüzünden köye gidişlerini ertelemek zorunda kalmalarına üzülüyordu.</p>

  <h2 id="sigil_toc_id_160">XIX</h2>

  <p class="nonindent">Karısı Moskova’ya geldiği günden beri Piyer, sadece onunla bir arada olmamak için bir yerlere gitmeye hazırlanıyordu. Rostovlar Moskova’ya geldikten kısa bir süre sonra, Nataşa’nın içinde uyandırdığı duygular onu kararını bir an önce yerine getirmeye zorladı. Piyer, çoktandır kendisine ölen kocasının kâğıtlarını vereceğini vaat eden Yosif Alekseyeviç’in eşinin evine, Tver’e gitti.</p>

  <p>Moskova’ya döndüğü zaman, ona Mariya Dimitriyevna’dan gelen bir mektup verdiler; Mariya Dimitriyevna bu mektupla onu Andrey Bolkonski ile nişanlısını ilgilendiren çok önemli bir işi görüşmek üzere evine çağırıyordu. Piyer, Nataşa ile karşılaşmaktan kaçınıyordu. Ona öyle geliyordu ki genç kıza karşı beslediği duygu, evli bir adamın arkadaşının nişanlısına karşı duyabileceği ilgiden çok daha kuvvetliydi. Ne var ki garip bir alınyazısı, hep onu Nataşa’yla karşı karşıya getiriyordu.</p>

  <p>Mariya Dimitriyevna’nın evine gitmek için giyinirken “Ne oldu acaba? Benimle görüşülecek ne işleri var?” diye düşünüyordu. Ahrosimova’nın evine giderken de “Prens Andrey bir an önce gelse de onunla evlense!” diye aklından geçiriyordu. Tverki Bulvarı’nda biri ona seslendi. Bu, kulağına hiç de yabancı gelmeyen bir sesti.</p>

  <p>— Piyer! Ne zaman geldin, çok mu oldu?</p>

  <p>Piyer başını kaldırdı. Ayaklarının altındaki karı kızağın başlığına doğru savuran iki kır atın koşulu olduğu çift atlı bir kızak, yıldırım gibi gözlerinin önünden geçip gitti. İçinde Anatol ile her zamanki arkadaşı Makarin vardı. Anatol, züppe subayların klasik pozunu takınmış, yüzünün alt kısmını kunduz kürkü yakasına sarmış, başını da hafifçe eğmiş olarak dimdik oturuyordu. Yüzü kızarmıştı, dinç görünüyordu. Beyaz tüylü şapkası hafifçe yana eğikti, pomat sürülmüş, incecik bir karla örtülmüş dalgalı saçları göze çarpıyordu.</p>

  <p>Piyer, “Hayatı gerçekten anlamış adam buna derler” diye düşündü. “Şu andaki zevkinden başka hiçbir şey düşünmüyor, hiçbir şeyden endişe etmiyor. Bu yüzden her zaman neşeli, her şeyden hoşnut ve sakindir. Onun gibi olmak için neler vermezdim! ” Böyle düşünerek Anatol’e imreniyordu.</p>

  <p>Ahrosimova’nın evine gelince uşak sofada Piyer’in sırtından kürklü paltosunu aldı:</p>

  <p>— Mariya Dimitriyevna sizi yatak odalarında bekliyorlar, dedi.</p>

  <p>Piyer, salonun kapısını açtı, orada zayıflamış, solgun ama öfkeli</p>

  <p>bir yüzle pencerenin önünde oturan Nataşa’yı gördü. Genç kız başını çevirip ona baktı ve kaşlarını çattı. Sonra kendisini üstün gören bir insanın soğuk tavrıyla kalkıp odadan çıktı.</p>

  <p>Piyer, Mariya Dimitriyevna’nın odasına girerek:</p>

  <p>— Ne oldu? diye sordu.</p>

  <p>— Neler neler olmadı ki? Elli sekiz yaşına geldim, ömrümde böyle rezalet görmedim!</p>

  <p>Sonra Piyer’e öğreneceklerini kimseye söylemeyeceğine şerefi üzerine yemin ettirerek Nataşa’nın annesine babasına haber vermeden nişanlısına verdiği sözden döndüğünü, bu işe Anatol Kuragin’in sebep olduğunu, Nataşa’yla Anatol’ün Piyer’in karısının yardımıyla buluştuklarını ve Nataşa’nın babasının yokluğundan yararlanarak gizlice evlenmek için genç adamla kaçmaya kalkıştığını anlattı.</p>

  <p>Piyer, omuzlarını kaldırmış, ağzı açık olarak Mariya Dimitriyevna’nın anlattıklarını dinliyor, kulaklarına inanamıyordu. Prens Andrey’in nişanlısı, bu kadar sevilen ve eskiden o kadar sevimli olan Nataşa Rostova, Bolkonski’ye, o budala, üstelik evli olan Anatol’ü tercih etsin (Piyer, Anatol’ün gizli tuttuğu evliliğini biliyordu), ona kaçmaya razı olacak kadar âşık olsun! İşte bunu anlayamıyor, buna bir türlü akıl erdiremiyordu. Çocukluğundan beri tanıdığı o sevimli Nataşa’yla bu yeni Nataşa’nın alçaklığını, budalalığını, katı yürekliliğini bir türlü içinde bağdaştıramıyordu. Kendi karısını hatırladı, “Bu kadınların hepsi bir,” diye kendi kendine söylendi. Aynı zamanda kötü bir kadına bağlı olmak gibi acı bir kaderin yalnız ona nasip olmadığını düşündü. Yine de Prens Andrey’e gözleri yaşaracak kadar acıyor; gururunun böyle yaralanışından ötürü üzüntü duyuyordu. Arkadaşlarına acıdığı kadar da biraz önce o soğuk ve kendini üstün gören tavrıyla yanından geçmiş olan Nataşa’nın davranışını çirkin görüyor, hatta ona karşı tiksinti duyuyordu. Bilmiyordu ki Nataşa’nın yüreği umutsuzluk, utanç doluydu ve kendini alçalmış hissediyordu. O anda yüzünün sakin, ciddi, kibirli görünmesi, elinde olmayan bir şeydi.</p>

  <p>Mariya Dimitriyevna’nın anlattıkları üzerine, Piyer:</p>

  <p>— Peki ama nasıl evleneceklerdi? diye söylendi. Anatol evlenemez ki! Zaten evli.</p>

  <p>Mariya Dimitriyevna:</p>

  <p>— Desene iş daha da berbat! dedi. Amma da adammış! Amma alçakmış! Baksana, kız onu bekliyor, ikinci gündür hep yolunu gözlüyor. Bunu ona söylemeli. Bari beklemekten vazgeçsin.</p>

  <p>Mariya Dimitriyevna, Piyer’den Anatol’ün nasıl evlendiğini bütün ayrıntılarıyla öğrendikten ve bol bol küfrederek öfkesini dindirdikten sonra onu neden çağırtmış olduğunu açıkladı. Kontun ya da her an gelebilecek olan Bolkonski’nin, onlardan gizlemeye kararlı olduğu bu işi öğrenir öğrenmez Kuragin’i düelloya davet edeceğinden korkuyordu. Bu yüzden, Piyer’den Moskova’dan gitmesi ve bir daha görünmemesi için kayınbiraderine emir vermesini rica ediyordu. Piyer, isteğini yerine getireceğine söz verdi. Ancak şimdi ihtiyar kontun, Nikolay’ın ve Prens Andrey’in nasıl bir tehlike karşısında olduğunu anlamıştı. Mariya Dimitriyevna kesin isteklerini kısaca, bir bir söyledikten sonra, Piyer’i salona gönderdi.</p>

  <p>— Ama dikkat et, kont hiçbir şey bilmiyor. Bir şeyden haberin yokmuş gibi davran. Ben de gidip kıza boşuna beklediğini söyleyeyim!</p>

  <p>Piyer uzaklaşırken peşinden:</p>

  <p>— Hem istersen yemeğe kal! diye seslendi.</p>

  <p>Piyer, ihtiyar kontla karşılaştı. Kont şaşkın ve üzüntülüydü. O sabah Nataşa ona Bolkonski’ye verdiği sözden döndüğünü söylemişti. İhtiyar adam Piyer’e:</p>

  <p>— Felaket, felaket, <i>mon cher!</i> dedi. Anneleri olmayınca bu kızlarla başım belada! Geldiğime o kadar pişman oldum ki! Sizinle açık konuşacağım. Belki duymuşsunuzdur, bizim kız nişanlısına verdiği sözden dönmüş, hiç kimseye hiçbir şey sormadan... Doğrusunu söyleyeyim, bu evliliğe hiçbir zaman sevinmemişimdir. Gerçi Andrey iyi adamdır. Ama evlenselerdi mutlu olamazlardı. Babanın rızası olmazsa mutluluk olmaz ki. Nataşa da kısmetsiz kalmaz. Ama yine de bu iş o kadar uzun bir süreden beri devam ediyordu ki! Sonra babaya, anaya sormadan böyle bir adım atmak olur mu! Şimdi de hastaymış, Allah bilir nesi var!.. Kızların annesi uzakta oldu mu iş berbat oluyor, berbat...</p>

  <p>Piyer, kontun çok üzüldüğünü görüyor, bu yüzden konuşmayı başka bir konuya yöneltmek istiyordu, ama kont gene kendi derdine dönüyordu.</p>

  <p>Salona yüzünde telaşlı bir ifadeyle Sonya girdi.</p>

  <p>— Nataşa büsbütün hastalandı; odasında yatıyor, sizinle görüşmek istiyor. Yanında Mariya Dimitriyevna var. O da oraya gelmenizi rica ediyor.</p>

  <p>Kont:</p>

  <p>— Ha, evet, siz Bolkonski’nin çok yakın arkadaşısınız. Herhalde ona sizinle bir şeyler göndermek istiyordu. Aman Allahım, Allahım! Eskiden her şey ne kadar iyiydi!</p>

  <p>Kont, bunu söyledikten sonra ellerini şakaklarındaki ağarmış, seyrek saçlarına götürdü, onları yolacakmış gibi bir hareket yaptı, sonra dışarı çıktı.</p>

  <p>Mariya Dimitriyevna Nataşa’ya Anatol’ün evli olduğunu söylemişti. Ama Nataşa ona inanmak istemiyor, bu sözleri bir de Piyer’in ağzından işitmek için ısrar ediyordu. Sonya bunları, Piyer’i koridordan Nataşa’nın odasına götürürken anlatmıştı.</p>

  <p>Nataşa solgun, ciddi bir yüzle Mariya Dimitriyevna’nın yanında oturuyordu. Piyer daha kapıdan girerken genç kız ona ateşli, pırıl pırıl gözlerinde soran bir anlamla baktı. Gülümsemedi, hatta başını eğerek Piyer’i selamlamadı bile. Yalnız ısrarla bakıyordu. Bu bakışla da ona bir şey soruyordu: “Sen Anatol’ün dostu musun, düşmanı mı?” Piyer onun umurunda bile değildi.</p>

  <p>Mariya Dimitriyevna Piyer’i işaret ederek Nataşa’ya döndü:</p>

  <p>— O her şeyi biliyor, dedi. Söylesin bakalım, sana doğru mu söylemişim, yalan mı?</p>

  <p>Vurulmuş, kovalana kovalana köşeye sıkıştırılmış vahşi bir hayvan, kendisine yaklaşan köpeklerle avcılara nasıl bakarsa Nataşa aynı şekilde bir Mariya Dimitriyevna’ya, bir Piyer’e bakıyordu.</p>

  <p>Piyer ona karşı bir acıma, yapmak zorunda olduğu iş yüzünden bir tiksinti duyarak gözlerini indirdi:</p>

  <p>— Natalya İlyiniçna, diye söze başladı. Bunun doğru olup olmadığı, herhalde sizin için önemli değildir, çünkü...</p>

  <p>— Evli olduğu yalan değil mi?</p>

  <p>— Hayır, doğru.</p>

  <p>Nataşa:</p>

  <p>— Daha önce evlenmiş, demek. Peki uzun zamandır mı evli? diye sordu. Bunun doğru olduğuna şerefiniz üzerine yemin eder misiniz?</p>

  <p>Piyer, şerefinin üzerine yemin etti. Nataşa aceleyle:</p>

  <p>— Kendisi daha burada mı? diye sordu.</p>

  <p>— Evet, demin kendisini gördüm.</p>

  <p>Nataşa’nın konuşmaya bile gücü yoktu. Bu yüzden elleriyle kendisini yalnız bırakmaları için işaretler yaptı.</p>

  <h2 id="sigil_toc_id_161">XX</h2>

  <p class="nonindent">Piyer akşam yemeğine kalmadı, hemen dışarı çıkıp yola koyuldu. Anatol Kuragin’i bulmak için kentin her köşesini aramaya gidiyordu. Anatol aklına geldikçe kanı beynine çıkıyor, soluk almakta bile zorluk çekiyordu.</p>

  <p>Anatol tepelerde, çingenelerin yanında Comoneno’da yoktu. Piyer kulübe gitti. Kulüpte her şey eski düzene uygun olarak devam ediyordu: Yemek için gelen konuklar grup grup oturmuşlardı. Piyer’le selamlaşıyor ve kentte duyduklarından söz ediyorlardı. Garson, ona selam verdikten sonra, arkadaşlarını ve alışkanlıklarını bildiği için kendisine küçük yemek odasında bir masa ayrıldığını, Prens Mihail Zahariç’in kütüphanede olduğunu, Pavel Timofeyiç’in ise daha gelmediklerini bildirdi.</p>

  <p>Piyer’in ahbaplarından biri havadan sudan söz ederken bir ara ona kentte Kuragin’in Rostova’yı kaçırdığı konusunda dolaşan söylentileri duyup duymadığını ve bunun doğruluk derecesini sordu. Piyer gülerek bunun saçma olduğunu, çünkü kendisinin biraz önce Rostovlardan geldiğini söyledi.</p>

  <p>Herkes Anatol’ü soruyordu; biri Anatol’ün henüz gelmediğini, bir başkası bugün orada yemek yiyeceğini söyledi. İçinde olup bitenleri bilmeyen bu sakin, kayıtsız insan kalabalığına bakmak Piyer’in tuhafına gidiyordu. Salonlarda dolaştı, herkesin toplanmasını bekledi, sonra Anatol’ün hâlâ gelmediğini görerek sofraya oturmadan evine döndü.</p>

  <p>Piyer’in aradığı Anatol, o gün öğle yemeğini Dolohov’da yiyor, bozulan işi nasıl düzelteceğini düşünüyordu. Ona göre, Rostova’yla muhakkak görüşmesi gerekliydi. Akşam olunca bu buluşmayı nasıl sağlayacağını görüşmek için ablasına gitti. Piyer bütün Moskova’yı boşuna baştan başa dolaşıp evine döndüğünde uşak ona Prens Anatol Vasilyeviç’in kontesin yanında olduğunu haber verdi. Kontesin salonu konuklarla doluydu.</p>

  <p>Piyer gelişinden beri görüşmediği eşine selam vermeden (o anda karısından her zamankinden daha çok nefret ediyordu) salona girdi ve Anatol’ü görünce yanına gitti.</p>

  <p>Kontes, kocasına yaklaşarak:</p>

  <p>— Ah Piyer. Bizim Anatol’ün ne durumda olduğunu bir bilsen! diyecek oldu.</p>

  <p>Ama kocasının başını eğişinden, yüzündeki anlamdan, parlayan gözlerinden, sert yürüyüşünden çılgınca, delice bir öfke içinde olduğunu sezerek duraladı: Bu öfkenin Piyer’e müthiş bir güç verdiği belliydi. Elen bunun ne olduğunu bilirdi, Piyer’in Dolohov’la yaptığı düellodan sonra tadını almıştı. Piyer:</p>

  <p>— Siz neredeyseniz ahlaksızlık, kötülük oradadır! diye mırıldandı. Sonra Fransızca olarak:</p>

  <p>— Anatol, benimle gelin, sizinle konuşacaklarım var, dedi.</p>

  <p>Anatol, dönüp ablasına baktı, sonra uysal bir tavırla ayağa kalkarak Piyer’in peşinden gitmeye hazırlandı. Piyer onu kolundan tuttu, kendisine doğru çekti, sonra sürüklercesine kapıya doğru yürüdü.</p>

  <p>Elen:</p>

  <p>— <i>Si vous vous permettez dans mon salon,</i><a class="noteref" href="../Text/notlar.xhtml#f25n38" id="ref38">38</a> diye fısıldadı, ama Piyer ona hiç karşılık vermeden dışarı çıktı.</p>

  <p>Anatol, Piyer’in peşinden her zamanki gibi dinç adımlarla yürüyordu, ama yüzünde bir endişe vardı. Piyer çalışma odasına girince kapıyı kapadı, Anatol’e dönerek ona bakmadan sordu:</p>

  <p>— Kontes Rostova’ya onunla evleneceğinize söz verdiniz, değil mi? Onu kaçırmak istemişsiniz, doğru mu bu?</p>

  <p>Anatol, Fransızca olarak:</p>

  <p>— Azizim, diye karşılık verdi (Zaten bütün konuşma Fransızca oluyordu). Bu şekilde sorulan sorulara karşılık vermek zorunda değilim.</p>

  <p>Piyer’in daha önce solgun olan yüzü, müthiş bir öfkeyle karıştı. Birden iri eliyle Anatol’ün üniformasının yakasından tuttu, genç adamı bir yandan bir yana, yüzünde yeter derecede bir korku belirinceye kadar sarstı.</p>

  <p>— Sizinle konuşmam gerekiyor dediğim zaman... diye tekrarlıyordu.</p>

  <p>Anatol, kumaşıyla birlikte kopan yaka düğmesini eliyle yoklayarak:</p>

  <p>— Nedir bu saçmalık canım? dedi.</p>

  <p>Piyer:</p>

  <p>— Siz alçağın, ahlaksızın birisiniz. Bilmiyorum, şu anda kafanıza şununla patlatmak zevkinden beni alıkoyan nedir, diyordu.</p>

  <p>Böyle tabii olmayan sözler söylemesinin nedeni Fransızca konuşmasıydı, elinde ağır bir <i>presse-papier</i><a class="noteref" href="../Text/notlar.xhtml#f25n39" id="ref39">39</a> almış, onu tehdit edici bir hareketle kaldırmıştı. Ama hemen sonra onu telaşla yerine koydu.</p>

  <p>— Söyleyin, evleneceğinize söz verdiniz mi?</p>

  <p>— Ben, ben, ben öyle bir şey düşünmedim! Zaten hiçbir zaman söz vermemişimdir. Çünkü...</p>

  <p>Piyer sözünü kesti:</p>

  <p>— Mektupları var mı sizde onun?</p>

  <p>Anatol’e yaklaşmıştı:</p>

  <p>— Elinizde mektup var mı diyorum! diye tekrarladı.</p>

  <p>Anatol ona baktı ve hemen sonra elini cebine sokarak cüzdanını çıkardı. Piyer, kendisine uzatılan mektubu aldı, yolun üstünde duran masayı itti, kendini divanın üzerine attı. Anatol’ün korkulu hareketini fark ederek:</p>

  <p>— <i>Je ne serai pas violent, ne craignez rien,</i><a class="noteref" href="../Text/notlar.xhtml#f25n40" id="ref40">40</a> dedi. Sonra kendi kendine bir dersi tekrarlıyormuş gibi devam etti:</p>

  <p>— Birincisi, mektuplar, dedi. İkincisi...</p>

  <p>Bir an sustu sonra tekrar kalkıp odada dolaşmaya başladı:</p>

  <p>— İkincisi, yarından tezi yok, Moskova’dan çıkıp gideceksiniz...</p>

  <p>— Ama nasıl giderim...</p>

  <p>Piyer onu dinlemeden devam etti:</p>

  <p>— Üçüncüsü... Sizinle kontes arasında olup bitenler konusunda hiçbir zaman, hiç kimseye bir tek söz söylemeyeceksiniz! Biliyorum ki bunu size yasak edemem! Ama eğer içinizde birazcık olsun vicdan varsa...</p>

  <p>Piyer, birkaç kez daha hiç konuşmadan odada dolaştı. Anatol masanın önüne oturmuş, kaşlarını çatarak dudaklarını ısırıp duruyordu. Piyer devam etti:</p>

  <p>— Artık şunu anlamalısınız ki sizin zevkinizden başka öbür insanların mutluluğu, rahatı diye bir şeyler vardır; tek canınız eğlenmek istiyor diye, bir hayatı mahvediyorsunuz. Siz karıma benzeyen kadınlarla eğlenin. Onlarla eğlenmeye hakkınız vardır. Onlar sizin kendilerinden ne beklediğinizi bilirler. Zaten türlü ahlaksızlıkları denedikleri için, size karşı aynı silahları kullanabilirler. Ama bir genç kıza evlenmeyi vaat etmek... Onu aldatmak, sonra kaçırmak... Bunun bir ihtiyarı ya da bir çocuğu dayaktan öldürmek kadar kötü bir şey olduğunu nasıl anlamıyorsunuz?</p>

  <p>Piyer sustu ve Anatol’e artık öfkeli olmayan, yalnız soran bir bakışla baktı. Anatol, Piyer’in öfkesini yenmesinden cesaret bularak:</p>

  <p>— Bilmiyorum. Ne dediniz? diye sordu. Bilmiyorum... Bilmek de istemiyorum bunları...</p>

  <p>Piyer’e bakarken çenesi hafifçe titriyordu:</p>

  <p>— Yalnız siz bana öyle sözler söylediniz ki. “Alçak” falan dediniz. Bu sözleri ben <i>comme un homme d’honneur</i><a class="noteref" href="../Text/notlar.xhtml#f25n41" id="ref41">41</a> kimsenin söylemesine izin vermem.</p>

  <p>Piyer ona hayretle baktı. Onun kendisinden ne istediğini anlayamıyordu. Anatol:</p>

  <p>— Gerçi bu işe kimse şahit olmadı ama, ben şey edemem...</p>

  <p>Piyer, alaylı bir tavırla sordu:</p>

  <p>— Peki ne istiyorsunuz? Yani şimdi özür mü dileyeyim sizden?</p>

  <p>— Hiç olmazsa sözlerinizi geri alabilirsiniz, değil mi? Ha? Dediklerinizi yerine getirmemi istiyorsunuz, değil mi ha?</p>

  <p>— Anlıyorum. Peki, öyle olsun, geri alıyorum sözümü. Üstelik beni bağışlamanızı rica ederim.</p>

  <p>Elinde olmadan kopmuş düğmeye baktı:</p>

  <p>— Hatta yol için paraya ihtiyacınız varsa...</p>

  <p>Anatol gülümsedi. Karısında da gördüğü o ürkek ve adi bir anlam taşıyan gülümseme Piyer’i çileden çıkardı.</p>

  <p>— Adilik, kalpsizlik soyunuzda var sizin! diye söylenerek odadan çıkıp gitti.</p>

  <p>Anatol, ertesi günü Petersburg’a gitti.</p>

  <h2 id="sigil_toc_id_162">XXI</h2>

  <p class="nonindent">Piyer, isteklerinin yerine getirilmiş olduğunu, Kuragin’in Moskova’dan kovulduğunu bildirmek için Mariya Dimitriyevna’ya gitmişti. Bütün ev halkı korku ve heyecan içindeydi. Nataşa çok hastaydı. Mariya Dimitriyevna’nın kimseye söylememesi şartıyla Piyer’e anlattığı gibi, genç kız, o gece, Anatol’ün evli olduğunu öğrendikten sonra, gizlice elde ettiği fare zehiriyle intihara kalkışmıştı. Birazını yuttuktan sonra o kadar korkmuştu ki Sonya’yı uyandırmış, yaptığını ona açıklamıştı. Zehire karşı gereken bütün tedbirler zamanında alınmıştı. Bu yüzden Nataşa artık tehlikede değildi; gene de o kadar kuvvetsizdi ki onu köye götürmeyi düşünmek bile imkânsızdı. Kontesi getirmek için adam gönderilmişti.</p>

  <p>Piyer, şaşkınlık içinde bulunan kontu da ağlamaktan gözleri kızarmış olan Sonya’yı da görmüştü, ama Nataşa’yı göremedi.</p>

  <p>O gün, Piyer öğle yemeğini kulüpte yedi. Her yanda Rostova’nın kaçırılma teşebbüsünden söz edildiğini duyuyor, ısrarla bu söylentileri yalanlıyor, herkesi ortada bir şeyin olmadığına, yalnız kayınbiraderinin Rostova’ya evlenme teklifinde bulunduğuna, karşılığını da aldığına inandırmaya çalışıyordu. Ona öyle geliyordu ki Rostova’nın şerefini kurtarmak ve bu işi örtbas etmek, ona düşen bir görevdi. Prens Andrey’in dönüşünü korkuyla bekliyor, her gün gelip gelmediğini öğrenmek için ihtiyar prense uğruyordu.</p>

  <p>Prens Nikolay Andreyiç, kentte dolaşan söylentileri Matmazel Bourienne’den öğrenmiş, Nataşa’nın nişandan vazgeçtiğini bildirmek için Prenses Mariya’ya gönderdiği pusulayı okumuştu. Her zamankinden daha neşeli görünüyor, büyük bir sabırsızlıkla oğlunu bekliyordu.</p>

  <p>Anatol’ün gidişinden birkaç gün sonra Piyer, Prens Andrey’den bir pusula aldı; Prens Andrey, ona geldiğini bildiriyor, kendisine uğramasını rica ediyordu.</p>

  <p>Prens Andrey Moskova’ya gelir gelmez babası, Nataşa’nın nişanı bozduğunu bildirmek için Prenses Mariya’ya yazdığı pusulayı ona vermiş (o pusulayı, Prenses Mariya’dan Matmazel Bourienne çalmış, sonra da prense vermişti) ve Nataşa’yı kaçırmaya kalkıştıklarını, kendinden de birçok şeyler katarak anlatmıştı.</p>

  <p>Prens Andrey, bir akşam önce gelmişti. Ertesi sabah Piyer ona gitti. Onu Nataşa’nınki gibi bir durumda bulacağını sanıyordu. Bu yüzden misafir odasına girip de çalışma odasında Prens Andrey’in yüksek sesle heyecanlı heyecanlı Petersburg’da dolaşan bir dedikodudan söz ettiğini duyunca şaşırıp kaldı. İhtiyar prensin ve bir başka erkeğin sesi arada bir sözünü kesiyordu. Piyer’i, Prenses Mariya karşıladı. Gözleriyle Prens Andrey’in bulunduğu odanın kapısını işaret ederek derin derin içini çekti; üzüntüsüne ortak olduğunu belirtmek istiyordu. Ama Piyer, genç kadının yüzünden, nişanlısının ihanetini ağabeyinin böyle karşılamasına memnun olduğunu anlamıştı.</p>

  <p>Prenses Mariya:</p>

  <p>— Söylendiğine göre, böyle bir şeyin olacağını bekliyormuş, dedi. Biliyorum, gururu duygularını açıklamasına izin vermez, ama gene de beklediğimden çok daha iyi dayandı. Anlaşılan kader böyleymiş.</p>

  <p>Piyer:</p>

  <p>— Demek artık her şey bitti, öyle mi? diye sordu.</p>

  <p>Prenses Mariya hayretle yüzüne baktı. Böyle bir şeyin nasıl sorulabildiğini anlayamıyordu. Piyer, çalışma odasına girdi. Oldukça değişmiş, sağlık durumu gözle görülür şekilde düzelmiş, ama kaşlarının arasında yeni bir kırışık belirmiş olan Prens Andrey, sırtında sivil elbise, babası ile Prens Meşçerski’nin karşısında duruyor, şiddetli hareketler yaparak harıl harıl münakaşa ediyordu. Söz konusu Speranski’ydi. Beklenmedik bir anda sürüldüğü ve güya ihanette bulunduğu haberi Moskova’ya ulaşmıştı. Prens Andrey:</p>

  <p>— Şimdi onu kötüleyenler ve suçlayanlar (onu dediği Speranski’ydi) daha bundan bir ay önce ona karşı hayranlık duyanlar ve onun amaçlarını anlayamayacak durumda olanlardır. Gözden düşen bir insanı kötülemek, başkalarının hatalarını ona yüklemek kolaydır. Ben ise şunu söyleyebilirim ki bugünkü çarın idaresi altında iyi ne yapılmışsa hepsi onun eseridir.</p>

  <p>Piyer’i görerek sustu. Yüzünde hafif bir titreme oldu ve kinli bir ifade belirdi.</p>

  <p>— ... Hem gelecek kuşaklar ona hak vereceklerdir, diyerek sözünü bitirip Piyer’e doğru döndü. Eh, nasılsın bakalım? Durmadan şişmanlıyor musun?</p>

  <p>Heyecanla konuşuyordu ama alnında belirmiş olan yeni kırışık daha da derinleşti. Piyer’in bir sorusuna karşılık da:</p>

  <p>— Evet, iyiyim, dedi.</p>

  <p>Piyer bu gülümseyişin, “İyiyim ama sağlık durumum hiç kimseyi ilgilendirmiyor,” anlamına geldiğini kesin olarak anladı. Prens Andrey, Piyer’e Polonya sınırından sonraki yolların feci durumundan, İsviçre’de Piyer’i tanıyan kimselere rastladığından, Avrupa’dan oğlu için getirttiği mürebbi Dessalles’den biraz söz ettikten sonra, gene heyecanla iki ihtiyar arasında Speranski konusunda hâlâ devam eden konuşmaya katıldı.</p>

  <p>Öfkeyle acele acele:</p>

  <p>— Eğer ihanet olsaydı, Napolyon ilişkilerini ispat eden deliller bulunsaydı bunları halka ilan ederlerdi! dedi. Ben şahsen Speranski’yi sevmiyorum, hiçbir zaman da sevmemişimdir. Ama hak gözetmeyi severim.</p>

  <p>Piyer, şimdi arkadaşının (tıpkı eskiden kendisinin olduğu gibi) aslında onu hiç ilgilendirmeyen bir konuda, tek içini kemiren üzüntüleri belli etmemek amacıyla heyecanla tartışmak ihtiyacını duyduğunu fark etmişti.</p>

  <p>Prens Meşçerski gidince Prens Andrey, Piyer’in koluna girdi, onu kendisine ayrılan odaya götürdü. Odada yatağı açılmış bir karyola ile açık bavullar, sandıklar vardı. Prens Andrey bunların birine doğru yürüdü, içinden bir kutu aldı. Kutudan kâğıda sarılmış bir paket çıkardı. Her şeyi hiç konuşmadan, çabucak yapmıştı. Yerinden kalkarak öksürdü, kaşları çatık, dudakları kısıktı.</p>

  <p>— Seni zahmete soktuğum için...</p>

  <p>Piyer, Prens Andrey’in Nataşa’dan söz etmek istediğini anladı. Geniş yüzünde bir acıma duygusuyla üzüntüsünü paylaştığını belirten bir anlam belirmişti. Piyer’in yüzündeki bu ifade Prens Andrey’i sinirlendirdi. Genç adam kesin, gür bir sesle, canı sıkılarak devam etti:</p>

  <p>— Kontes Rostova’nın nişandan vazgeçtiğini haber aldım. Kulağıma da kayınbiraderinin ona talip olduğuna falan dair söylentiler çalındı. Doğru mu bunlar?</p>

  <p>Piyer:</p>

  <p>— Hem doğru hem doğru değil, diye söze başladı.</p>

  <p>Ama Prens Andrey sözünü kesti:</p>

  <p>— İşte mektupları ve resmi! dedi.</p>

  <p>Masanın üzerinden bağlı bir paketi alıp, Piyer’e uzattı.</p>

  <p>— Kontesi görürsen bunu ona ver.</p>

  <p>Piyer:</p>

  <p>— Kontes çok hasta, dedi.</p>

  <p>Prens Andrey:</p>

  <p>— Ya, demek daha burada, öyle mi?</p>

  <p>Sonra aceleyle:</p>

  <p>— Ya Prens Kuragin? O da burada mı?</p>

  <p>— O çoktan gitti. Kız, az kalsın ölüyordu.</p>

  <p>Prens Andrey:</p>

  <p>— Hastalığına çok üzüldüm! dedi.</p>

  <p>Soğuk, öfkeli, tıpkı babası gibi sinir bozan bir tavırla gülümsedi.</p>

  <p>— Demek Mösyö Kuragin Kontes Rostova’yla evlenmeye tenezzül etmedi öyle mi?</p>

  <p>Bunu söylerken birkaç defa burnunu kırıştırarak alaylı alaylı güldü. Piyer:</p>

  <p>— Anatol onunla evlenemezdi, çünkü zaten evlidir, dedi.</p>

  <p>Prens Andrey, gene babasını hatırlatan bir tavırla sinirli sinirli gülerek:</p>

  <p>— Peki kaynınız şimdi neredeler, öğrenebilir miyim? diye sordu.</p>

  <p>Piyer:</p>

  <p>— Petersburg’a gitti... Ama Petersburg’un neresinde olduğunu bilmiyorum, diye karşılık verdi.</p>

  <p>Prens Andrey:</p>

  <p>— Her neyse, önemi yok, dedi. Kontes Rostova’ya söyle, şimdi de eskiden olduğu gibi, tam anlamıyla serbesttir. Kendisine mutluluk dilerim.</p>

  <p>Piyer bağlı kâğıtları aldı. Prens Andrey, daha bir şey söylemesi gerekiyor mu ya da Piyer başka bir şey daha söyleyecek mi diye bekliyormuş gibi ona durgun bir bakışla bakıyordu. Piyer:</p>

  <p>— Durun, sizinle Petersburg’da yaptığımız tartışmayı hatırlıyor musunuz? dedi. Hatırlıyor musunuz ki...</p>

  <p>Prens Andrey aceleyle:</p>

  <p>— Hatırlıyorum, diye karşılık verdi. O zaman demiştim ki, “Düşmüş bir kadını bağışlamak lazımdır!” Ama “Ben bağışlayabilirim,” demedim. Ben bunu yapamam!</p>

  <p>Piyer:</p>

  <p>— Ama bu, onunla kıyaslanabilir mi? dedi.</p>

  <p>Prens Andrey sözünü kesti. Sert bir tavırla:</p>

  <p>— Evet, demek öyle bir kadını gene istemeli, canı gönülden bağışlamalı, falan filan, öyle mi? Evet, bu çok vicdanlı bir davranış olurdu, ama ben <i>sur les brisées de monsieur</i><a class="noteref" href="../Text/notlar.xhtml#f25n42" id="ref42">42</a> gidecek adam değilim. Eğer benimle dost kalmak istiyorsan bundan... bütün bunlardan bir daha söz etme. Haydi güle güle. Ona bunları verirsin değil mi?</p>

  <p>Piyer, çıkıp ihtiyar prensle Prenses Mariya’nın yanına gitti. İhtiyar, her zamankinden daha neşeli görünüyordu. Prenses Mariya ise her zamanki gibiydi. Ama Piyer, onun görünüşte ağabeyinin derdini paylaşıyormuş gibi davranmasına rağmen, gerçekte nikâh bozulduğu için sevindiğini hissetmişti. Onlara bakarken prensle Prenses Mariya’nın Rostovlara karşı ne kadar kin ve nefret duyduklarını, onların önünde Prens Andrey’e herhangi bir başka insanı tercih eden genç kızdan söz edilemeyeceğini anladı.</p>

  <p>Öğle yemeğinde, yaklaştığı artık iyice belli olan savaştan söz açıldı. Prens Andrey, hiç durmadan ya babasıyla ya da İsviçreli mürebbi Dessalles’le harıl harıl tartışıyor, her zamankinden daha heyecanlı görünüyordu. Piyer, bu heyecanın manevi nedenini öyle iyi biliyordu ki!</p>

  <h2 id="sigil_toc_id_163">XXII</h2>

  <p class="nonindent">Piyer, hemen o akşam görevini yerine getirmek için Rostovlara gitti. Nataşa yataktaydı, kont kulübe gitmişti. Piyer mektupları Sonya’ya verdikten sonra, Prens Andrey’in haberi nasıl karşılandığını merak eden Mariya Dimitriyevna’nın yanına gitti. Beş dakika sonra Sonya da Mariya Dimitriyevna’nın odasına girdi.</p>

  <p>— Nataşa, muhakkak Kont Piyotr Kiriloviç’le görüşmek istiyor, dedi.</p>

  <p>Mariya Dimitriyevna:</p>

  <p>— Ama nasıl olur? Onu odasına mı götüreceğiz? Sizin orası derli toplu değil kil</p>

  <p>Sonya:</p>

  <p>— Hayır, Nataşa giyinip misafir odasına çıktı, dedi.</p>

  <p>Mariya Dimitriyevna yalnız omuzlarını silkti. Sonra Piyer’e doğru döndü:</p>

  <p>— Şu kontes ne zaman gelecek? Bu kız beni büsbütün bitirdi. Bana bak, ona her şeyi olduğu gibi söyleyeyim deme. İnsanın onu azarlamaya bile dili varmıyor, öyle acınacak, öylesine zavallı bir durumda ki!</p>

  <p>Nataşa, çok zayıflamış olarak solgun, ciddi bir yüzle (ama Piyer’in beklediği gibi hiç de utangaçlık göstermeden) misafir odasının ortasında duruyordu. Piyer kapıda görününce aceleyle ona doğru bir iki adım attı; belli ki ona yaklaşmak mı, yoksa onun kendisine yaklaşmasını beklemek mi gerektiğini bir türlü kestiremiyordu.</p>

  <p>Piyer hemen yanına gitti. Genç kızın her zamanki gibi ona elini uzatacağını sanıyordu; ama Nataşa, Piyer yakınına gelince tıpkı şarkı söylemek için salonun ortasına çıktığı zamanki gibi kollarını iki yanına sarkıttı, derin derin soluk alarak, hiç kımıldamadan durdu. Yalnız şimdi yüzünde bambaşka bir ifade vardı. Birden hızlı hızlı konuşmaya başladı:</p>

  <p>— Piyotr Kiriliç, Prens Bolkonski arkadaşınızdı, şimdi de arkadaşınızdır!</p>

  <p>Önce ilk sözü söylemiş sonra hemen düzeltmek gereğini duymuştu (çünkü ona şimdi öyle geliyordu ki olup biten her şey artık geçmişe gömülmüştü. Şimdi her şey bambaşkaydı).</p>

  <p>— Kendisi o zamanlar bana size başvurmamı söylemişti.</p>

  <p>Piyer, ona bakarak hiç konuşmadan burnundan soluyordu. Şimdiye kadar içinden hep onu ayıplamış, hor görmeye çalışmıştı; ama şimdi ona o kadar acıyordu ki artık ruhunda o duygulara yer kalmamıştı.</p>

  <p>— Kendisi buradaymış, ona söyleyin... Beni bağışla... beni bağışlasın.</p>

  <p>Nataşa sustu, daha sık nefes almaya başladı. Ama artık ağlamıyordu. Piyer:</p>

  <p>— Olur... Söylerim, dedi. Ama...</p>

  <p>Ne söyleyeceğini bilemiyordu. Nataşa herhalde Piyer’in aklına gelebilecek düşüncelerden korkuyordu. Aceleyle:</p>

  <p>— Evet biliyorum, her şey bitti, dedi. Hayır, artık aramızda hiçbir şey olamaz. Bana acı veren tek şey ona yapmış olduğum kötülüktür. Kendisine söyleyin beni bağışlasın! Bütün yaptıklarım için bağışlasın! Bağışlasın beni!</p>

  <p>Birden bütün vücudu titremeye başladı. Bir iskemleye oturdu. O zamana kadar hiç duymadığı bir acıma duygusu Piyer’in bütün ruhunu doldurmuştu:</p>

  <p>— Ona söyleyeceğim, her şeyi ona bir daha söyleyeceğim, dedi. Ama... Bir tek şeyi bilmek isterdim...</p>

  <p>Nataşa’nın bakışı, “ne bilmek isterdiniz?” diye sordu.</p>

  <p>— Şunu bilmek isterdim, siz onu sevdiniz mi?</p>

  <p>Piyer Anatol’den nasıl söz edeceğini bilemiyordu, zaten onu düşününce kıpkırmızı olmuştu.</p>

  <p>— O kötü adamı sevdiniz mi?</p>

  <p>Nataşa:</p>

  <p>— Ona kötü demeyin, dedi. Ben... hiçbir şey, hiçbir şey bilmiyorum.</p>

  <p>Tekrar ağlamaya başlamıştı. Piyer, içinde yüreğini parçalayan bir acıma, bir sevgi ve büyük bir şefkat duydu. Bu duygular bütün varlığını sarsmıştı. Gözlüğünün altından gözyaşlarının süzüldüğünü hissediyor, “İnşallah belli olmuyordur,” diye düşünüyordu.</p>

  <p>— Artık daha fazla konuşmayalım, kontes, dedi.</p>

  <p>Bu yumuşak, bu ta içten gelen şefkatli ses Nataşa’yı birden çok şaşırttı. Piyer devam etti:</p>

  <p>— Artık bundan söz etmeyelim canım, ona her şeyi söyleyeceğim, yalnız sizden bir ricam var. Beni kendinize dost bilin ve eğer yardıma, öğüde ihtiyacınız varsa, hatta sadece birine içinizi dökmek isterseniz... Şimdi demiyorum, daha sonra, duygularınız karışıklıktan kurtulunca beni hatırlayınız...</p>

  <p>Nataşa’nın elini tuttu, onu öperek:</p>

  <p>— Eğer elimden bir şey gelirse mutlu olurum, dedi.</p>

  <p>Piyer ne söyleyeceğini şaşırmıştı. Nataşa:</p>

  <p>— Benimle öyle konuşmayın! Ben buna layık değilim! diye bağırarak odadan dışarı çıkacak oldu, ama Piyer elinden tutarak ona engel oldu.</p>

  <p>Biliyordu ki ona bir şeyler daha söylemesi gerekiyordu. Ama bunu söyledikten sonra kendisi de sözlerine hayret etti.</p>

  <p>— Yeter! Yeter! Daha önünüzde koca bir ömür var!</p>

  <p>Nataşa utançla ve kendisini alçalmış hissederek:</p>

  <p>— Benim mi önümde daha koca bir ömür var? Hayır! Benim için artık her şey bitmiştir! dedi.</p>

  <p>Piyer:</p>

  <p>— Her şey bitti mi? diye tekrarladı. Eğer ben ben olmasaydım, yani dünyanın en yakışıklı, en akıllı, en iyi ve hiçbir bağı olmayan erkeği olsaydım şu anda yere diz çöker, benimle evlenmeniz için size yalvarırdım.</p>

  <p>Nataşa günlerden beri ilk kez olarak bir minnet duydu, içinde birden uyanan bu duygu ile artık dayanamayacağını hissederek ağlamaya başladı. Sonunda tekrar Piyer’e baktı ve artık bir şey söylemeden odadan çıktı.</p>

  <p>Piyer de onun peşinden koşarcasına ve boğazında düğümlenen gözyaşlarını tutmaya çalışarak sofaya çıktı. Kollarını kürküne güçlükle geçirebildi, kızağına bindi. Arabacı:</p>

  <p>— Nereye emredersiniz? dedi.</p>

  <p>Piyer, “Nereye mi?” diye kendi kendine sordu. “Artık bundan sonra nereye gidilebilir? Kulübe mi, yoksa misafirliğe mi?” O anda bütün insanlar, içindeki bu sevgi ve tatlı heyecan duyguları ve Nataşa’nın ona son bakışındaki o yumuşak, o müteşekkir ifadeyle kıyaslanınca Piyer’e o kadar acınacak, o kadar zavallı görünüyorlardı ki.</p>

  <p>Piyer dışarıda sıfırın altında on derece soğuk olduğu halde ayı postunu, soluk alırken kalkıp inen geniş göğsünün üzerinde sevinçle iyice açarak:</p>

  <p>— Evet! dedi.</p>

  <p>Hava soğuk ve pırıl pırıldı. Çamurlu, yarı karanlık sokakların, kapkara damların üzerinde siyah ama yıldızlı bir gök vardı. Piyer, ancak göğe bakınca, içindeki duyguların yüksekliğiyle kıyaslanınca dünyada var olan her şeyin insanı yaralayan adiliğini hissetmiyordu. Arbatskaya Meydanı’na girince gözlerinin önünde uçsuz bucaksız, yıldızlı bir gök açılıverdi. Bu göğün hemen hemen tam ortasında, Pireçistenski Bulvarı’nın üzerinde, etrafı yıldızlarla çevrili, ama dünyaya onlardan daha yakın duran, yukarıya doğru çevrilmiş beyaz uzun kuyruğuyla 1812 yılının kuyruklu yıldızı görülüyordu. Söylendiğine göre bu kuyruklu yıldız felaketleri ve dünyanın sonunu haber veriyordu. Ama ışıklı, uzun kuyruğuyla o parlak yıldız, Piyer’in içinde hiçbir korku uyandırmadı. Aksine, sonsuz boşlukta bir eğri çizip anlatılamayacak bir hızla evrene saplanmış bir ok gibi o kapkara gökte beğendiği yerde duran, sayısız yıldızların arasında kuyruğunu yukarı doğru fışkırtan ve beyaz bir ışık saçarak pırıl pırıl parıldayan yıldıza bakıyordu. Bu yıldız ona, içindeki körpe, yumuşak duyguların ve yeni bir umutla dolu ruhunda çiçek açan bambaşka bir yaşamın işaretiymiş gibi görünüyordu.</p>
</body>
</html>