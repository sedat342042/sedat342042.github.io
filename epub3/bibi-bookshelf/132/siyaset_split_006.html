<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>siyaset</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_6">III<br class="calibre3"/> II. MC’DEN GÖRÜNTÜLER</h2>
				<p class="normal">1977 Haziranı’ndaki genel seçim, beklenen sonucu yaratmaya yetmemiştir. Ne 
				CHP ne de AP, yandaşlarının ve çoğu güçlü çevrenin umudu doğrultusunda tek başına iktidar olmuştur. Buna karşılık, 
				CHP, gelişmekte olan siyasal güç görünümünü sürdürebilmiştir. AP ise Demokratik Parti’yi yok etmesine ve bir ölçüde gelişmesine rağmen, 
				MSP’nin varlığını kendisine katamamış, MHP’nin on beş milletvekillik güce erişmesini önleyememiştir.</p>
				<p class="normal">1977 sonrasının siyasal görünümü, sosyoekonomik altyapıyla siyasal üstyapı arasındaki ilişkilerin ve çelişkilerin en açık biçimde ve ilginç örneklerle sergilendiği dönemdir. Adetâ bir sosyoloji dersi niteliğindedir. Dönem, üstyapı özelliklerinin kısa sürelerde kendini altyapıya kabul ettirmesi, ama sonuçta hep ona teslim olmasıyla yaşanmıştır. Kıbrıs harekâtı ile sarsıntı geçirmiş Batı-Türkiye ilişkilerini düzeltmek, Türkiye’nin Batı uzlaşmasını gerçekleştirmek, iç ve dış egemen güçlerin 1977’deki temel sorunudur. Çeşitli problemler, iç içe geçen halkalar gibi, bu noktada birleşmekte, bu ortak payda çevresinde çözümlerini aramaktadır: 
				ABD’nin “silâh ambargosu” sürmekte ve Türkiye’nin askeri gücünü etkilemektedir. Özellikle ordu çevreleri bundan şikâyetçidir. Bu, “cezalandırmanın” eşliğinde, bir de, Batı’nın ilân edilmemiş ekonomik ambargosu söz konusudur. Türk ürünlerinin özellikle sanayi mamullerinin dış pazarı, bilinçli olarak daraltılmaktadır. Batılı kredi kuruluşları ve ünlü 
				IMF, açık bir olumsuzluk içindedir. Kıbrıs sorunu askıdadır ve bir çözüm belirtisi görünürde yoktur. Dış güçler, bu konulara kendi doğrultularında eğilecek bir siyasal oluşum beklemektedir; Türkiye’nin iç egemen güçleri ise, kendi ekonomik problemlerini, döviz sorunlarını dünya kapitalizmiyle bütünleşme ve onun dış siyasal güvencesinde kalma hesaplarını, Batı uzlaşmasında aramaktadır. Sosyoekonomik altyapının, sınıfsal güç dengelerinin işaret ettiği çözüm, bu sorunların üstesinden gelebilecek bir hükümet modelidir.</p>
				<p class="normal">Ne var ki, 1977 seçimiyle oluşan üstyapı, bu doğrultuda umut vermemektedir. Çözüm getirmesi beklenen 
				CHP, tek başına iktidar olamamıştır. Matematik olarak mümkün gözüken 
				MC ise, söz konusu problemlerin üstesinden gelemeyeceğini, daha önce kanıtlamıştır. Hemen bütün egemen çevrelerin ortak özlemi olan ve her belirsizlikte yeniden gündeme getirilen “Büyük Koalisyon”a ise, ne 
				CHP ne de AP eğilimlidir. Peki, ne olacaktır?</p>
				<p class="normal">Toplumsal altyapının önerdiği, CHP’nin tek başına hükümeti kurarak, başka partiden milletvekillerinin onayını (kendi programını bir hayli sulandırmak pahasına) alarak Türkiye’yi yönetmesidir. Bu çevrelerin temel sorunu olan Batı uzlaşmasını gerçekleştirmesidir. Bu amaçla, büyük basında kampanyalar başlatılmakta, büyük ekonomik tekellerin sahiplerince milletvekili pazarlarının kurulduğu öne sürülmekte, sanayi odaları oluşumu desteklemekte, Meclis’te, “... kumar borcu olmayan” ap-MSP milletvekillerine, partilerine ihanet etmeleri için çağrılar yapılmaktadır. Türkiye’nin etkili sol güçleri de, yeni bir 
				MC’den sakınabilmek için, biraz da çaresizlik içinde bu arayışı desteklemektedir. Sonuç, Ecevit hükümetinin, bir azınlık hükümeti olarak kurulması, altına 
				AP’nin de rahatlıkla imzasını atabileceği bir programı hazırlayıp halkın ve Meclis’in önüne çıkmasıdır.</p>
				<p class="normal">Ecevit’in azınlık hükümetinin kurulmasıyla güvensizlik oyu arasındaki süre, gerek Ecevit gerekse 
				CHP için bir talihsizlik olmuştur. Önce, iktidar olabilmek için sermayenin tüm güçlerine muhtaç bulunulduğu, üstelik böyle bir işbirliğinin kabullendiği izlenimi yaratılmıştır. Sonra, yıllardan beri kavgası verilen bu parti programında yer alan inançlardan bir hükümet programıyla tümden vazgeçilebileceği görülmüştür. Ayrıca, kısa uygulama döneminde bile, halka verilmiş bâzı sözlerden dönüldüğü, söylenenlere tamamen ters uygulamalara girilebildiği görülmüştür. Başka bir deyişle, bu kısa hükümet deneyi, muhalefetteyken başka iktidardayken başka olunabileceği ve verilmiş sözlerden dönülebileceği kaygısını yaratmıştır.</p>
				<p class="normal">Toplumsal altyapının zorlamalarıyla gerçekleşen azınlık hükümeti, etkili ekonomik ve bürokratik güçlerin desteğine rağmen, Demirel’in “Çankaya hükümeti” suçlamaları arasında, güvensizlik oyu almış ve düşmüştür. Bundan sonrası, eski bir filmin yeni bir sinemada seyredilmesi gibidir. Demirel, II. 
				MC’yi kurmaktadır. AP, MSP, MHP bir araya gelmektedir. Ne var ki bu bileşim, özellikle ülkenin kurulu düzenince inkâr edilen tek parti olan 
				MSP’yi içermesi bakımından, düzenin beklediklerini gerçekleştirecek nitelikte değildir. Siyasal üstyapı, toplumsal altyapıya galebe çalmış gibidir. Ne var ki, II. 
				MC, ABD, Kıbrıs, Batı uzlaşması gibi alanlarda hiçbir çözüm getiremeyecek ve söz konusu temel çelişki, II. 
				MC süresince kendini duyuracak, sonuçta, MC’nin yıkımına başlıca bir neden olacaktır.</p>
				<h3 class="normal1" id="calibre_toc_41">Akla Son Çağrı...</h3>
				<p class="normal">1977 Haziran seçiminden sonra CHP’nin kurduğu azınlık hükümetinin programını tek bir amaçla özetlemek mümkündür: Akıldışına taşmış bir Türkiye’yi, yeniden akılcılığın çerçevesine sokabilmek.</p>
				<p class="normal">Program, bir sınıfsal ve siyasal tercihler bütünü olmaktan çok uzaktır; daha acil, daha zorunlu olarak gördüğü “rasyonel çerçeveyi” gerçekleştirmek iddiasındadır. İflâs halindeki bir ekonomiyi iflâstan kurtarmayı, içsavaş eşiğine sürüklenen bir ülkeyi bu sondan sakınmayı, her akılcı düşüncenin üzerinde uzlaşmak zorunda olduğu bir çeşit “asgari müşterek” yaratmayı amaçlamıştır bu program.</p>
				<p class="normal">Programın bir yönü, CHP’yi ve CHP hükümetinden beklentileri olan kitleleri ilgilendirmektedir. Öteki yönü ise 
				CHP’nin karşısında yahut dışında olan, ama demokrasinin ve Türkiye’nin sorumluluğunu duyan çevrelere dönüktür.</p>
				<p class="normal">CHP, kendi imzasını taşıyan bu hükümet programıyla, kendi temsil ettiği değer yargılarından ve kendisini desteklemiş bulunan kitlelerden, daha doğrusu bizzat 
				CHP’nin kendisinden büyük fedakârlıkta bulunmuştur. Koşulların yarattığı zorunluluklar çerçevesinde, demokrasi ve barış uğruna, toplumun esenliğe çıkabilmesi uğruna, bir siyasal partiden beklenebilecek fedakârlığın azamisini yapmıştır. Bu programın da ötesine 
				CHP’den fedakârlık beklemek partiye karşı haksız bir tavır olabileceği gibi, güdülen demokratik ve barışçı temel hedefler açısından da yanlış olabilir; mutlaka yeniden tartışılması gereken bir davranış niteliği taşır. Ne var ki, bütün bunlar, nihayet 
				CHP’nin kendi sorunudur; CHP’den beklentileri bulunan kitlelerle 
				CHP arasında çözülecek bir sorundur.</p>
				<p class="normal">Cumhuriyet Halk Partisi’nin karşısında yahut dışında olan çevrelere gelince: Program, bu çevrelere yönelik bir barış ve uzlaşma çağrısı, demokrasiyi, ekonomiyi kurtarma çağrısıdır.</p>
				<p class="normal">Başka bir tanımla, program, akla son çağrıdır.</p>
				<p class="normal">Bu çağrı cevapsız bırakılırsa, en büyük tehlikelere kendilerini açanlar, çağrıyı cevapsız bırakanlar olacaktır. Çünkü 
				CHP, en anlamsız en kısır, en saçma nedenlerle Türkiye’nin bir kargaşa ve iflâslar ülkesine dönüşmesini durdurmak çabasındadır. Bir kargaşa ve iflâs ortamından elbette kitlelerin kaybedecek çok şeyi vardır. Ama en fazla kaybedecek olanlar, bu sarsılan yapıda kendilerine öncelikli yerler ayrılmış bulunan toplumsal güçler ve onların politikacılarıdır.</p>
				<p class="normal">Kapkara bir faşizmin özlemcisi olmayanlar, ekonominin ve ülkenin iflâsından yararı bulunmayanlar, demokrasinin maceralara hedef tutulmasını istemeyenler, sadece bir hükümet bunalımı değil var olan koşullarda bir “toplumsal bunalım” yaratabilecek tercih ve oylarını kullanmazdan önce bir defa iki defa değil, on iki defa düşünmek zorundadırlar: Ecevit hükümetinin güvenoyu alması, “akılcı” bir çerçeveye doğru ve sadece buna doğru bir ilk adım niteliğindedir. Bu adımın önlenmesi, elbette 
				CHP’nin içinde var olacağı yeni hükümet biçimlerinin aranışını engellemez; hele kitleler açısından, kitlelerin demokrasi, barış ve özgürlük mücadelesinin noktalandığı anlamına gelmez. Ama Türkiye olarak çok daha ağır faturaların ödenmesini gerektirir; sorunları bir kat daha çetinleştirir; acıları arttırır.</p>
				<p class="normal">Kitlelere gelince, eğer halk kitleleri kendi üzerlerine kapanan her karanlık dönemi bir noktada mutlaka aşabilecek ve yeniden kendi yarınlarını yaratabilecek güce sahip olmasaydı, tarih, yaşanmamış olurdu...</p>
				<p class="sagnormal">Politika, 29 Haziran 1977</p>
				<h3 class="normal1" id="calibre_toc_42">Cephe, Kime Karşı Açılıyor?</h3>
				<p class="normal">Bugünlerde eski bir cephenin yeniden kurulmasına çalışılıyor Türkiye’de.</p>
				<p class="normal">Halka ve Anayasa’ya karşı, doğruluğa, insan değerlerine, uygarlığa karşı açılan bir cephedir bu.</p>
				<p class="normal">Cephenin temellerinde, kin ve nefret yatmaktadır; kendinden olmayanları ezmek, karşı çıkanlara saldırmak, kendi görüşlerini taş ve sopayla kabul ettirmek özlemi yatmaktadır.</p>
				<p class="normal">Cephe bir kez kurulabilse, bakanlıklar hemen parsellenecektir. Bir taraftan partizanlar yerleştirilirken, öte taraftan alabildiğine bir kıyım başlatılacaktır. Tatlı işler, tahsis ve vergi indirimi düzenleri hemen kuruluverecektir. Ardından kitleleri biraz daha soyup zenginleri biraz daha zengin etmenin ve bu arada komisyonlar almanın hesapları başlayacaktır.</p>
				<p class="normal">Bunlar yoluna girerken, kitlelerin demokrasi mücadelesini engellemenin planları yapılacaktır. Terör birlikleri öğrencilerin üzerine, memurların üzerine, işçilerin üzerine salınacaktır. Fabrika ve okullarda, devlet dairelerinde o pek özledikleri faşizm benzeri düzeni kurmaya çalışacaklardır. Ardından, baskı yasaları hazırlanacak, bunların gerçekleşmesine uğraşılacaktır. Bu arada, kin ve nefrete dayanan, ilkel bölünmelere dayanan insan düşmanı ideolojilerini devlet aracılığıyla yaymaya girişeceklerdir. Türkiye’yi çağın gerisine, ırkçılığa, mezhep düşmanlığına, korku ve dehşet ortamına sürüklemek için ellerinden geleni yapacaklardır.</p>
				<p class="normal">Bu arada, ekonomi biraz daha çökecektir. Fabrikalar hammadde darlığına düşecektir. Ekonomik yokluk silâhlı kuvvetlerin ihtiyaçlarını bile etkilemeye devam edecek, bu durumdan yararlanmak isteyenler, Kıbrıs sorununu Türkiye için büsbütün zorlaştıracak, hattâ Kıbrıs’ta eoka faşistlerinden yeni maceralara kalkışanlar bile olabilecektir.</p>
				<p class="normal">Ve Türkiye’nin çağın dışına sürüklenmesi için kendi cephelerinin dolması, militanların taşlarla ve sopalarla ülkeye egemen olması için halka karşı bir kutsal ittifaka girmiş olanlar, kitleleri biraz daha sömürmek ve sömürtmek uğruna ellerinden geleni yapacaklardır.</p>
				<p class="normal">Kurulmakta olan cephe, halk kitlelerine karşı açılan bir savaş cephesidir. Her biri nihayet yasal birer siyasal parti olan 
				AP, 
				MSP ve MHP ile “cephe” olgusunu birbirine karıştırmamak gerekir. Cephe, bu üç partiden oluşan ama bu üç partiden çok farklı bir kavramdır. Kurmakta oldukları Cephe, bir savaş aracıdır. Anayasa’yla, demokrasinin kurallarıyla ilgisiz girişimlerin, halkı Anayasa çiğnenerek ezmenin, ilkel bölücülüğün, kin ve nefretin, baskı ve cinayetin aracıdır, kurulmakta olan “cephe.”</p>
				<p class="normal">“Cephe,” temelde bir savaş kavramıdır. Birbiriyle savaşan ordular cephe kurar. “Cephe” kuran, kendi karşısındakileri aynı şekilde “cephe” kurarak savunmaya, yani savaşa zorlar.</p>
				<p class="normal">Şimdi oluşturmakta oldukları, bir barış ve demokrasi cephesi değildir; kitlelere karşı, doğrulara, insan kavramına, demokrasiye, ahlâka, Anayasa’ya karşı bir savaş cephesidir.</p>
				<p class="normal">Kurulmakta olan cephenin iki yıllık bilançosu ortadadır. Bundan sonra getirecekleri de açıktır. Menfaat ve savaş cephesi, yeniden oluşmaktadır.</p>
				<p class="normal">Halk kitlelerine karşı savaş cephesi açanlar, üstelik bunu 20. yüzyılın son çeyreğinde ve Türkiye gibi bir ülkede denemeye kalkanlar, açtıkları Anayasa’yı ve halkı ezmek savaşında ancak kendileri kaybederler.</p>
				<p class="normal">Halka karşı girişilen cephe hareketlerini kim kazanmış ki, bunlar kazansınlar...</p>
				<p class="sagnormal">Politika, 10 Temmuz 1977</p>
				<h3 class="normal1" id="calibre_toc_43">Tarih Açısından Demirel’in Çıkmazı...</h3>
				<p class="normal">Son günlerde Türkiye’nin içine sürüklendiği bunalım, fabrikaların üretimi yavaşlatmasına, otomotiv sanayiinde bini aşkın işçinin işine son verilmesine, hammadde darlığı ve enerji eksiğinin korkunç üretim kayıpları yaratmasına kadar varmıştır. Bir yandan fiyatlar tam bir anarşi içinde ve Türkiye’yi yönetenlerin genel laubalilikleriyle koşut olarak artarken, artık, toplum ve ekonomi dengeyi tümüyle kaybetmektedir.</p>
				<p class="normal">Günümüz Türkiye’sinde, egemen sınıfsal gücün ekonomik sistemi olan kapitalizm, büyük bir kriz içindedir. Kapitalizm artık gelişmemekte, kapitalistleşme sürecindeki Türkiye tökezlemekte, egemen sınıfın ekonomik geleceği tehlikeler arasında bocalamaktadır. Oysa kapitalizmin temel kuralı, olmazsa olmaz koşulu, büyümektir. Bu sürecin sonu, ancak kapitalizmin kendi yol açtığı gelişmeler ve yarattığı yeni toplumsal güçler tarafından getirilebilir. Yoksa, yapay nedenler, kişisel beceriksizlikler ve doğal olmayan sorunlar yüzünden, yapısal değil konjonktürel engeller yüzünden kapitalizmin tökezlemesi, bu sistemin asla izin veremeyeceği bir olgudur.</p>
				<p class="normal">Doğal çizgisini izleyen bir kapitalizmin mantığı, büyümek ve gelişmektir. Başbakan Süleyman Demirel’in çıkmazı ise, bu noktada başlamaktadır.</p>
				<p class="normal">Türkiye’deki bunalımın temelindeki neden, egemen sınıfın ekonomik sistemi olan kapitalizmin büyümek ve gelişmek zorunluluğunu engelleyen en önemli etkeni bizzat 
				MC hükümeti ve başkanı Demirel’in yaratmasıdır.</p>
				<p class="normal">Demirel’de ifadesini bulan bir iktidar anlayışı ve hükümet koalisyonu, beraberinde taşıdığı zorunlu tercihlerle, kapitalizmi son yılların en ciddi bunalımına sürüklemiştir. Bunalımın başlıca ekonomik nedeni, Amerika ve Batı Avrupa’nın Türkiye’yi bilinçli olarak dış kaynaklardan yoksun bırakmasıdır. Türkiye Kıbrıs konusunda yapıcı bir tavır içine girmedikçe, Batı, cendereyi daraltmaktadır. Türkiye, elinde döviz olarak ne var ne yoksa savunma gereksinmelerine ayırmakta, ekonomide kullanabileceği dış kaynağı bulamamaktadır. Dış kaynak olmayınca da, zaten montajcı özellikler taşıyan sanayinin hammadde ve parça gibi dıştan alınan girdileri eksilmekte ve bir ekonomik bunalım oluşmaktadır. Bu hammadde ve parçaların resmi olmayan yollardan ve bizzat ihtiyaç sahiplerince sağlanması ise giderek zorlaşmıştır ve yer yer tıkanıklık belirmiştir.</p>
				<p class="normal">Oysa MC koalisyonu başta kaldığı sürece, Kıbrıs’ta bir çözüm bulunması imkânsızdır. Demirel’in elinde olsa tavizin en genişi belki verilebilir ama gerek 
				MSP gerekse MHP bu alanda en küçük bir hareket alanını Demirel’e tanımaz, tanıyamaz. Dolayısıyla dış kaynaklar açılmaz, dolayısıyla sanayinin içine düştüğü bunalım her geçen gün biraz yoğunlaşarak kapitalizmin mantığıyla düşülen çelişki her gün biraz daha büyür.</p>
				<p class="normal">Çelişkiyi başka alanlarda da izlemek mümkündür: Sistem, siyasal iktidardan elindeki kaynakların rasyonel biçimde kullanılmasını istemektedir. Oysa Demirel’in koalisyon zorunlulukları onu, kapitalizmin mantığını çılgına çevirecek girişimleri yapmaya ya da yapılmasını kabullenmeye mecbur etmektedir. Büyüyen kapitalizmin iç kaynak ve devlet sübvansiyonuna ilişkin talepleri artarken, aynı devlet, elindeki imkânları en boş ve en verimsiz işlerde, siyasal propagandaya dönük gösteri harcamalarında tüketebilmektedir. Örneğin, 
				MSP’nin kaprisi niteliğindeki bir dizi “ağır sanayi” yatırımı için, daha ortada yatırım falan yokken, milyonlarca lira sadece yatırım sahibi şirketlerin kuruluşuna, bürolarına, personeline ayrılabilmektedir. Öngörülen yatırımları gerçekleştirme oranı yüzde 0.5 (yüzde yarım) olan böyle bir şirket, sadece kuruluş masrafı olarak, devletin 70 milyon lirasını harcayabilmektedir, vb. Demirel ise, koalisyon ve siyasal hesaplar uğruna bunlara sadece seyirci kalmaktadır. Aynı hesaplar, öteki koalisyon ortağının militanlarına iş bulunması için bir çırpıda Gümrük ve Tekel Bakanlığı’na 1.000 memur kadrosu verdirtmekte, bu ve benzeri girişimlerle memur kadroları şiştikçe şişmekte, kapitalizmin rasyonelleriyle alay edercesine, milyonlarca liralık kaynak har vurup harman savrulmaktadır.</p>
				<p class="normal">Demirel, giderek, Türkiye’de “irrasyonel” alanın simgesi durumuna düşmüştür. Onun 
				MC çevresinde başbakan olması ve başbakan kalmasının zorunlu olan koşulları, Türkiye’de kapitalist sistemin büyüme ve gelişiminde en ciddi engeli yaratmıştır. Üstelik böyle bir iktidar bileşiminde Demirel’in o çok ünlü becerileri de kaybolmakta, ortakları, ona en küçük hareket imkânı tanımamakta, son zam furyasındaki gibi, Demirel kontrolü tümüyle elinden kaçırmaktadır.</p>
				<p class="normal">Kurulu düzenin bu duruma ve bu engele uzun süre katlanabilmesi hayli zordur. Çelişki, bir noktada ve belki yakın bir gelecekte çözülecektir. Çünkü başlıca nedeni Demirel olan bir durum, Türkiye’deki egemen sistemin mantığını işlemez duruma getirmektedir. Egemen düzenin çarkları, yeniden dönebilmenin yolunu bulmak ya da tümüyle durmak tercihi karşısında gözükmektedir.</p>
				<p class="normal">Başbakan Demirel’in çıkmazı, budur.</p>
				<p class="sagnormal">Politika, 14 Ekim 1977</p>
				<h3 class="normal1" id="calibre_toc_44">Demirel ve “İp” Üzerine...</h3>
				<p class="normal">Başbakan Demirel’in AP Senato grup toplantısında söylediği “... ben ipten falan korkmam, beni iple korkutamazlar” benzeri sözler, gerçekten ilginçtir. Hem de birkaç yönden ilginçtir: Önce, ipten korkmamak marifet değildir, her insan doğal olarak böyle bir sondan korkar ve bu da ayıp sayılamaz. İkincisi, Demirel, geçmişteki davranışlarıyla, ipten korktuğunu, hem de açıkça korktuğunu ortaya koymuştur. Üçüncüsü, bu ip konusuna değinmek Demirel’e yakışmaz; kendisi her şeye rağmen olumlu kalabilmiş çoğu özelliğini, insan yaşamına son vermemiş üç genci ipe göndermek için Meclis’te kullandığı “evet” oyu ile bir daha aklanmamak üzere lekelemiştir. Nihayet, bir Başbakan eğer “ipten” söz etmeye başlamışsa, bu hayra alamet değildir...</p>
				<p class="normal">“İpten korkmamak,” akla yaraşan bir tavır olamaz. Ancak çok ilkel özellikler taşıyan, zekâsı ve kavrama yeteneği gelişmemiş insanlarda ipten korkmamak söz konusudur.</p>
				<p class="normal">Demirel, herhalde, bir “geri zekâlılık” durumu ile inançları uğruna kendini ölüme atabilen insanları karıştırmaktadır: Böyleleri bile bile ölüme ya da “ipe” gidebilmekteyse, bu, ipten “korkmayışlarından” ötürü değildir. Bilâkis, ipin ve ölümün alabildiğine bilincinde olmalarına rağmen bâzı sonuçları göğüsleyebilmelerindendir. Zaten onların özverilerini vurgulayan da, budur.</p>
				<p class="normal">Sayın Demirel’e gelince, Demirel kendi yetersizlikleri nedeniyle ipten korkmayanlardan olmadığı gibi, kendi inançları uğruna –ve ipten korkmakla beraber– bu korkuyu yoluna engel yapmamış olanlardan da değildir.</p>
				<p class="normal">Demirel, 12 Mart 1971 günü, bir “muhtıra” almıştır. Sayın Demirel’in 12 Mart 1971 tarihli istifa dilekçesinde “... Muhtıra ile Anayasa ve hukuk devleti anlayışını bağdaştırmak mümkün değildir” diye yazmaktadır. 23 Mart 1971’de TRT’ye verdiği demeçte de Demirel, aynen şunları söylemektedir: “... Bu fiili durum nedir? Silâhlı Kuvvetler Anayasa’daki yerinden, yani emrinde bulunduğu Parlamento’nun ve hükümetin emrinden çıkmıştır. Bu bir gerçektir.”</p>
				<p class="normal">Peki, bu bir gerçekse, o zaman Sayın Demirel neden istifasını hemencecik vermiştir, neden “milletin iradesiyle” yüklenmiş bulunduğu Başbakanlık sorumluluğundan bir anda sıyrılıvermiş ve meydanı “Anayasa’daki yerinden çıkmış” olanlara terk edivermiştir? 12 Mart muhtırası, açıkça Anayasa’nın çiğnenmesi ise, hukuk devletinin çiğnenmesi ise, Demirel de bu görüşte ise, neden kendisi görüşlerini açıklamak için önce istifasını verip Başbakanlığı terk etmiş olmayı beklemiştir? Neden meşru Başbakan sıfatıyla bu muhtırayı elinin tersiyle itmemiş, hemen halka ve basına çağrıda bulunmamış, milletin ona verdiği meşruiyete ve emanete sahip çıkmamıştır?</p>
				<p class="normal">Cevap, Demirel’in “ipten falan” korkmasıdır, kendisinin “iple korkutulabilir” olmasıdır. Hemen ekleyelim, bundan ötürü de kendisi suçlanamaz. Ancak, şimdi kalkıp ipten korkmamaktan söz edecek olan, önce, pek uzağa değil altı yıl gerideki davranışına bakmalıdır.</p>
				<p class="normal">Sayın Demirel, ip konularına hiç değinmemesi gereken bir siyasetçidir. Çünkü Demirel’in siyasal kişiliğindeki en büyük leke, üç genci 12 Mart döneminde ipe gönderen kararı onaylamak amacıyla havaya kalkan eli tarafından düşürülmüştür. Bu lekeyi Demirel açısından büsbütün acımasız kılan ise, o elin, bir bağnazlık ve gözü kararmışlık sonucunda değil, hesap sonucunda havaya yükselmiş olmasıdır. Yoksa Sayın Demirel kalkıp da söz konusu gençlerin idamını onaylayacak kadar adalet duygusundan yoksun değildir. Ama Demirel, kendi siyasal geleceğinin hesaplarında birtakım çevrelere yaranmak, onlara ters düşmemek için böyle bir tavır takınmıştır. Kendi siyasal yaşamındaki hiçbir yanlışla kıyaslanmayacak kadar ağır olan bir sorumluluğu, üç genci ipe yollamak konusunda yüklenmiştir.</p>
				<p class="normal">Nihayet, bir Başbakan’ın, samimi olmasa bile “... ben ipten korkmam, beni iple korkutamazlar” mealinde sözler söylemesi, yakışık almaz. Bir an için düşünelim, 
				ABD Başkanı Carter yahut İngiltere Başbakanı Calaghan, Sovyetler Birliği Cumhurbaşkanı Brejnev buna benzer bir demeç verse ve kendilerinin ipten korkmadığını birdenbire açıklasa, bu sözler dünyada ve ülkelerinde nasıl karşılanırdı? Carter çıldırmış diye düşünülür, Calaghan’ın, Brejnev’in derhal görevden alınmasından söz edilirdi. Öylesine tutarsız, öylesine anlamsız ve öylesine saçmadır, bir ülke sorumlusunun “ipe” karşı cesaret söylevleri vermesi.</p>
				<p class="normal">Düşündürücü olmaktan, umut kırıcı olmaktan, ürkütücü olmaktan da öte, gayri ciddidir...</p>
				<p class="sagnormal">Politika, 27 Ekim 1977</p>
				<h3 class="normal1" id="calibre_toc_45">Değerlendirme</h3>
				<p class="normal">II. MC gerçi beş ay kadar sürmüştür ama birincinin yarattığı gelişmelerin çok daha ağır ve yaygınına yol açabilmiştir. 
				MHP’nin hükümette artan etkinliği koşutunda, devlet kuruluşlarına ve bürokrasiye aşırı sağın militanları doldurulmuş, birçok silâhlı eylemin buralardan kaynaklandığı sonraki gelişmelerde ortaya çıkmıştır. Faşizm benzeri akımların örgütlenme ve yayılma süreci en hızlı boyutlara varmış, silâhlı çatışmalarda büyük artış olmuştur.</p>
				<p class="normal">Dönemin genel düzeydeki niteliği ise, çözümsüzlüktür. Hükümet ortaklarından 
				MHP sadece kendi yayılması açısından sorunlarla ilgilenmiştir. 
				MSP ile AP arasındaki çelişkiler ise, ABD ilişkilerinde, Kıbrıs sorununda ve genel olarak Batı probleminde gelişme sağlanmasını engellemiştir. Oysa II. 
				MC, ekonominin giderek daraldığı ayları kapsamaktadır. Sanayi, hammadde darlığından yakınmaya başlamıştır. Kalkınma hızı düşmekte, işsizlik artmaktadır. Silâh ambargosu ve ekonomik ambargo yürürlüktedir; kredi kaynakları ise kapılarını kapamak üzeredir.</p>
				<p class="normal">Bu ortamda, gerek iç gerekse dış egemen çevreler, giderek telaşa kapılmıştır. Sosyoekonomik altyapının daha başından kuşkuyla karşıladığı II. 
				MC, giderek, bu kuşkunun egemen güçler açısından haksızlığını kanıtlamaktadır. Bu güçlerin beklediği, artan bir ihtiyaç duyduğu çözümlerden hiçbiri gerçekleşmemiştir. Siyasal üstyapının kendine özgü kurallarında oluşmuş hükümet, çaresiz kalmıştır.</p>
				<p class="normal">Bu koşullarda, altyapı ile üstyapı arasındaki çelişki giderek büyümüş, sonuçlarını her düzeyde duyurmaya başlamıştır. Sermayenin hemen bütün etkili kesimleri, hükümet aleyhine dönmüştür. Büyük basın, hükümet ve özellikle 
				MSP için en ağır eleştirilere girmiştir. Bürokrasi, birçok kesimiyle adetâ direnişe geçmiştir. Dış çevrelerin görüşünü yansıtan Batı basını, Türkiye’deki vuruşmaları, ekonomik darlığı büyük haberlerle vermekte, bir hükümet değişimi olmazsa Türkiye’nin çıkmazdan kurtulamayacağını ısrarla yazmaktadır. Bu arada ilginç bir gösterge, sonradan Demirel’in de açıkladığı gibi, 
				IMF’nin kendisine hükümetçe verilen Niyet Mektubu’nu uygulamaya koymayarak adetâ hükümetin değişmesini beklemesi olmuştur.</p>
				<p class="normal">Bütün bunlara ek olarak, sol kuruluşlar, sendikaların büyük çoğunluğu ve kamuoyunda etkinliği bulunan sol güçler, II. 
				MC’nin yıkılması için seferber durumdadır. Türkiye tarihinde hemen hiçbir hükümetin, böylesine bir toplumsal tepkiyi –farklı nedenlerle bile olsa– değişik çevrelerden üzerine toplamasına, daha önce tanık olunmamıştır...</p>
				<p class="normal">Durum böyle olunca, kumar borçlarının bulunup bulunmadığı bilinmez ama partilerinden istifa ederek bakan koltuğuna oturmayı uygun gören on 
				AP milletvekiliyle onların akıl hocası görünümündeki on birinci milletvekili ortaya çıkıvermiştir.</p>
				<p class="normal">Türkiye’nin Batı ile arasındaki sorunları çözmesi, ambargonun kalkması, ekonomiyi darboğazdan kurtarması için, şimdi Ecevit hükümetine umut bağlanmaktadır. Ancak aynı hükümete, bambaşka nedenlerle ve beklentilerle halk kitlelerinin bağlamış bulunduğu umutlar da vardır.</p>
				<p class="normal">Bu farklı beklentilerden hangilerinin karşılanacağını, zaman gösterecektir...</p>
				</body>
</html>