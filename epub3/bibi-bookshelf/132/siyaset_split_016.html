<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>siyaset</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">I<br class="calibre3"/> BATI, TÜRKİYE’DEN NE BEKLİYOR? 
				</h2>
				<p class="normal">Batı, ne yapmak istiyor?</p>
				<p class="normal">Ortadoğu’nun hareketli ortamı içinde, Türkiye’ye yönelik tehlikeli gelişmeler mi var? Batı’nın ekonomik yardımı, daha doğrusu borçlandırma imkânları, neden Türkiye’ye açılmıyor?</p>
				<p class="normal">Mesele sadece teknik mi, sadece siyasal mı, yoksa henüz yeterince kavranamamış bile olsa, çok daha kapsamlı, çok daha boyutlu bir mesele mi? Acaba ünlü 
				IMF, kocaman bir olayın küçücük noktasından mı ibaret?</p>
				<p class="normal">NATO’nun, AET’nin üyeleri, Türkiye’nin bir başka dış politika “seçeneği” olabileceğine inanmakta mı? Yoksa en azından kısa vadede böyle bir şeyin olamayacağı güvencesiyle, hafife mi alıyorlar Türkiye’de söylenen bâzı sözleri?</p>
				<p class="normal">Türkiye’nin şu ya da bu hükümetçe yönetilmesi, hattâ demokrasi olup olmaması, Batı açısından gerçekten fark ediyor mu?</p>
				<p class="normal">Şu yılan hikâyesine dönen yardım, daha doğrusu borç, gelecek mi? Bunun koşulu 
				IMF’nin teknik önerileri mi sadece?</p>
				<p class="normal">Gerçekten, Türkiye, kendisiyle ve Batı ile nasıl bir hesaplaşmaya götürülmek isteniyor?</p>
				<p class="normal">Bir oluşum karşısında doğru tavır alabilmek, oluşumu etkilemek ya da elden geldiğince yönlendirmek, hattâ önlemek, her şeyden önce, oluşumun doğru olarak, objektif olarak tahlili ile mümkündür. Ancak bu tahlil yapıldıktan sonra, mesele bütünüyle kavrandıktan sonra şu ya da bu doğrultuda sağlam politikalar izlenebilir.</p>
				<p class="normal">Günümüz Türkiye’sinin gündemine, “Batı sorunu,” yeniden ve çok ciddi olarak getirilmişe benzemektedir. Ne var ki, olay, henüz olanca ciddiyeti içinde anlaşılamamış gibidir. Mesele, sadece teknik önkoşul görünümündeki 
				IMF önerileri çerçevesinde ele alınmakta, bunlarla başladığı ve bunlarla biteceği varsayımı yaygınlaşmaktadır. Bu eksik değerlendirme ise, hayâl kırıklığı, umutsuzluk, sınırlılık gibi bir dizi yanlış ve idealist tepki yaratmakta, oluşumu yönlendirmek imkânından Türkiye’yi uzaklaştırmaktadır.</p>
				<p class="normal">Bu çalışmanın amacı, Batı’nın, günümüz Türkiye’sinden ne istediğini, bâzı ekonomik imkânların yaratılması için ne beklediğini, Türkiye olayını nasıl değerlendirdiğini, Türkiye üzerinde hangi hesabı yaptığını, objektif biçimde araştırmaktır. Bu çalışma, dış siyaset tahlillerinin kaçınılmaz olarak bünyelerinde taşıdıkları spekülatif unsurları, farklı ipuçlarını bir araya getiren genellemeleri de içermekle beraber, somut araştırmaya dayanmaktadır: Konu, bir ayı aşkın bir süre, 
				ABD’nin Türkiye’ye ilişkin dış politikasını oluşturan çevrelerde araştırılmış, bu politikayı belirleyen en önemli kişilere ve bilimsel kuruluşlara sorular yöneltilmiş, ortaya çıkan bulgular, bir kez de Paris’teki OECD kaynaklarında araştırılmıştır. </p>
				<p class="normal">Ayrıca şunu belirtmek gerekir ki, bu yazıların amacı, ileriye dönük öneriler getirmek değil, bu tür önerilerin oluşumunda yararlanılabilecek somut bir tahlili getirebilmektir: “Batı Türkiye’den ne bekliyor?” sorusunu cevaplamaya çalışırken, bir olayın daha gerçekçi aşılmasına katkıda bulunmaktadır.</p>
				<h3 class="normal1" id="calibre_toc_85">1 Batılılaşma Tercihinin Yeni Bir Aşaması... 
				</h3>
				<p class="normal">Türkiye’nin ekonomik zorlukları karşısında Batı’nın aldığı tavrı değerlendirebilmek için, Batı’nın Türkiye’yi nasıl gördüğünü, nasıl tahlil ettiğini araştırmak gerekir. Türkiye’nin ekonomisini, dış ve iç politikasını Batı nasıl yorumlamakta, bu genel fotoğrafın içine “yeni borçlanma imkânlarını” nasıl yerleştirmektedir? Türkiye’nin kendi hesabını doğru yapması, tutarlı siyasetler oluşturması için, Batı’nın olayı nasıl değerlendirdiğinin doğru saptanması gerekir.</p>
				<p class="normal">Bizdeki “dipsiz kuyu” deyiminin İngilizcede var olduğunu, yüksek düzeydeki Batılı uzmanların yaptığı tahlilleri dinlerken öğrenmek mümkündür. Batılı uzmanlar, kredi piyasalarında büyük imkânların var olduğunu, ayrıca ülkelerin birbirini desteklemekte yararı bulunduğunu anlatmakta, ancak, “... kimse parasını dipsiz kuyuya koymaz” demektedirler...</p>
				<p class="normal">Batı çevrelerinin Türkiye’nin ekonomik durumuna ilişkin tahlillerini, sanırız bu gözlem özetlemektedir. Batı, Türk ekonomisinin şu ya da bu ölçekte bir dış yardımla, daha doğrusu borçlanma imkânıyla sağlığına kavuşabileceğini, artık mümkün görmemektedir. Genel olarak öne sürülen, böyle bir imkânın hiçbir işe yaramayacağı, günümüzünküne benzer bir durumun kısa sürede yeniden oluşacağıdır. Sözünü ettikleri, bir çeşit kısırdöngüdür (fasit daire): Ekonomik çıkmazları yaratan yapısal nedenler ortadan kalkmadıkça, borçlanmanın ancak çok kısa vadeyi geçici olarak kurtaracağı, ardından, eski çıkmazların yeniden boy göstereceği, Batı’da iddia edilmektedir.</p>
				<p class="normal">Öte yandan, genellikle sanılanın aksine, o çok tartışılan 
				IMF önerileri, –özellikle devalüasyon, ücret-fiyat kontrolü, vb.– Batı çevrelerince “köklü çözüm” diye nitelenmemektedir. Türkiye ile 
				IMF’nin benzer konulardaki uzlaşması mutlak bir önkoşul olarak gösterilmekte, ancak bu önkoşulun karşılanması durumunda bile sadece güncel sorunların o da bir ölçüde çözümlenebileceği, ısrarla vurgulanmaktadır. Söz konusu teknik önerilerin Türkiye tarafından izlenmesi durumunda dış borçların Türkiye’ye akmayacağı, ekonomik sorunların çözülmeyeceği özenle ve altı çizilerek belirtilmektedir. 
				IMF ile anlaşmaya varılamaması durumunda ise, Batılı kredi kaynaklarının, malûm, sınırlı bir hareketi bile geçemeyeceği açıklanmaktadır.</p>
				<p class="normal">Batı’nın Türkiye-IMF uzlaşmasına verdiği büyük önemin, Türkiye’nin günümüzdeki sorunlarına değil, yarınlarına ilişkin olduğu anlaşılmaktadır. Böyle bir uzlaşmanın, “bâzı süreci başlatmak” açısından, böyle bir süreci başlatabilirse değeri olacaktır. Batı çevrelerinin tahlilinde, 
				IMF uzlaşması sadece bir başlangıçtır, küçük çözümler getirebilecektir. Köklü çözümler ise, bu tahlile göre, 
				IMF’nin “uzun vadeli önerileri” ve Türkiye’nin oluşturacağı “ekonomi politikaları” sağlayacaktır. Batılıların bu “ekonomi politikaları” tanımıyla belirledikleri, aslında, çok geniş ve çok önemli siyasetler, hattâ tarihsel tercihler olmaktadır...</p>
				<p class="normal">17 Şubat 1979 akşamı, Amerika’nın ABC televizyonunda yer alan “Enflasyon” konulu programda Türkiye de örnek gösterilen ülkeler arasındadır. Anadolu’dan görüntülerin ve Başbakan Ecevit’in kısa bir konuşmasının eşliğinde şu yorum yapılmaktadır: “Türkiye, yeni bir iflâsı önleyecek tedbirleri almadıkça ve bunun güvencesini vermedikçe, Batı, ekonomik destek getirmeye istekli değil...”</p>
				<p class="normal">ABD kamuoyundaki genel eğilimi özetleyen bu sözler, Türkiye’den de fark edilen bir yaklaşımı yansıtmaktadır. Ne var ki bu alışılmış sözcükler ve bilinen yorum, aslında, genellikle sanılandan çok farklı düşünceleri açıklamaktadır: 
				ABD’nin Türkiye politikasını oluşturanların ve OECD çevrelerinin kullandığı biçimiyle, “... tedbirler” yahut “güvence” gibi kavramlar, “teknik tedbirler ve bu tedbirlerin alınacağı yolunda 
				IMF’ye güvence verilmesi” anlamına gelmemektedir, bunlarla sınırlı değildir. Batı sisteminin Türkiye ile olan meselesi, genellikle sanılandan çok daha köklü, çok daha kapsamlı, çok daha uzun vadeli bir mesele niteliğindedir. Öyle 
				IMF ile IMF’nin koşullarıyla, bu koşulların karşılanıp karşılanmamasıyla başlayıp bitecek bir mesele konumunda değildir.</p>
				<p class="normal">Günümüzün özelliği, bir büyük meselenin yeni bir aşamasıyla ve bugün gündeme getirilmesidir. Bir yandan içinde yaşanılan ekonomik bunalım nedeniyle, öte yandan uluslararası gelişmelerin zorlamasıyla, Türkiye’nin önüne “Batı sorununun” yeniden çıkması ya da çıkarılmasıdır.</p>
				<p class="normal">Görülebildiği kadarıyla, Türkiye ile Batı, aralarındaki meseleye çok farklı bakmaktadır. İlişkilerin zaman zaman sağırlar diyaloğuna dönüşmesinin bir nedeni de herhalde budur. Batı, Türkiye’den bir dizi stratejik karar beklerken, Türkiye, olayı mevzii ve konjonktürel ekonomi sorunu olarak görmek eğilimindedir.</p>
				<p class="normal">Türkiye’nin sağlıklı politikalar oluşturması için, Batı’nın tavrına doğru teşhis konması gerekir: Görünen, Batı çevrelerinin, Türkiye olayını “ekonomik sorunların çözümüyle sınırlı,” devalüasyon, fiyat-ücret kontrolü, kalkınma hızının düşürülmesi gibi önlemlerle aşılabilecek bir sorun olarak nitelemediğidir. Batı, bu önlemleri sadece “teknik” bir başlangıç olarak, bir büyük meselenin çok küçük bölümleri olarak görmektedir. Birkaç yüz milyonluk borçlanma imkânı yaratabilecek ama sadece buna yetecek diye nitelemektedir.</p>
				<p class="normal">Batı, Türkiye meselesini, Türkiye’nin 1920’lerde yaptığı “Batılılaşma” tercihinin günümüzde gündeme gelen yeni bir aşaması olarak, Türkiye’den köklü tavır ve siyasal nitelikli kararları gerektiren tarihsel-stratejik bir problem olarak görmektedir. Olaya bu açıdan yaklaşmaktadır.</p>
				<p class="normal">Batı’nın Türkiye’ye karşı bir süredir izlediği politika bu çerçeve değerlendirildiğinde, bâzı soru işaretlerinin kısmen aydınlanması mümkündür. “Bunalımdaki Türk ekonomisinin yardımına Batı neden koşmuyor, ekonominin her geçen gün biraz daha zorlanmasına nasıl seyirci kalabiliyor, Türkiye’nin bu durumuna Batı neden ilgisiz” gibi yakınmaların açıklanması, “ilgisizlikte” değil, bilâkis, ilginin “önemli” boyutlara varmış olmasında araştırılabilir:</p>
				<p class="normal">Batı’nın, artık, Türkiye meselesini küçük yardımlarla geçiştirilebilecek bir konu olarak görmediği, olaya sadece ekonomi açısından, hattâ tek başına dış politika açısından bakmadığı anlaşılmaktadır. Batı’nın uzun vadeli stratejisi çerçevesinde Türkiye’ye “hayati” mesele olarak bakılmakta, Türkiye’den köklü tavır değişimleri beklenmektedir. Görülebildiği kadarıyla, Batı, küçük katkılarla Türkiye’nin gününü rahatlatmak yerine, Batı sisteminin çerçevesinde Türkiye’yi köklü ekonomik dönüşümlere yöneltmek tercihini yapmıştır, kendi etkinliğini bu doğrultuda kullanmaktadır.</p>
				<p class="normal">Başka bir deyişle, Türkiye’ye ilgisiz olduğu için değil, Türkiye’yi çok önemsediği için; küçük katkılarla durumu sürdürmek Batı’ya anlamsız hattâ artık tehlikeli gözüktüğünden, günü geçiştirmek yerine, yarınları kendi açısından çözümlemek istediği için, Batı, belirli bir siyaseti izlemektedir. Meseleye geçici önlemlerle değil, sadece 
				IMF önerileriyle de değil, köktenci (radikal) bir yaklaşımla eğilmektedir. Dolayısıyla, o çok sözü edilen “dış yardım,” beklenilen niteliği ve boyutlarıyla bir türlü gelmemektedir...</p>
				<h3 class="normal1" id="calibre_toc_86">2 Dış Politika, Rejim ve Batı’nın Görüşü 
				</h3>
				<p class="normal">Türkiye, IMF önerilerine uymazsa ne olur? Batı kaynaklarından bulamadığını Doğu’dan yahut Üçüncü Dünya’dan bulabilir mi? Böyle bir arayışın eşliğinde, Türk yetkililerin de zaman zaman dile getirdiği yeni dış politika tercihleri oluşur, Türkiye Batı’dan uzaklaşırsa, Batı bunu nasıl karşılar? Daha doğrusu, Batı’nın bir çeşit “mali müşaviri” durumundaki 
				IMF’nin teknik koşullarından kaynaklanmış bir ciddi uyumsuzluğu, Türkiye’nin yeni dış siyaset yönelimlerini, Batı göze alabilir mi, böyle bir riski üstlenebilir mi, bu riski almaya değer mi?</p>
				<p class="normal">Türkiye’nin oluşturacağı politikalarda, bu soruların cevabı herhalde ağırlık taşıyacaktır. Aynı biçimde, ekonomik ve teknik zorlamaların Türkiye’de siyasal bunalımlar yaratacağı, hattâ rejime zarar vereceği biçiminde Türk kamuoyunun ilgilendiği varsayımların, Batı açısından nasıl yorumlandığı, Türk demokrasisinin Batı açısından öneminin ne olduğu da, doğru saptanması gereken noktalardır.</p>
				<p class="normal">Eğer Batı, Türkiye’yle ekonomik ilişkilerinde bir dönemeç noktasına gelmiş ve çok köklü bâzı oluşumları başlatmışsa, bunların mutlaka siyasal ve toplumsal gerekçeleri, uzantıları da bulunması gerekir.</p>
				<p class="normal">Batı’nın Türkiye’ye ilişkin dış politika değerlendirmelerinde uzun süre odak noktası olan Kıbrıs’ın, güncelliğinden belli ölçüde kaybettiği görülmektedir. Batı, Ecevit hükümetince izlenen Kıbrıs siyasetini genellikle olumlu yorumlamaktadır. Türk Dışişleri’nin Kıbrıs çözümü yolundaki adımları, Batı çevrelerinde “yeterli” ve “cesur” diye nitelenmektedir. Uzlaşmadan yana olduğu, belirli tavizler verdiği, uzlaşmaya yanaşmayanın Yunan tarafı olduğu biçimindeki bir izlenimi Türk hükümetinin Batı’da yarattığı anlaşılmaktadır.</p>
				<p class="normal">Kaldı ki, özellikle Ortadoğu’daki son gelişmeler çerçevesinde Kıbrıs sorununun güncelliğinden kaybettiği, daha doğrusu Türkiye’ye karşı kullanılabilirlik niteliğinin şimdilik azaldığı gözükmektedir. Bu gelişmeler ve “iyi niyetli yaklaşımı” ortaya koymuş bir Türkiye, Kıbrıs sorununun Batı’nın yaptığı tahlilde “kritik” noktadan uzaklaşmasını sağlamışa benzemektedir.</p>
				<p class="normal">Batı’daki kendisine ilişkin oluşumları değerlendirmek, hattâ yönlendirmek durumunda olan bir Türkiye’nin dikkatle teşhis etmesi gereken husus, Türkiye’nin farklı dış siyaset tercihleri konusunda Batı’nın nasıl bir yorum yaptığıdır.</p>
				<p class="normal">Görülebildiği kadarıyla, Batı’nın Türkiye tahlilinde, Türkiye’nin farklı dış tercihlere yönelmesi olasılığı ağırlık taşımamaktadır. Batı, kendi hesabını, bu varsayım üzerine bina etmişe benzemektedir. Türk yetkililerinin yeni arayışlara ilişkin sözleri ihtiyatla karşılanmakta, çok yönlü politika girişimlerinin belli ve kabul edilir sınırları aşamayacağı düşüncesi savunulmaktadır. Özellikle Başbakan Ecevit’in Washington’daki açıklamaları ayrı bir güvence olarak nitelenmektedir. “... Türkiye 
				IMF ile uzlaşmazsa, ekonomik sorunları, büsbütün ağırlaşırsa, o zaman Batı’dan uzaklaşıp Doğu’ya yönelir” gibi bir kaygı, Batı çevrelerinde gözükmemektedir.</p>
				<p class="normal">Türkiye’nin dış politika alternatifleri üzerinde Batı’nın kendi açısından rahatlatıcı yorumlar yapması, bâzı yaygın varsayımlara dayanmaktadır. Bunlara göre, Türk dış politikası köklü ve tarihsel bir tercih niteliğindedir; bir günden ötekine değişmesi zordur. Batı, bu tercihin “Batı medeniyetinin” amaç alınmasıyla oluştuğunu, yarım yüzyılda güçlenip yerleştiğini savunmaktadır. Ayrıca, Batılılar, günümüzün dünyasında Doğu ve Batı blokları arasında kurulmuş dengenin hiçbir “blok ülkesi” için fazla hareket imkânı tanımadığı görüşündedirler.</p>
				<p class="normal">Bu çerçevede olaya bakan Batı, köklü dış tercih değişimlerinin sadece hükümetlerin iradesine bağlı olmadığı, ancak güçlü iç dinamiklerden hız alıp, elverişli dış siyasal ortamlarda gerçekleşebileceği yargısını paylaşmaktadır. Türkiye’nin günümüzdeki toplumsal güç dengelerinde, siyasal üstyapısında ve dünya konjonktüründe, böyle bir dış siyasal tercih değişimini mümkün görmemektedir.</p>
				<p class="normal">Dolayısıyla, IMF önkoşulunda ısrar ederken ya da Türkiye’nin ekonomik zorluklarını uzaktan izlerken, Batı, herhangi bir dış siyaset değişiminin Türkiye’de gerçekleşebileceği gibi kaygılara kapılmamakta, bu doğrultudaki açıklamalardan etkilenmemektedir. Doğru yahut yanlış, hesabını buna göre yapmış gözükmektedir.</p>
				<p class="normal">Ekonomik sorunların daha da ağırlaşması durumunda bile Türkiye’nin Batı çerçevesi dışına yönelemeyeceği varsayımından hareket eden Batılı mantık, meseleye rejim açısından baktığında acaba ne görmektedir?</p>
				<p class="normal">Türk kamuoyunda merak edilen, zaman zaman tartışılan bir konudur bu: Ekonomik zorlukların rejime, demokrasiye zarar verecek düzeye ulaşması durumunda, Batı çevreleri, borç vermek için hâlâ 
				IMF ile uzlaşılmasını mı bekleyecektir? IMF’nin benzer koşullarına uymak için çaba gösteren Portekiz’de sosyal demokrat hükümet devrilmemiş midir? 
				IMF’nin reçetelerini uygulayayım derken Mısır’ın Sedat’ı neredeyse sokak kargaşalarından yıkılacak duruma düşmemiş midir? Şimdi benzer tehlikelere Türkiye’nin kendisini açması Batı tarafından nasıl göze alınacaktır, vs.</p>
				<p class="normal">Bu duruma, Batı basını da dikkati çekmektedir: 
				IMF önerileri doğrultusundaki girişimlerin var olan hükümeti yıpratacağı, hareketsiz kalmanın ise dış kaynak yokluğundan ötürü aynı ölçüde hükümeti zayıflatmakta olduğu yazılmaktadır. Yani, her iki durumda da, hükümetlerin, hattâ demokratik rejimin hayli etkileneceği öne sürülmektedir.</p>
				<p class="normal">Burada, Türkiye açısından önem taşıyan nokta, şu teşhisi doğru koyabilmektir: Türkiye’nin sürüklenmiş gözüktüğü bir ikilemin demokrasiyi zorlayacağı, hattâ zorladığı gibi bir kaygı Batılı karar merkezlerinde var mıdır? Varsa, bu kaygı nedeniyle, dış borçlandırma sorununa Batı’nın 
				IMF’siz ve “önerisiz” biçiminde yeniden eğilmesi söz konusu olabilir mi?</p>
				<p class="normal">Bu konu Batı çevrelerinde araştırıldığında, ortaya şöyle bir görüntü çıkmaktadır: Batı, Türkiye’de demokratik nitelikli bir rejimin varlığını (günümüzün dış dengeleri çerçevesinde ve günümüz için) önemli ve özlenilir bulmaktadır. Batı sistemini benimsemiş bir ülkede böyle bir rejimin sürekliliğini, Batı sistemi açısından bir başarı olarak görmektedir. Konuya, genel çizgileriyle, böyle bir yaklaşım içinde eğilmektedir. Ancak, mesele 
				IMF koşullarıyla bu demok-ratik yaklaşımın çelişmesi olasılığına geldiğinde, demokratik kaygılar sanki ikinci plana itilivermektedir:</p>
				<p class="normal">“... Türkiye’nin nasıl bir rejimle yönetileceği Türkiye’nin kendi bileceği konudur, ama kaçınılmaz ekonomik zorunlulukların yerine getirilmesi şarttır, bunun yapılması demokrasiye zarar vermez herhalde, Türk demokrasisi sağlamdır” benzeri düşünceler ortaya konabilmektedir...</p>
				<p class="normal">Görülebildiği kadarıyla, Batı, Türkiye’deki demokratik çerçevenin sürekliliğini, günümüzün dünya ve Türkiye koşullarında olumlu nitelemektedir. Ne var ki, Türkiye’den Batı’nın beklediği ekonomik kararların ve dönüşümlerin, son tahlilde, Batı açısından “demokrasiden daha önemli olduğu” izlenimi alınabilmektedir. Başka bir deyişle, demokrasi istenen bir rejimdir, ekonomik dönüşümler bu rejim içinde gerçekleşirse, ideal bir durum ortaya çıkacaktır. Yok eğer zorunlu olan ekonomik çözümlerle rejimin niteliği ille de çelişecekse, bu, diplomatik dildeki ifadesiyle, “... Türkiye’nin kendi problemi” olacaktır...</p>
				<p class="normal">Yani, Türkiye eğer günü birlik dertlerini kısmen karşılamanın ötesinde, önemli sayılabilecek bir dış borçlanma imkânı bulabilecekse, Batı 
				IMF aracılığıyla önerdiklerini –yaratacakları sonuçlar ne olursa olsun– vazgeçilmez önkoşul diye görmektedir. Bu önerileri benimsemesi ya da reddetmesi durumunda demokrasiye ilişkin sorunlarla karşılaşırsa, bu, Türkiye’nin kendi bileceği iş diye yorumlanmaktadır.</p>
				<p class="normal">Batı çevrelerinin bir kanaati de, anlaşıldığı kadarıyla, Türkiye ile 
				IMF’nin sonunda mutlaka uzlaşacağıdır:</p>
				<p class="normal">“... Ama altı ayda, ama bir yılda...”<sup class="calibre4"><a class="footnote-link" href="siyaset_split_026.html#footnote-100-8" id="footnote-100-8-backlink" name="footnote-100-8-backlink">[8]</a></sup></p>
				<h3 class="normal1" id="calibre_toc_87">3 “Türkiye’nin Batı ile Bütünleşmesi Tehlikede” 
				</h3>
				<p class="normal">Türkiye’nin Batı sorununu kendi yararına ve en akılcı biçimde ele alabilmesi, oluşumları etkileyip yönlendirmesi için, önce, Batı’nın tavrını ve beklentilerini doğru teşhis etmesi gerekir. Buradan hareketle yapageldiğimiz tahlil, iki noktayı, galiba en önemli iki noktayı henüz açıklığa kavuşturmamıştır:</p>
				<p class="normal">Batı, Türkiye’den ne “beklemektedir” ki, bu beklenen uğruna Türkiye’nin cidden zor olan ekonomik sorunlarına kayıtsız gözükebilmektedir, gene aynı “beklenen” için demokratik kaygıları ikinci plana atabilmektedir, kendi açısından “risksiz” görse bile, Türkiye’deki yeni dış politika arayışı sözlerine katlanmaktadır. Nihayet, kendi sisteminin uzantısı niteliğindeki bir ülkenin ekonomik bunalımında, Batı, biraz da kendi sisteminin başarısızlığının sergilenmesine, nasıl imkân vermektedir? Bütün bunlara hangi “beklenti” için tahammül etmektedir?</p>
				<p class="normal">Henüz açıklık kazanmamış ikinci nokta, olayın zamanlamasına ilişkindir: Dünyada ve Türkiye’de ne gibi değişimler olmuştur da, Batı sistemi açısından ne gibi tehlikeler görülmüştür de, Türkiye olayı gündeme getirilmiş, hem de en kesin bir tavrın ve en kesin çözümlerin eşliğinde mesele ortaya konmuştur?</p>
				<p class="normal">Görülebildiği kadarıyla, bu iki noktayı açıklamanın yolu, Batı-Türkiye ilişkilerinin günümüzdeki durumunu da açıklayacak olan yaklaşım, belirli bir kavramdan, “entegrasyon” kavramından geçmektedir. Entegrasyon, yani “Türkiye’nin Batı’yla bütünleşerek ona dahil olması...”</p>
				<p class="normal">1) Batı, kendi sisteminin geleceği açısından, Türkiye’nin elli yıllık Batı’ya entegrasyonu sürecini hızlandırmanın, yeni bir aşamaya geçmenin, bunun gereklerini yerine getirmenin kararlılığı, hattâ telaşı içinde gözükmektedir. Türkiye’den “beklenilen,” uğruna çeşitli baskılar yapılıp riskler alınabilen olgu, görülebildiği kadarıyla, budur.</p>
				<p class="normal">Meselenin birdenbire “müstaceliyet” kazanması, önemli bir gündem maddesi olması ise, şu nedenlerden doğmuşa benzemektedir: Batı, kendi ölçüleriyle, Türkiye’nin ekonomik yapısını sağlıksız, hattâ akılcılık dışı diye nitelemektedir. Bu sağlıksızlığın kemikleşmeye başladığı ve bir kargaşa yarattığı görüşündedir. Böyle bir ekonomik yapının ise sadece entegrasyon sürecini geciktirmekle kalmadığı, artık engellemeye başladığı, giderek daha fazla engelleyeceği kanısına varmış gözükmektedir.</p>
				<p class="normal">Dolayısıyla, köklü tavır değişimlerini ve ekonomik yapısal değişimleri Türkiye’den beklemekte, hattâ bunları zorlamakta, kendi sistemi doğrultusundaki çözümlerin bir an önce gerçekleşmesine çalışmaktadır.</p>
				<p class="normal">2) Batı’nın tarih yorumunda, Türkiye, “Batılılaşma” tercihini 19. yüzyılın “yenilikçi” akımlarıyla başlatmış, “Misak-ı Milli”nin ilânı ve Cumhuriyet’in temel ilkeleriyle, Batılılaşma tercihini perçinlemiştir. Misak-ı Milli, bir bakıma, Batı’nın ilgilendiği bütün eski Osmanlı topraklarının Milli Mücadele tarafından reddedilmesi, bunlar üzerinde hak iddia edilmeyeceği biçiminde yorumlanmıştır. Batı’ya göre, genç Cumhuriyet bu sözünü tutmuştur. İç ve dış siyasal kararlarıyla, yerleştirmeye çalıştığı kurumlar ve yaşam biçimiyle, nihayet, amaçladığı “muasır medeniyet” ile Batılılaşma doğrultusunu izlemiştir. 
				NATO’ya katılmak kararı, aynı sürecin bir parçası olmuştur. Ortak Pazar üyeliği, Batı tarafından, son halkası Batı topluluğuna ve sistemine “dahil olmak, bütünleşmek” olan bir zincirin içinde değerlendirilmektedir.</p>
				<p class="normal">Batı’nın, Türkiye olayına günümüzdeki yaklaşımını açıklayabilmek için, meseleye bu tarihsel süreç çerçevesinde ve “entegrasyon,” yani, “Türkiye’nin Batı sistemiyle bütünleşerek ona dahil edilmesi” açısından bakmak gerekir: Batı, kendi sisteminin geleceğine ilişkin planlarında, Türkiye’nin Batı’ya entegrasyonu sürecini hızlandırmanın kararlılığı içinde gözükmektedir.</p>
				<p class="normal">3) Batılıların değerlendirmesinde, Türkiye’nin günümüzdeki ekonomik yapısı ve bu yapıdan kaynaklanan çeşitli gelişmeler, Türkiye’nin Batı sistemine entegrasyonu sürecini geciktirmekte, hattâ artık tehlikeye sokmaktadır.</p>
				<p class="normal">Batı’nın “dış kaynak” konusundaki tavrının, hattâ iki yıldır izlediği Türkiye politikasının temelinde bu varsayımın yattığı gözükmektedir.</p>
				<p class="normal">Türkiye’nin mevcut ekonomik yapısı, Batı’ya göre, sağlıksızdır. Sağlıksızlığın, gene Batı’ya göre, geçmişteki sonucu sadece entegrasyonu “geciktirici” olmuşken, artık “engelleyici” olmaktadır.</p>
				<p class="normal">Batı’nın bu tahlillerindeki “sağlıksız ekonomik yapı”nın, iki açıdan “engelleyici” görüldüğü anlaşılmaktadır: Yapı, sağlıksızlığı oranında, kendini dışa karşı korumak, gümrük duvarlarını yüksek tutmak, dış rekabetten kaçmak ve içine kapanmak durumundadır. Bu eğilimler, giderek güçlendiği varsayılan eğilimler, tabiatıyla, “entegrasyonu” yakınlaştırıcı değil, bilâkis, ortadan kaldırıcıdır.</p>
				<p class="normal">Öteki “engelleyici” özellik, sağlıksız ekonomiden dolaylı biçimde kaynaklanmış, Batı tarafından “irrasyonel” akılcılık dışı diye nitelenen üstyapısal gelişmelerde görülmektedir: Sağlıksız ekonomik yapı, yol açtığı enflasyon, işsizlik, üretim düşüklüğü gibi nedenlerle, toplumsal bunalımları, silâhlı çatışmaları, Kahramanmaraş olaylarını ve benzerlerini dolaylı biçimde yaratmaktadır ki, bu üstyapısal durum da, entegrasyon sürecini ciddi olarak tehlikeye sokmaktadır.</p>
				<p class="normal">Şimdi, bu iki noktaya biraz daha yakından bakmaya çalışalım:</p>
				<p class="normal">Batı’nın ölçüleriyle, ekonomik yapının akılcılık dışı özellikleri diye nitelenen, Türkiye’de genellikle yansıtıldığı gibi sadece kamu sektörünün sorunları değildir. Türk özel sektörünün birçok kesimi, Batı ölçüleriyle, anormal yükseklikte kâr marjlarıyla çalışan, savurganlığı had dereceye varmış, Batı’dan iki kat pahalıya mal ettiğini Batı’dan dört kat pahalıya satan, buna karşılık sattıklarının kalitesi düşük olan bir sektör diye nitelenmektedir. Bu yapıdaki bir sanayinin içteki yüksek kârlarıyla yetineceği, Batı’ya entegre olmak şöyle dursun, Batı’dan şiddetle kaçacağı savunulmaktadır.</p>
				<p class="normal">Sağlıksız ekonomik yapının öteki bilinen göstergesi, Batı yorumunda, kamu iktisadi teşekküllerinin çok yüksek maliyetle çalışması, gerektirdiği mali devlet desteğinin ise ekonomiyi sağlıksızlığa mahkûm eden bir etken olduğudur.</p>
				<p class="normal">Batı’nın bir başka varsayımı, Türk ekonomisini düzenleyen yahut etkileyen devlet mekanizmalarının “bürokratik” ve “engelleyici” nitelik taşıdığıdır. Böyle bir yapı içinde, ekonominin gelişemeyeceği gibi Batı sistemine de entegre olamayacağı iddia edilmektedir.</p>
				<p class="normal">Ekonomik yapının akılcılık dışı olmasına neden diye gösterilen son konu, Batı’nın çok tartışılan bir iddiasına ilişkindir: Batılı tahlilde, Türkiye, olağanüstü bir tarımsal potansiyele sahiptir, tarımsal üretimi “arttıracak” ve “işleyecek” sanayinin ve bunu dünya piyasalarına “satabilecek” sistemin geliştirilmesi Türkiye’nin dış kaynak sorununu büyük ölçüde çözebilecektir. Batı, var olduğunu öne sürdüğü bu imkânın kullanılmayışını, ekonominin yapısal bir bozukluğu olarak görmektedir.</p>
				<h3 class="normal1" id="calibre_toc_88">4 Kesin Tercihlere Zorlanan Türkiye... </h3>
				<p class="normal">Batı’nın Türkiye’ye ilişkin ekonomik tahlilinin varsayımları çerçevesinde, hiç değilse “teknik” yanı ağır basan yahut kısa vadeli olan bir dizi öneri, kendiliğinden ortaya çıkmaktadır. Bir bölümü 
				IMF tarafından zaten ortaya konmuş bulunan bu öneriler, özetle şöyle gözükmektedir: Gümrük duvarlarının aralanarak yabancı malların küçük ölçüde bile olsa Türkiye’ye girebilmesi, böylece, Türk sanayiinin rekabete zorlanması ve daha ucuza mal eden, daha ucuza satan, daha az kâr eden, daha kaliteli mal üreten, daha sağlıklı bir yapıya yöneltilmesi; kamu iktisadi teşekküllerinin verimli ticari kuruluşlar gibi çalışması, devlet sübvansiyonunun giderek azaltılması, böylece enflasyonu körükleyen bir etkenin de zayıflatılması; özel sermaye hareketlerinde devletin “izin” mekanizmalarının ve bürokratik denetimin azaltılması; nihayet, tarımsal üretimi arttırmaya, işlemeye, pazarlamaya dönük projelerin yabancı sermayeye açılarak gerçekleşmesi, böylece, önemli bir ihracat imkânının yaratılması.</p>
				<p class="normal">Sözü edilen ekonomik sorunların, Batı tahlilindeki “sağlıksız ekonomi” varsayımının temel gerekçeleri olduğu anlaşılmaktadır. Bunlar “yapısal bozukluk” diye nitelenmekte, güncel ekonomik sorunlar bu bozukluğun sonucu olarak görülmektedir: Dış ödemeler dengesi açığı, döviz yokluğu, enflasyon, sanayide mevcut kapasitenin kullanılmaması, işsizlik, vb.</p>
				<p class="normal">Batı’nın, Türkiye’nin Batı’ya entegrasyonuna engel olduğunu varsaydığı bir ekonomiye sağlam bir destek getirmeyişi, siyasal gerekçelere de dayanmaktadır.</p>
				<p class="normal">Türkiye’nin mevcut ekonomik yapısının sürekliliğinde, Batı, bir toplumsal ve siyasal istikrarsızlığın kaçınılmazlığını da görmektedir. Bu, Batı’yı, birkaç yönden tedirgin etmektedir. Önce, 
				NATO aracılığıyla “ortakları” durumundaki bir ülkenin istikrarsızlığı ve özellikle vuruşmalara, siyasal cinayetlere sahne olması, Batı sistemi açısından sağlıksız bir etken olarak nitelenmektedir. Ayrıca Batı, Ortadoğu’da istikrarın kendi çıkarları bakımından hayati önem taşıdığı bir dönemde, Ortadoğu’ya komşu olan 
				NATO ülkesinin ekonomik ve toplumsal bunalımını, bölge istikrarı için olumsuz bir etken, istikrarı kolaylaştırmayan bir durum diye nitelemektedir.</p>
				<p class="normal">Bu durumu sağlıksız ekonomik yapının dolaylı sonuçlarıyla yakından ilişkili gören Batı açısından, Doğu’daki iddialarından elli yıl önce vazgeçmiş bir Türkiye’nin Batı’yla bütünleşme sürecinde uyumsuzluk göstermesi, ciddi bir siyasal sorundur, sistem sorunudur. Batı, söz konusu ekonomik yapının önemli dış politika değişimi yaratmayacağı görüşündedir. Ancak, aynı ekonomik yapının, dolaylı ve dolaysız sonuçlarıyla, toplumu dağıtıcı, insanları ilkel ölçülerle birbirine düşürücü, çatışmalar ve huzursuzluklar yaratıcı olduğuna, Batı sisteminin kendi “uzantısı” saydığı Türkiye’yi zayıflatarak Batı sisteminin bütününe zarar verdiğine, çeşitli ekonomik ve toplumsal sonuçlarla “akılcılık dışı”nı besleyerek Batı’ya dahil olma sürecini engellediğine inanmaktadır.</p>
				<p class="normal">Şimdi, tekrar başlangıca dönerek özetlemeye ve bu araştırmayı noktalamaya çalışalım:</p>
				<p class="normal">1) Batı, Türkiye’nin ekonomik yapısını, borçlarla iyileşemeyecek kadar sağlıksız görmekte, verilecek önemlice bir borcun, sağlıksızlığı sürekli kılmaktan başka sonuç yaratmayacağına inanmaktadır.</p>
				<p class="normal">2) Aynı Batı, bu ekonomik yapının, dolaylı ve dolaysız sonuçlarıyla, Türkiye’nin Batı’ya entegrasyonu sürecini sadece geciktirmediği, artık engellediği kanısındadır.</p>
				<p class="normal">3) Bu durumda, “dış yardım”, “borç imkânı” gibi olgular, alışılmış anlamlarını yitirmektedir: Batı’nın, Türkiye’nin Batı’yla bütünleşmesi sürecine engel olarak gördüğü bir ekonomik yapıyı sürekli kılmak için, ona destek getirmesini beklemek boş bir bekleyiştir. Batı’nın destek ve borçlandırma mekanizmaları, çok zorunlu ölçülerin dışında, artık, Türkiye’de mevcut ekonomik yapıyı kurtarmak için değil, Batı sistemi çerçevesinde onu “değiştirmek” için kullanılmaktadır, kullanılacaktır. Bu “değiştirme,” ekonomiye Batı ölçüleriyle akılcılık kazandırtmak ve Türkiye’yi uzun vadede Batı sistemiyle bütünleştirmek amacını gütmektedir.</p>
				<p class="normal">4) Türk ekonomisine ciddi bir destek getirmek için Batı’nın Türkiye’den ne beklediği, bu çerçevede daha iyi anlaşılmaktadır. Entegrasyon sorununu ciddi olarak gündemde gören Batı, öncelikle, Türkiye’den köktenci (radikal) yaklaşımlar ve yeni tavırlar beklemektedir. İki yıldır o çok sözü edilen, Türk gazetelerinin manşetinden düşürülmeyen, uğruna sürekli “görüşülen” dış kaynak desteğinin temelinde yatan “koşul,” böyle gözükmektedir. Türkiye’nin kendi geleceğini Batı bütünü içinde ve bu bütünle uyumlu olarak yaratması, ekonomik yapısal değişimi bu çerçevede gerçekleştirmesi, Batı sisteminin içindeki işbölümünü de dikkate alarak ekonomisini geliştirmesi beklenmektedir.</p>
				<p class="normal">19. yüzyılda ilk işaretleri beliren, elli yıl önce temelleri atılan, 
				NATO üyeliği ve Ortak Pazar adaylığı ile perçinlenen Batılılaşma sürecinde, Türkiye, yeni adımlara yönlendirilmektedir.</p>
				<p class="normal">5) Burada sözü edilmekte olan beklenti, IMF’nin teknik koşullarından çok daha önemlidir. 
				IMF önerileri, nihayet, ekonomiyi Batı anlamında akılcılığa yöneltmenin, Türkiye’nin yeniden ve daha hızlı olarak entegrasyon sürecine koyulmasının ilk girişimleri niteliğindedir.</p>
				<p class="normal">6) Batı dilinde bu oluşuma verilen resmi isim, “ekonominin modernleşmesidir.” Ne var ki bunun “acılı” bir süreç olduğunu Batı da ifade etmektedir. “Fakat bu Türkiye’nin problemi” denilmektedir. Değişimin yol açacağı zorlukların kaçınılmaz fakat geçici olacağı öne sürülmektedir. Öte yandan, önerilen doğrultuda Türkiye’nin adımlar atmasıyla dış desteğin Batı hükümetlerinden otomatik biçimde akmayacağı da belirtilmekte, sistemin kendi mantığı gereğince özel yatırımların ve özel kredi kaynaklarının harekete geçeceği öne sürülmektedir.</p>
				<p class="normal">Türkiye’nin ihtiyacını duyduğu gerçekçi bir değerlendirmenin ortaya koyabileceği durum, böyle gözükmektedir.</p>
				<p class="ortayazi">***</p>
				<p class="normal">Türkiye, günümüzde bir “Batı sorunu” karşısındadır. Açık ve kesin tercihlere zorlanmaktadır. Köşeye sıkıştırıldığı bellidir. Gene belli olan, mevcut ekonomik özelliklerin sürekliliği durumunda, hattâ 
				IMF’nin sadece teknik nitelikli önerilerine uyulmaya çalışılsa bile, büyük çapta bir Batı desteğinin ekonomiye getirilmeyeceğidir. Batı’nın kendi sisteminin mantığı çerçevesindeki hesabı, çok daha boyutlu gözükmektedir. Türkiye’nin Batılılaşması süreciyle, entegrasyonu ile bağlantılıdır; tarihsel bir anlamı vardır. </p>
				<p class="normal">Türkiye’nin içinde bulunduğu durum elbette umutsuz değildir. Türkiye çaresiz de değildir. Ancak, karşısında bulunulan oluşumu Türkiye yararına etkilemek yahut yönlendirmek, ona doğru teşhis koymayı, hiçbir hayâle kapılmadan meseleyi olanca gerçekliği içinde, derinliğine tahlil etmeyi gerektirir.</p>
				<p class="normal">Eksik tahliller ve idealist tavırlar üzerine bina edilmiş politikalar, ne kadar iyi niyetli olurlarsa olsunlar, sahiplerini umut kırıklıklarına ve yanlışa sürüklerler.</p>
				<p class="normal">Tahlil aşamasında yanlıştan hareket etmiş politikaların sonuçta başarılı olması, söz konusu değildir...</p>
				<p class="normal">(NOT: 1979 Şubat ayındaki araştırmalara dayanan bu yazıdaki gözlemler, Demirel hükümetinin 1980 başındaki ekonomik kararlarıyla doğrulanmıştır.)</p>
				<h3 class="normal1" id="calibre_toc_89">Batı Çıkmazındaki Işık...</h3>
				<p class="normal">Türkiye’nin Batı ile olan ilişkilerinde yeni bir aşamaya gelinmişe benzemektedir. Durum, farklı açılardan yorumlanabilir: Ekonominin nihayet akılcı bir çizgiye gireceği, toplumsal gelişmenin uzun vadede bundan hız kazanacağı öne sürülebilir. Ya da, ülke ekonomisinin sömürge bağlantılarına götürüldüğü iddia edilebilir. Geleceğe dönük varsayımlar ne olursa olsun, bir gerçek açıkça ortadadır: 
				IMF ile imzalanmakta olan anlaşmayla Türkiye, artık eski Türkiye olmaktan çıkmaktadır. Ülke, tarihsel Batılılaşma sürecinde yeni bir dönemeci almak üzeredir.</p>
				<p class="normal">Türkiye’nin, kendi ekonomik yapısına ve kararlarına Batı’nın eşliğinde yön verebileceği yeni bir dönem başlamaktadır. Batı’nın akıl odaklarınca saptanmış bir çerçevede Batı sisteminin mantığıyla ekonomiyi düzenleme çabaları, toplumu derinden etkileyecektir: Türkiye’nin geleneksel “karma ekonomisi” kendine özgü liberal nitelikleri ancak bürokrasinin gözetiminde ve yönlendirmesinde taşımışken, şimdi Batı modelinin geniş liberalizm anlayışına yakınlaşacaktır. Böyle bir ekonomik liberalleşme sürecinde, devletin yönlendirme ve denetim mekanizmaları gerileyecek, piyasa ekonomisinin yasaları daha da öne çıkacaktır. Bundan böyle, Devlet Planlama Teşkilâtı’nın planları, ancak Batı’nın önerdiği “İstikrar Programı” çerçevesinde anlam taşıyabilecektir. Yabancı sermaye yatırımlarından Kamu İktisadi Teşekkülleri’ne, Türk parasının değerine, emeklilik ve ücret politikalarına kadar bir dizi alanda bu değişimin somut sonuçları yaşanacaktır. Hükümetin hazırladığı haber verilen yeni ve “liberal” Yabancı Sermaye Yasa tasarısıyla, taban fiyatlarındaki yeni yaklaşımla, yaşanmaya başlanmıştır bile.</p>
				<p class="normal">Bu gelişmelerin yararı yahut zararı üzerine olduğu gibi, bu noktaya neden ve nasıl gelindiği üzerine de söylenecek çok söz vardır. Yarım yüzyıl önce yapılmış bir Batılılaşma tercihinin kaçınılmaz ve doğal sonucuna ulaştığı savunulabilir. Durum, Avrupa ülkelerine kıyasla gecikmiş bir kapitalizmin tarihsel eksiklerine bağlanabilir. Ya da, bambaşka açıklamalar getirilebilir. Ancak, günümüzde öncelikle düşünülmesi, araştırılması gereken, geleceğe dönük yollar, yöntemler çözümlerdir.</p>
				<p class="normal">Türkiye’nin halk kitleleri ve bu kitlelerin temsilciliği iddiasındaki hükümeti (1978’de kurulan Ecevit Hükümeti), yeni durumun bünyesindeki yepyeni dinamiklerden, toplumu daha ileri bir aşamaya götürmek için yararlanabilecek, onlara yön verebilecek midir?</p>
				<p class="normal">Sorun, Türkiye’nin yarınları açısından stratejik önemdedir. Çünkü, Türkiye’nin ekonomik ve toplumsal gerçekleri Batı uzlaşmasının getirdiği yeni koşullarda değerlendirilince, ortaya düşündürücü bir tablo çıkmaktadır: Batı metropolüyle bağlantılı “çevre ekonomileri” olmaya, hafif sanayi ve tarıma yönlendirilmiş, ekonomist liberalizme zorlanmış ülkelerin hemen hepsi, ortak bir özelliğe sahiptir: Uzak Güney Kore’den “Tayvan” Çin’ine, Arjantin’e, Brezilya’ya kadar, ilkel dikta rejimleri altındadır. Bu ülkelerin “liberal” ekonomik altyapısı, günümüz Batı’sındaki gibi liberal bir siyasal üstyapıyı değil, diktatörlükleri yaratmaktadır.</p>
				<p class="normal">Türkiye’nin adımını atmakta olduğu yeni dönemde onu bekleyen ilk büyük tehlike budur.</p>
				<p class="normal">Türkiye, demokrasiyi zorlamakta olan bir dizi gelişmeyle, zaten karşı karşıyadır. Batı rasyonelleri uyarınca ekonomik altyapıya yeni biçim vermenin acılı sürecinde, antidemokratik oluşumlar ve eğilimler büsbütün güçlenebilecektir: Gündemde, pahalılığın ve işsizliğin –geçici süre için bile olsa– daha da artması vardır. Taban fiyatlarının yetersiz kalması vardır; sadece kamu kuruluşlarının değil, özel sermaye kesimlerinin de yeni alışkanlıklara zorlanması vardır. Nihayet, bütün bunların dolaylı sonucunda, dehşet tırmanışının muhtemel basamakları vardır. Bu gelişmeler, liberalleşmeye götürülen ekonomik altyapının, kendisine otoriter bir siyasal rejim yaratmak eğilimlerine hız katabilecektir. Benzer süreçten geçen çoğu ülkede olduğu gibi...</p>
				<p class="normal">Yeni dönemde, Türkiye’nin önüne çıkmakta olan ilk yol, budur. Ama tek yol, bu değildir.</p>
				<p class="normal">Her büyük oluşum (Türkiye’nin ekonomik yapısını Batı ölçülerine zorlayan 
				IMF uzlaşması gibi bir oluşum) birbirleriyle çelişebilecek gelişmelerin tohumlarını yan yana barındırır. Batı’nın Türkiye’ye kabul ettirmekte olduğu özgürlükçü ekonomi anlayışı, kendi amaçları arasında bulunmasa bile, Türkiye’nin demokrat güçlerine ve partilerine yepyeni bir fırsatı beraberinde taşımaktadır: Liberalleşmeye zorlanan ekonomik altyapı üzerinde, liberal bir siyasal ve toplumsal üstyapıyı yükseltebilmek...</p>
				<p class="normal">Türkiye’nin Batı tarafından yöneltildiği yeni evre, toplumun üstyapısını özgürlükçü, hoşgörülü, demokratik kılmanın, çoğulcu siyasal düzeni gerçekleştirmenin de imkânlarını sunmaktadır. Ülke eğer Batı’ya benzemeye zorlanmaktaysa, ille diktatörlüklerin Batılılığına değil, Fransa’nın, İtalya’nın Batılılığına yönelmek de vardır. Yani, ilkelliklerden, yasakçılıktan, öcülerden, tabulardan arınmak. Özgürlükçü düzeni sadece ekonomide değil, toplumun tüm yaşamında, kurumlarında gerçekleştirmek.</p>
				<p class="normal">Türkiye’de zaten var olan bu doğrultudaki gelişmelere, yeni dönem muhtemel bir hız getirmektedir. Birçok Batı ülkesinde olduğu gibi, ekonomik özgürlükçülüğü siyasal özgürlükçülükle dengeleyebilecek güç, Türkiye’nin toplumsal dokusunda mevcuttur. Mesele, bunu bilinçle, akılla, cesaretle harekete geçirmektir.</p>
				<p class="normal">Çağdaş dünyadaki özgürlük mücadelelerini veren başlıca toplumsal güçler arasında, işçiler, aydınlar, burjuvazinin liberal kesimleri, bu güçlerin oluşturduğu siyasal partiler yer almıştır. Kendi özlemlerini ve sınıfsal gelişmelerini, özgürlükçü bir siyasal yapıda görmüşlerdir.</p>
				<p class="normal">Siyasal liberalizm mücadelesini açıkça zorunlu kılan özel koşullar da Türkiye’de geçerlidir: Günümüzde toplumu saran silâhlı çatışmalar da, yer yer horoz dövüşünü andıran içeriksiz, yüzeysel, verimsiz siyasal kavgalar da, büyük ölçüde, bağnaz bir siyasal üstyapıdan ve onun uzantılarından kaynaklanmaktadır. Yasaklar arasına sıkıştırılmış bir demokrasi, ancak bu türden mücadeleleri yaratabilmektedir. Sistem, geri kalmış bir eğitim düzeniyle beyinleri yıkanmış, tek boyutlu, hoşgörüsüz, sevgisiz insanları bol bol üretip, birbirini anlamak değil, yok etmek için toplumsal arenaya sürmektedir.</p>
				<p class="normal">Türkiye’deki bütün demokratik güçlerin elbirliğiyle başlatacağı bir siyasal liberalizm mücadelesi, ülkeyi sarmakta olan bu özelliklerin alt edileceği yolları açabilir. Bürokratik mekanizmalardan siyaseti çevreleyen yasaklara kadar, idare ve ceza hukukundan eğitim sistemine, anlayışlara kadar toplumun her alanına yönelik sistemli girişimlerle, toplumsal üstyapı özgürleştirilebilir.</p>
				<p class="normal">Nihayet, Türk ekonomisini Batı gözetimine sokmak, 
				IMF’nin öngördüğü modele Türkiye’yi uydurmak, günümüz iktidarının kendisine yakıştırdığı tarihsel rol herhalde değildir. Hükümet ve 
				CHP, kendilerine büyük güç ve anlam kazandıracak bir işleve, zorunlu biçimde liberalizme yöneltilmiş bir ekonomik altyapı üzerinde –zaten onunla uyumlu duracak– siyasal liberalizmi gerçekleştirmek işlevine, kitlelerle beraber sahip çıkabilir.</p>
				<p class="normal">Batı uzlaşmasının yarattığı yepyeni dinamiklerden de hız alarak kitlelerin yararı doğrultusundaki siyasal özgürlükçülüğü oluşturmak, Türkiye’nin elindedir.</p>
				<p class="normal">Batı çıkmazındaki ışık, budur.</p>
				<p class="normal">Yok eğer gene Batı sisteminin bir yanı alınıp öteki yanı bırakılacaksa, biz bize benzeriz diye inat edilecekse, belki kendimize değil ama yakın bir gelecekte Güney Kore’lere, Arjantin’lere benzemek, hiç de zor gözükmemektedir...</p>
				<p class="sagnormal">Hürriyet, 14 Haziran 1979</p>
				</body>
</html>