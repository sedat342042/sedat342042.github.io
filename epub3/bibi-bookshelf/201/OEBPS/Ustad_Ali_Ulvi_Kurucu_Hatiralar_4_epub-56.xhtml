<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-56</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Amerika’da:</p>
			<p class="Baslik_1" id="_idParaDest-463">Amerikalı Bilâl Nasıl “İnsan” Oldu?..</p>
			<p class="a_Paragraf">Büyük oğlum İbrahim, Amerika’nın güneyindeki New Orleans şehrinde doktora yapıyordu. 1983 yılında bir rahatsızlığımın tedavisi için yanına gittim...</p>
			<p class="Baslik_2" id="_idParaDest-464">Bir daire alıp, mescid yapmışlar</p>
			<p class="a_Paragraf">Oradaki müslüman gençler, Suudlu, Kuveytli ve diğer yerlerden gelen talebeler, aralarında para toplayarak bir daire satın almışlar. Sonra belediyenin izniyle, dairenin duvarlarını açarak, orayı genişçe bir mescide çevirmişler. </p>
			<p class="a_Paragraf">Namazlarını orada kılıyorlar. Cuma namazlarında doluyor. Eskiler, yeni gelenler, müslüman kardeşler orada buluşup tanışıyor, yardımlaşıyorlar...</p>
			<p class="a_Paragraf">Bir Ramazan günü Cuma namazını orada kıldık. Otuzbeş kırk yaşlarında siyahî bir kardeş, Amerikan yerlisi, zenci, adı Abdürrahim Bilâl imiş; elektrik yüksek mühendisi... Kendisiyle tanışıp görüştüğümüzde, İbrahim’in tercümanlığıyla, dedi ki:</p>
			<p class="Baslik_2" id="_idParaDest-465">“Oğlunuzdan şikâyetçiyim...”</p>
			<p class="a_Paragraf">“Hocam, oğlunuzdan ve diğer talebelerden şikâyetçiyim. Size onları şikâyet ediyorum!..”</p>
			<p class="a_Paragraf">Şaşırdım,  üzüldüm...</p>
			<p class="a_Paragraf">“Hayır, inşâallah; şikâyetiniz nedir?”</p>
			<p class="a_Paragraf">“Kaç defa, gerek mahdûmunuza ve gerekse arkadaşlara teklif ettim: Gidelim, parklarda, sinemalarda, meydanlarda konferans verelim, İslâm’ı anlatalım, dedim. Çekiniyorlar:</p>
			<p class="a_Paragraf">“Acaba olur mu ki?.. Mümkün mü ki?.. Dinleyen bulunur mu; kime sözümüz tesir eder, şeklinde bir tereddüt halindeler... Ezikler, cesur değiller, bana katılmıyorlar, beni yalnız bırakıyorlar... Şikâyetçiyim...”</p>
			<p class="Baslik_2" id="_idParaDest-466">Cesur Müslüman kardeşi çok sevdim</p>
			<p class="a_Paragraf">Tabii bu şekilde, cesur bir ifadeyle konuşan Abdürrahim Bilâl kardeşi, çok sevdim, çok beğendim, takdir ettim.</p>
			<p class="a_Paragraf">Kendisine sordum:</p>
			<p class="a_Paragraf">“Bilâl Bey, Amerikalı vatandaşlarınız size: Ey Abdürrahim, sen müslüman oldun da ne kazandın?.. Ne kazandın ki, bizi de o dine çağırıyorsun!? derlerse; onlara ne cevap vereceksin?..”</p>
			<p class="a_Paragraf">Aslan müslüman, hiç tereddüt etmeden dedi ki:</p>
			<p class="a_Paragraf">“Hocam, ben de zaten bu suali sorsunlar diye konferans tertipleyeceğim ya!..”</p>
			<p class="Baslik_2" id="_idParaDest-467">Bilâl’in Amerikalı vatandaşlarına anlatacakları</p>
			<p class="a_Paragraf">İşte Abdürrahim’in anlattığı, çok alâka çekici, çok ibretli, çok muhteşem hayat hikâyesi; daha doğrusu, hayatının değişip müslümanlaşmasının, kendi ağzından hikâyesi:</p>
			<p class="a_Paragraf">Bugün Amerikalının derdi, paradır. Cebinde para varsa, bankada doları varsa, Amerikalı memnun bahtiyardır; yoksa perişandır...</p>
			<p class="a_Paragraf">Ben iki sene önce, şeref-i İslâm ile müşerref olmadan, İslâm’ı kabul etmeden önce, her halimle, maddi manevî perişan bir halde idim. </p>
			<p class="Baslik_2" id="_idParaDest-468">“İslâm’dan önce nasıldım?”</p>
			<p class="a_Paragraf">Elbise alırım taksitle, buzdolabı, süpürge alırım taksitle... Her ne alırsam taksitle alırdım. Devamlı taksit öderdim; Sıkıntıdan hiç kurtulamazdım.</p>
			<p class="a_Paragraf">“Ne yazık ki; içki içer, kumar oynardım. Nefsim, canım ne isterse alırdım... Eh, bunlar masraflı işler... Bunlara para yetmez... Kıtı kıtına taksit öder, yüksek mühendis maaşıma rağmen, devamlı sıkıntı çekerdim... Para arttırmam mümkün bile değildi.</p>
			<p class="Baslik_2" id="_idParaDest-469">Müslüman olunca...</p>
			<p class="a_Paragraf">“Müslüman olduktan sonra, içkiyi bıraktım. Müslüman’ca yaşamaya başladım. </p>
			<p class="a_Paragraf">“Evimde bereket arttı, kazancım arttı, param birikti... </p>
			<p class="a_Paragraf">“Kur’ân-ı Kerîm’de, müslüman kardeşlerine faizsiz borç verenlere, buna karz-ı hasen deniyormuş, Allahu Teâlâ karşılığını kat kat verecek deniyor... </p>
			<p class="a_Paragraf">“Hocam, hamd olsun ben bu nimete de erdim. Siyâhi kardeşlerimize faizsiz borç veriyorum. Bunu kafaları bir türlü almıyor: Bilâl bize faizsiz, karşılıksız borç veriyor; karşılığını Allah’tan alacakmış, diyorlar...</p>
			<p class="Baslik_2" id="_idParaDest-470">Fas’ta Bilâl oldum</p>
			<p class="a_Paragraf">“Geçen sene firmamız Fas’ta bir elektrik tesisi kurmuştu. Kontrol mühendisi olarak beni gönderdiler. Oraya da, “Size bir müslüman mühendis gönderiyoruz” demişler...</p>
			<p class="a_Paragraf">“Beni Fas’ta karşıladılar. Bana, </p>
			<p class="a_Paragraf">“Hazret-i Bilâlzâde, Hazret-i Bilâlzâde!.. Âl-i Bilâl” diyorlardı. Her gören, “Yâ Abdürrahim kardeş!” diye kucaklıyordu.</p>
			<p class="a_Paragraf">“Allah beni onlara sevdirdi. Otuz gün kaldım. Yemek için bir kuruş harcamadım. Kahvaltıyı bile kardeşler hazırlardı...</p>
			<p class="Baslik_2" id="_idParaDest-471">“Sirke, tirit ne güzel taamdır...”</p>
			<p class="a_Paragraf">“Fas’taki kardeşler, bana, İslâmiyet’i anlatan İngilizce broşürler verdiler, okudum. </p>
			<p class="a_Paragraf">Bir tanesinde hadis-i şerifler vardı. Resûlullah Efendimiz: </p>
			<p class="a_Paragraf">“Zeytinyağıyla karışmış sirke, ne güzel taamdır” ve “Tirit ne güzel taamdır” buyuruyordu.</p>
			<p class="a_Paragraf">Kardeşlere sordum:</p>
			<p class="a_Paragraf">“Zeytinyağı ile sirke malum da, tirit nedir?..” Dediler ki:</p>
			<p class="a_Paragraf">“Kuru ekmeği doğrar, parçalarsın, üzerine et suyu dökersin, bir de yoğurt koyarsın, tirit olur...”</p>
			<p class="Baslik_2" id="_idParaDest-472">Peygamber Taamı</p>
			<p class="a_Paragraf">Amerika’ya geldiğimde hanıma dedim ki:</p>
			<p class="a_Paragraf">“Hanım bundan sonra kuru ekmekleri atmak yok. Peygamber taamı, yemeği yapacağız...’”</p>
			<p class="a_Paragraf">Hanım da kafa dengi, bana uydu; elhamdulillâh bu işlerde, beni de geçti... İşe giderken bazen,</p>
			<p class="a_Paragraf">“Çarşıdan bir şey lâzım mı?” diye sorarım;</p>
			<p class="a_Paragraf">“Bugün Peygamber Taamı var, bir şey alma, yalnız yoğurt getir” der.</p>
			<p class="a_Paragraf">O kuru ekmek üzerine et suyu ile yoğurttan aldığım zevki, hiçbir yemekle değişmem.</p>
			<p class="Baslik_2" id="_idParaDest-473">“Ey arkadaş, vatandaş, hemşehriler!.. İnsan olun...”</p>
			<p class="a_Paragraf">İşte tertip edeceğimiz konferanslarda, bana “İslâmiyet’te ne buldun, hayatında ne değişti?” diye soracak olan, İslâm mahrumu olan, doymak bilmez ihtiraslarının, hırslarının esiri olan zavallı milletime bunları anlatmak isterim.</p>
			<p class="a_Paragraf">Milletime demek isterim ki:</p>
			<p class="a_Paragraf">“Ey arkadaşlar, vatandaşlar, hemşehriler!.. İnsan nefsine uyarsa hayvan olur. Ancak ruhuna uyanlar insandır. Ben müslüman olduğum günden beri, hamd olsun, nefsimin esiri değil, ruhumun arkadaşıyım... </p>
			<p class="a_Paragraf">“Sizlerin de müslüman olarak, içkiden, kumardan, zinadan, israftan, aile içi huzursuzluk ve kavgalardan kurtulmanızı istiyorum... Müslüman olun, insan olun, kurtulun!..’</p>
			<p class="Baslik_2" id="_idParaDest-474">“Konferanslara başlayacağız.”</p>
			<p class="a_Paragraf">İşte oğlunuz İbrahim Bey ve diğer arkadaşlarımız, bunun için,</p>
			<p class="a_Paragraf">“Bu para delisi olmuş, şehvetinin esiri olmuş Amerikalılar, bizi dinler mi?..” diye tereddüt ediyorlar. Ama inşâallah onları da ikna edeceğim ve konferanslara başlayacağız inşâallah...</p>
			<p class="a_Paragraf">Amerikalı zenci müslüman, yüksek elektrik mühendisi Abdürrahim kardeş, ayrıca Fas’ta bulunduğu sırada kendisine Hazret-i Bilâlzâde, Âl-i Bilâl... diye yakınlık ve sevgi gösterilmesi üzerine Hazret-i Bilâl-i Habeşî’nin hayatını da merak edip öğrenmiş ve ismine Bilâl’i de eklemişti. </p>
			<p class="Baslik_2" id="_idParaDest-475">“Dünkü köle, benim gibi zenci...”</p>
			<p class="a_Paragraf">Başka bir sohbetimizde bu hususta da şunları söyledi:</p>
			<p class="a_Paragraf">Fas’a gittiğimde, kardeşlerimin bana, </p>
			<p class="a_Paragraf">“Ya Bilâlzâde, ya Âl-i Bilâl” diye sevgi göstermeleri merakımı çekti. Resûlullah’ın müezzini Hazret-i Bilâl’i öğrenmiştim ama hakkında çok şey bilmiyordum.</p>
			<p class="a_Paragraf">Hazret-i Bilâl’in İslâm tarihindeki yerini, Resûl-i Ekrem Efendimizin ve sahabesinin Hazret-i Bilâl’e dair sözlerini araştırdım.</p>
			<p class="a_Paragraf">Bilâl’in Hazret-i Peygamber-i Zîşân tarafından gördüğü itibarı; Hazret-i Ömer’in ona “Seyyid Bilâl Efendimiz” dediğini öğrenince hayret ettim.</p>
			<p class="a_Paragraf">“Allah Allah, dedim; yâhu Bilâl dünkü köle, satın alınmış bir köle olan, benim gibi bir siyahî zenci olan Bilâl, Resûl-i Ekrem’in müezzini oluyor; müslüman dünyasının en mübarek binası olan Kâbe’nin üzerine çıkıp, Mekke’nin fethi gününde ezan okuyor.</p>
			<p class="Baslik_2" id="_idParaDest-476">“Siyahlar giremez!”</p>
			<p class="a_Paragraf">Bir, Peygamber-i Zîşân ve sahabeleri tarafından o kadar sevilen zenci Bilâl’i bir de koca, azametli, ihtişamlı bugünkü Amerika’da, kendi halimi düşündüm... </p>
			<p class="a_Paragraf">Amerikalıyım, yüksek tahsil yaptım, askerliğimi yaptım, vergimi veriyorum; ama demokrasi, eşitlik, adalet pazarlayan koca Amerika’da ben hâlâ, bir zenci olarak, hâlâ bazı otel, lokanta, gazino, mesire yerleri, kahve ve çayhanelere beyazlarla beraber giremiyorum. Hepsinin kapılarında, </p>
			<p class="a_Paragraf">“Siyahlar giremez!” yazıyor.</p>
			<p class="a_Paragraf">İşte size “özgürlük ülkesi” Amerika’nın iç yüzü...</p>
		</div>
	</body>
</html>