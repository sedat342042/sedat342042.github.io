<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-64</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Üç ahlâk örneği: 3</p>
			<p class="Baslik_1" id="_idParaDest-501">Ömer Bin Abdülaziz’in Tevâzuu</p>
			<p class="a_Paragraf">Halife olmadan önce Medine-i Münevvere valisi olarak idarecilik yapan Ömer bin Abdülaziz, tabii o devrede ikbal ve ihtişamlar içinde yaşamıştı. Halife olmaya istekli değildi, ancak halife olan amcasının vefatı üzerine halife oldu. </p>
			<p class="a_Paragraf">Hilâfet makamına oturunca, herkes, acaba nasıl bir hayat sürecek diye merak ediyordu. O büyük insan, halife olur olmaz, hayatında öyle bir inkılâp yaptı ki, insan ve tarih, o ihtişamlı sahneyi hayret ve dehşet içinde seyreder.</p>
			<p class="Baslik_2" id="_idParaDest-502">Kıymetli neyi varsa sattırdı, Beytülmâl’e gönderdi</p>
			<p class="a_Paragraf">Eskiden kullandığı kıymetli eşyaları, muhteşem elbise ve diğer hususî değerli ne varsa, hepsini sattırdı ve gelirini devletin, yani milletin hazinesi olan Beytülmâl’e gönderdi. </p>
			<p class="a_Paragraf">Vezirine, “kendisine kumaş aldırmasını” ve “ondan kendisine elbiseler yaptıracağını” söyler; gelen yine çok kıymetli bir kumaş olur; “Canım ben bu kumaştan giyinecek olsaydım, eski elbiselerimi giyerdim” diye onu geri gönderir... </p>
			<p class="a_Paragraf">Bu sefer de çok adi bir kumaş gelir. Onu da “Bir halifeye bu kadar aşağı derecede giyinmek de yakışık olmaz” diye geri çevirir; nihayet orta karar bir top kumaş alınır ve orta seviyede halktan birinin giyindiği gibi elbiseler diktirir. </p>
			<p class="Baslik_2" id="_idParaDest-503">“Yâ Fâtıma! Cennet’te de birlikte olalım mı?..”</p>
			<p class="a_Paragraf">Zevcesi olan Fâtıma Hanım Sultan da eski halifenin kızıdır, muhteşem, gösterişli elbiseler ve takılarla yaşamaya alışmıştır. Ona da der ki:</p>
			<p class="a_Paragraf">“Fâtıma, Allah’ın ihsânı, lütf u keremiyle yarın âhirette ehl-i cennetten olmak bahtiyarlığına erersek, orada da benim hanımım olmak ister misin?”</p>
			<p class="a_Paragraf">“Tabii isterim, nasıl istemem?”</p>
			<p class="a_Paragraf">“O halde senden bir ricam var.”</p>
			<p class="a_Paragraf">“Estağfirullah bir halife rica etmez emreder...”</p>
			<p class="a_Paragraf">“Hayır, bu bir emir değil; gönlümden geçen bir arzu... Devlet emri değil, şahsımın dileği...”</p>
			<p class="a_Paragraf">“Hayır inşâallah?”</p>
			<p class="a_Paragraf">“Gördün ya, ben pahalı, gösterişli elbiselerimi, süslü eşya vesaireyi sattırıp, bedelini hazineye yatırdım. Sen de şu ziynetlerini Beytülmâl’e versen de, seni dünya ziynetleriyle değil, yalnız ahlâk ve fazilet ziynetleriyle donanmış, süslenmiş olarak görsem... Gönlüm öyle istiyor.”</p>
			<p class="a_Paragraf">Bunun üzerine, artık kendisine Fâtıma anamız diyelim, Fâtıma Sultan hanım bir sükûttan sonra, “pekâlâ” diyerek bütün ziynet eşyasını müslümanların hazinesi olan Beytülmâl’e teslim eder.</p>
			<p class="Baslik_2" id="_idParaDest-504">Beşinci büyük halife ve şehid</p>
			<p class="a_Paragraf">Ömer ibni Abdülaziz rahmetullahi aleyh, anne tarafından Hazret-i Ömer’in torunudur. Çok kısa süren hilâfetinde, hutbelerde siyaset adına müslümanların aleyhine olan cümleleri çıkartır, mü’minlerin gönüllerini hoşnut eder. </p>
			<p class="a_Paragraf">Zâlim idarecileri makamlarından alır, âdil ve âlim kimseleri iş başına getirir. İsrafı önler, halkı ezdirmez, kötülere fırsat vermez.</p>
			<p class="a_Paragraf">Bu sebeple İslâm tarihinde ilk dört halifeden sonra “büyük ve âdil” olarak beşinci halife diye tanınır ve sevilir.</p>
			<p class="a_Paragraf">Ancak ne yazık ki onun idaresinde istedikleri israf ve saltanata nâil olamayacaklarını anlayan kendi akrabaları tarafından zehirlenerek şehid edildi. Sadece 2 yıl 6 ay başta kalabilmişti. </p>
			<p class="Baslik_2" id="_idParaDest-505">“Ey şair! Yalancılık yapamam, sana para veremem!..”</p>
			<p class="a_Paragraf">Ömer ibni Abdülaziz, halife olup başa geçince, o zamanın bir âdeti olarak, günün şairleri kendisini tebrik eden ve öven kasideler takdim etmişlerdi. Karşılığında, tabii olarak, eski günlerde aldıkları “câize” para ve hediyeler alacaklarını umuyorlardı. </p>
			<p class="a_Paragraf">Bunlardan zamanın en büyük şairi sayılan birisi, kasidesini halifenin huzurunda okumuş, onu dinleyen Ömer bin Abdülaziz, şiir sona erince şu sözlerle ona hitap etmişti:</p>
			<p class="a_Paragraf">“Şairim, kasideni dikkatle dinledim. Hakkımda:</p>
			<p class="a_Paragraf">“Bugün emîrül mü’minîn olan zat, şu şu şu fazilet ve meziyetlerdedir, dedin. Bende birtakım üstün sıfatların olduğunu beyan ettin. Halbuki ben daha henüz genç bir adamım ve bu makama yeni oturdum. Ne yapabileceğim ve ne yapacağım belli değil. Bu söylediklerini kabul edersem, evet deyip de bunun için size mükâfat verirsem, yalancı şahitlik yapmış olurum. Beni mazur gör, ben yalancılığı kabul edemem...”</p>
			<p class="a_Paragraf">Bunları söyler ve şaire bir kuruş vermez. Adam dışarı çıkınca, onu “Bakalım ne câizeler aldı?” diye merakla bekleyen öteki şairlere,</p>
			<p class="a_Paragraf">“Aman adam pinti mi, pinti, derviş mi derviş...” diyerek, olan biteni anlattı.</p>
			<p class="Baslik_2" id="_idParaDest-506">“Ey şair! Beni bir kocakarı yaptın...”</p>
			<p class="a_Paragraf">Bunun üzerine ikinci bir şair,</p>
			<p class="a_Paragraf">“Ben işi anladım. Durun hele, ben şimdi onun mizacına uygun bir şiir yazıp, bakın nasıl mükâfat alacağım” diyerek, kasidesini tertip eder, gider halifenin huzurunda okur.</p>
			<p class="a_Paragraf">Şiirde, “Allahım bize öyle bir halife verdin ki, bugüne kadar misli görülmedik takva sahibi bir zattır. Seccadeden kalkmaz, gündüzleri sâim, geceleri kâim, filân filân...”</p>
			<p class="a_Paragraf">Büyük insan, bu kasideyi de dinler, şu cevabı verir:</p>
			<p class="a_Paragraf">“Şairim, senden evvel kaside okuyan şair filân zat, benim hakkımda birtakım meziyet ve faziletlerden bahsetti. Ben daha hiçbir iş yapmamış, makama yeni oturmuş iken, sıfatlarımı ortaya koyacak bir icraatım, amelim yok iken, o sözlerini kabul edip, ona mükâfat vermek, yalancı şahitlik olacaktı. Dinimiz bunu yasaklıyor... </p>
			<p class="a_Paragraf">“Şimdi ise sen bu kasidenle beni o hale getirmişsin ki, sanki bir kocakarı... Ayol gece gündüz seccadeden kalkmayan bir insandan ne beklenir! Seccadeden kalkmayan değil, yaptığı hayırlı işlerle, hep secdede imiş gibi güzel ameller, icraatlar yapan insan olmak önemlidir...</p>
			<p class="a_Paragraf">“Evvelki şair ifrat etmişti, sen de tefrite düşmüşsün. Ben ne onun, ne de senin dediğin gibi olmak isterim... Ancak gelecek günlerde, dinimizin emri üzere icraatlar yapınca, bunları Allah’a, Resûlü’ne ve ümmetin huzurlarına sununca, o zaman hal ve evsâfımızın ne olduğu görülecektir...”</p>
			<p class="Baslik_2" id="_idParaDest-507">“Dedeni unutma!..”</p>
			<p class="a_Paragraf">İkinci şair de bir şey alamaz. Bunları gören üçüncü bir şair, hale uygun bir kaside yazdığı iddiâsıyla ortaya çıkar, halifenin önünde şiirini okur. Der ki:</p>
			<p class="a_Paragraf">“Ey halife, her şeyden önce kimin torunu olduğunu unutma. Sen Ömer İbnül Hattâb’ın torunusun... Senin deden, o günden bu güne, adâletin şecâatin, şehâmetin, bütün insanî ve İslâmî faziletlerin âbidesi olmuştur. Damarlarındaki kan, onun kanıdır. İkinci Ömer olmaya çalış. Senden onun ve onun gibi büyüklerin, bütün halifelerin, âdil meliklerin, peygamberlerin, emiri, imamı olan Muhammed Mustafa sâllâllâhu aleyhi ve sellemin yolu ve izi beklenir...”</p>
			<p class="Baslik_2" id="_idParaDest-508">“Para azdır, ama kendi param...”</p>
			<p class="a_Paragraf">Bu sözleri dinleyen Ömer bin Abdülaziz, şaire, çıkarır bir miktar para verir ve der ki:</p>
			<p class="a_Paragraf">“Söylediklerini dua ve tavsiye, nasihat, yol gösterme olarak kabul ettim. Şu hediyeyi de sana takdim ediyorum. Ancak daha önce bu işlerde hep büyük miktarlara alışık olduğunuz için size az görünecektir. Fakat bu para hazineden değildir. Sattığım eşyalarımdan ayırdığım bir miktardan verilmektedir, Beytülmâl’den değildir...”</p>
			<p class="a_Paragraf">İşte Ömer bin Abdülaziz’i bugün de hayırla yâd ettiren özellikler bunlar idi. </p>
			<p class="a_Paragraf">Hâtırat ve menkıbe kitapları okurken, asıl bu asil güzelliklere gıpta etmek, o vasıflarla vasıflanmak lâzımdır. Buna, şu teneffüs ettiğimiz havadan daha çok muhtacız...</p>
		</div>
	</body>
</html>