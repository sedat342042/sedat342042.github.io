<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-137">Albay Muammer Bey</p>
			<p class="a_Paragraf">Konya’da sohbet meclislerimizi ihya eden okuyucu kardeşlerden biri de, soyadını hatırlamadığım, Albay Muammer Bey idi. Kendisini ilk defa Doktor Ali Kemal Bey’in muayenehanesinde görmüştüm. Terbiyeli, ağırbaşlı, nur yüzlü bir zat idi.</p>
			<p class="a_Paragraf">Ali Kemal Bey kendisini tanıtırken,</p>
			<p class="a_Paragraf">“Ağabeyimiz Muammer Bey, hem albaydır, hem ehl-i haldir, ehl-i zikir ve fikirdir. Aynı zamanda günümüzün Itrî’sidir...” deyince, Muammer utandı, edebinden yüzüne bir pembelik geldi,</p>
			<p class="a_Paragraf">“Estağfirullah” dedi... Doktor,</p>
			<p class="a_Paragraf">“Bugün güfteci, besteci Itrîler yoksa da, Muammer Ağabey gibi hiç olmazsa, onun eserlerini okuyanlar kaldı” diye sözünü tamamladı.</p>
			<p class="a_Paragraf">Muammer Bey, o gün muayenehanede bize birkaç beste okumuştu.</p>
			<p class="Baslik_2" id="_idParaDest-138">27 Mayıs darbesi</p>
			<p class="a_Paragraf">Mâhut 27 Mayıs 1960 darbesinden iki üç yıl sonra seçim yapılmış; merhum Menderes’in eski partisi, yeni adıyla yine seçimi kazanmıştı. Meclis açıldı. Hükümet programı radyoda okunacak, bekliyoruz, okundu...</p>
			<p class="a_Paragraf">27 Mayıs hükümet darbesinden sonra, dindar halkı üzen, sindiren, ürküten, ağlatan, gönüllerinde onulmayacak yaralar açan çok kötü haller geçirilmişti.</p>
			<p class="a_Paragraf">Gecenin o saatinde, o sakin anında okunan programda, ehl-i imanı sevindirecek çok va’adler vardı. O fırtınalardan sonra bu va’adler, gelecek tatlı günlerin müjdeleri, bir bayram sabahı gibi, adeta gül bahçelerinden esen bir meltem gibi, gönüllerimizi ferahlandırmıştı.</p>
			<p class="Baslik_2" id="_idParaDest-139">“Sîne senindir...”</p>
			<p class="a_Paragraf">Tam o sırada, programın okunmasının ardından Tanburî Cemil Bey’in bir rast peşrevi çalındı; hemen peşinden de koro şu şarkıyı okudu:</p>
			<p class="Siirler_E">Sînem dahi sâzın gibi bir nağme-zenindir<br/>Vur sîneme mızrâbın ile sîne senindir.</p>
			<p class="a_Paragraf">O güzel va’adlerden sonra, Tanburî Cemil Bey’in muhteşem icrâsı ve arkasından “vur sîneme mızrâbın ile sîne senindir” neş’esi ile adeta bir ümit baharı, gönül bahçelerimizde, gül kokulu meltemler gibi tüllenmişti...</p>
			<p class="a_Paragraf">Bu kıssayı Albay Muammer Bey’e anlatmıştım. O günden sonra, fakiri her gördüğünde, “sîne senindir” diye iltifat ederdi. </p>
			<p class="Baslik_2" id="_idParaDest-140">Vedâ hediyesi</p>
			<p class="a_Paragraf">Hiç unutmam bir vedâ günü idi. Konya’dan ayrılıyor idim. Muammer Bey,</p>
			<p class="a_Paragraf">“Efendim bu mühim günde ne okuyalım?” diye sorunca, vefatını bugünlerde öğrendiğim Veysel Öksüz, Allah rahmet eylesin, dedi ki:</p>
			<p class="a_Paragraf">“Hocam müsaade edin: <span class="italik_E">Gül mushafını açtı, yemîn eyledi </span><span class="italik_E">bülbül...</span> Bu besteyi okusunlar... Bunun üzerine Muammer Bey de o besteyi, yine Rast makamında, bana vedâ hediyesi olarak okumuştu.</p>
		</div>
	</body>
</html>