<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-52</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Avrupa’da: 6 </p>
			<p class="Baslik_1" id="_idParaDest-443">Yanlış Düşünceler</p>
			<p class="a_Paragraf">Almanya’da iken, kendi sahnelerimizden acıklı bir sahneye, acıklı bir konuşmaya da şahit oldum ki, hatırladıkça hâlâ gönlüm daralır; geleceğe olan bakışım bulanır… Sanki canımın, kalbimin yandığını hissederim. </p>
			<p class="Baslik_2" id="_idParaDest-444">Fen adamlarına kültür eğitimi</p>
			<p class="a_Paragraf">Damadım Doktor Hayreddin Bey, Almanya’da bulunduğu çalıştığı on sene zarfında, Avrupa’da doktora yapan Türk gençleriyle yakından meşgul oluyordu.</p>
			<p class="a_Paragraf">Sahaları daha çok fen ve teknik olan bu gençlere, dinî ve tarihî eserler okutarak, onların millî dinî şuurlarını uyandırmak, canlı tutmak ve millî kültürümüzle alâkalı kılmak istiyordu.</p>
			<p class="a_Paragraf">Gençlerin her birine, o sahalardan bir kitap vererek, kitabın hacmine göre, onlardan bir ile üç ay zarfında, eserin on ile yirmi sayfa arasında bir özetini çıkarıp, arkadaşlarına sunmalarını istiyordu... </p>
			<p class="a_Paragraf">Gençler, bu eser nedir, neden bahsediyor, hülâsası nedir, bu eserden ne anlamalıyız... Gibi suallere cevap hazırlıyordu. Böylece hem o mevzuu anlayıp, anlatıyor; hem de bir eser nasıl tedkik ve tenkid edilir öğreniyorlardı.</p>
			<p class="Baslik_2" id="_idParaDest-445">“İslâm Tarihi”</p>
			<p class="a_Paragraf">Almanya’da bulunduğum sırada, Aachen şehrindeki camide böyle bir sohbette ben de hazır bulundum. Bir genç, Mustafa Âsım Köksal’ın<span class="italik_E"> İslâm Tarihi </span>adlı eserinin bir cildini incelemiş; on iki sayfalık bir hülâsasını çıkarıp yazmıştı. Yazısını okuyor, bazı yerlerini açıklıyor, sual sorulursa cevap veriyordu... Çok hoşuma gitmiş, iftihar etmiştim. Zevkle dinliyordum...</p>
			<p class="a_Paragraf">O sırada, o günlerin politikacılarından, şimdi rahmetli olan bir kardeşimiz, kulağıma eğilerek şunları söyledi:</p>
			<p class="Baslik_2" id="_idParaDest-446">“Bize katıl... Devletini kur... Kurtul!..”</p>
			<p class="a_Paragraf">“Hocam, damadınız çok koşuyor, yoruluyor; bu gençlerle ilgileniyor, alâkadar oluyor... Ama boşuna emek sarf ediyor... Ben kendisine diyorum ki: Gel, bize, partimize katıl... Devletini kur... Meselelerin kendiliğinden hallolsun... Ama kafası buna bir türlü yatmıyor...”</p>
			<p class="a_Paragraf">Bu politikacı kardeşimiz, söylediği, akıl dışı, hayat dışı, zaman dışı, insan tabiatına zıd, İslâm’ın tebliğ metoduna aykırı o sözlere, o yanlış düşünceye çok üzüldüm; fakat öyle inanmıştı ki, kendisine cevap bile veremedim...</p>
			<p class="a_Paragraf">Biraz düşünse, Müslümanlık için parti kurduklarını, politika yoluyla devleti ele geçireceklerini söyleyen kendisi ve arkadaşlarını, geçen nesilden olup, Hayreddin gibi çalışan büyüklerin yetiştirdiğini idrâk edebilirdi.</p>
			<p class="Baslik_2" id="_idParaDest-447">Bilgisiz kadrolar, ne kurar, ne de yaşatabilir!..</p>
			<p class="a_Paragraf">Bugün ilim, irfan, bilgi, kültür yoluyla müslüman gençleri yetiştirmeye çalışanlar, aslında kendisinin hayal ettiği devletin kadrolarını, yani kendisine destekçi, yardımcı olacak insanları yetiştirmekte idiler... </p>
			<p class="a_Paragraf">Bilgili, şuurlu kadroları olmayan bir devletin, ne kurulabileceği, ne de yaşayabileceği, bu kardeşimiz ile arkadaşlarının farkında olmadıkları, bir hayat gerçeği idi.</p>
			<p class="a_Paragraf">Daha bu basit hakikati anlayamayan, anlamadıkları gibi, çalışan fedakâr insanların kıymetini dahi takdirden âciz olan bu gibi arkadaşların, hayallerine hiçbir zaman ulaşamayacakları; üstelik daha başarılı olabilecek faaliyetlere de engel olacakları, işte daha o zaman, o konuşmadan, maalesef anlaşılmıştı...</p>
			<p class="Baslik_2" id="_idParaDest-448">Müslümanları temsil edemezler...</p>
			<p class="a_Paragraf">Bir İslâm Tarihi’ni okuyup, arkadaşlarına anlatan ve Avrupa’da doktora talebesi olan bir gencin değerini, gelecekte yapacağı hizmeti takdir edemeyen insanlar, siyasette nasıl başarılı olabilir? Kültürü, iman ve İslâmî şuuru, mantık seviyesi, dünya görüş zaviyesi bu kadar dar ve basit kimseler, nasıl ve ne hakla müslümanları temsil iddiasına kalkışabilirdi?..</p>
			<p class="a_Paragraf">İşte üzüldüğüm ve daima esef ettiğim yanlışlarımızdan birisi de bu halimizdir...</p>
		</div>
	</body>
</html>