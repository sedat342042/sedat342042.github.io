<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-144">Hulûsi Topbaş Bey</p>
			<p class="a_Paragraf">Topbaş ailesinin hayırseverliğini, asalet ve faziletini Kahire hâtıralarımı anlatırken, zikir ve beyan etmiştim. Bu ailenin içinde merhum Hulûsi Topbaş Bey’in gönlümdeki yeri bambaşkadır. Merhumu, ilk olarak talebeliğim sırasında 1945’te Kahire’de gördüğüm günlerde sevmiş idim.</p>
			<p class="a_Paragraf">Hacca geldiği senelerde görüşürdük. Hatta fakire, “dünya âhiret kardeşim” derdi. Bu iltifatının da gönlümde bambaşka yeri bulunur.</p>
			<p class="Baslik_2" id="_idParaDest-145">“Kardeşlerime olan borçlarım...”</p>
			<p class="a_Paragraf">Her geldiğinde, buradaki Türk mücâvirlerden fakir olanlarına yardımı olurdu.</p>
			<p class="a_Paragraf">“Kardeşim, liste yap da, kardeşlerime olan borçlarımı vereyim” derdi. Senelerin birinde listeyi yaptık, yardımını aldık dağıttık, ama birkaç fakir daha çıktı... Merhuma,</p>
			<p class="a_Paragraf">“Hacı Bey özür dilerim, 5-6 fakir daha çıktı” deyince, merhum dedi ki:</p>
			<p class="a_Paragraf">“Aziz kardeşim, ben sizden özür dilerim. Ben size teşekkürler ederim. Zira siz beni borçtan kurtarıyorsunuz. Cenâb-ı Hak, yüce dinim, beni mü’min kardeşlerime karşı borçlu kılmış. Ben onlara karşı borçluyum. Zekâtımı verirken, bu borcumu ödemiş oluyorum... Namaz neyse, oruç neyse, hac neyse; zekât da odur...”</p>
			<p class="a_Paragraf">Merhum, verdiğini severek, isteyerek, gönülden verirdi.</p>
			<p class="Baslik_2" id="_idParaDest-146">“Bu paranın sahibi velidir...”</p>
			<p class="a_Paragraf">Muallim Cevdet Bey merhumun Medine-i Münevvere’de çok muhtaç olduğu günlerdi. Kimseden yardım istemez, almaz, zekât, sadaka kabul etmez. Öyle bir halde idi... Ona da zorla yirmi riyal verdimdi...</p>
			<p class="a_Paragraf">Aylardan sonra bana şöyle demişti:</p>
			<p class="a_Paragraf">“Ali Ulvi Bey, siz bana bir para vermiş idiniz. O paranın sahibini benim bilmem şart değil. Fakat siz bilin. O muhterem zat velidir. Allah dostlarından bir kuldur... Yâhu aylardan beri, ben o parayı bitiremedim.”</p>
			<p class="a_Paragraf">Hulûsi Bey’in vefatını işittiğimde, pederime üzüldüğüm gibi üzülmüştüm... Kendisi için Ravza-i Tâhire’de bir hatime başladım. Bu hatimi, cennet bahçelerinden bir bahçe olan Ravza-i Mutahhara’da bitirip, bir Cuma gecesi ruhuna ithaf etmiştim.</p>
			<p class="Baslik_2" id="_idParaDest-147">Hulûsi Bey Cennet’te...</p>
			<p class="a_Paragraf">O gece merhum Hulûsi Topbaş’ı rüyamda gördüm:</p>
			<p class="a_Paragraf">Bir sahrada yürüyorum. Yürüdüğüm yolun kenarından bir tarafı ağaçlık, Hulûsi Bey o tarafta... Yeşil ağaçlar iki metre kadar yüksek bir hudut teşkil ediyor. Sıkı koyu yeşil bir ağaçlık…</p>
			<p class="a_Paragraf">Hulûsi Bey’in tarafındaki ağaçlar o kadar koyu yeşil ki, hayret ediyorum. Merhum yukarıdan geldi, selâm verdi. Selâmlaştık.</p>
			<p class="a_Paragraf">“Hacı Bey nasılsınız?” dedim. </p>
			<p class="a_Paragraf">“Allah’a binlerce şükür olsun, çok iyiyim” dedi. Ben,</p>
			<p class="a_Paragraf">“Buyurun!” deyince,</p>
			<p class="a_Paragraf">“Âlemimiz ayrı, Allah’a emanet olun, esselâmu aleyküm” diye cevap verdi ve yoluna devam etti. Ben de yolumda yürüdüm.</p>
			<p class="a_Paragraf">Yüzüne baktım. Çok güzel çok genç bir simâ... Hulûsi Bey o günlerde 60’a yakın idi. Fakat gördüğüm çok gençti. Gözlerinin, saçlarının, bilhassa kaşlarının siyahlığı, yüzündeki beyazlık, pembelik, nûrânî bir beyazlık; doyulmaz bir güzellik... Güzelliğin ötesinde, insanı mânâ âlemlerine, bambaşka âlemlere çekip götüren bir güzellik... Simâsına, bir tabloya dalar gibi öyle baktım... Yürüdü kayboldu.</p>
			<p class="Baslik_2" id="_idParaDest-148">Rüya içinde yorum</p>
			<p class="a_Paragraf">Kendi kendime diyorum ki:</p>
			<p class="a_Paragraf">“Yâhu Hulûsi Bey bu kadar genç değildi, çok genç gördüm!..”</p>
			<p class="a_Paragraf">Sonra derken kalbime geldi:</p>
			<p class="a_Paragraf">“Yâhu Hulûsi Bey: Âlemimiz ayrı, âlemimiz değişti” demiyor muydu? Resûl-i Zîşân Efendimiz de:</p>
			<p class="a_Paragraf">“Cennet halkı otuz üç yaşında olacak” buyurmamış mıydı? İşte Hulûsi Bey’in simâsı Cennet ehlinin simâsı!..</p>
			<p class="a_Paragraf">Rabbim şahiddir, yalanım yok, eğer o güzellik halk içine çıksa, bir şehirde, bir meydanda bulunsa, aynen, âziz-ı Mısr’ın, Mısır kralının sarayında kadınların, Yusuf aleyhisselâmı görmekle, kendilerinden geçip, meyva soyarken ellerini bıçakla kestikleri gibi, insanlar ellerini keserlerdi... O simâyı görenler: “Bu insan değil, melektir!” derlerdi.</p>
			<p class="Baslik_2" id="_idParaDest-149">Cennet ağaçlarının gölgesi</p>
			<p class="a_Paragraf">Rüyamda bunları düşünüp, Hulûsi Bey’in Cennet ehli olduğuna dalıp hayran olurken; onun tarafındaki ağaçların yeşilliğine dikkat edip diyorum ki:</p>
			<p class="a_Paragraf">“Yâhu, Rahman sûresinde, Cennet’in ağaçlarını tavsif ederken, Kur’ân-ı Kerîm, müdhammetân buyurmuyor mu? Yani Cennet bahçelerindeki ağaçların gölgeleri o kadar yeşil olacak ki, siyaha çalan bir koyu yeşil olacak... Çünkü ağaçlar o kadar taze, genç ve sık, gölgeler o kadar kesif olacak...”</p>
			<p class="a_Paragraf">Hulûsi Bey’i andıkça, hâlâ o manzara, o güzellik, gönlümde gözümde canlanır. Merhum, doğuştan derviş, Hakk’ın rahmetine ermiş bir zat idi. Allah rahmet eylesin.</p>
		</div>
	</body>
</html>