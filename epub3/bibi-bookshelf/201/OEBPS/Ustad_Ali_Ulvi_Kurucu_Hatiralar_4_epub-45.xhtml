<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-45</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-414">İsmail Özcan Bey</p>
			<p class="a_Paragraf">Bu fedakâr hizmet ehli kardeşimizi, yirmi senedir, 80’li yılların başından beri tanırım. Hemen her gün görüşürüz. Medine-i Münevvere’de bu yıllar içinde fakire en fazla yakın olan ve en çok, en samimiyetle ve devamlı yardımı dokunan İsmail Özcan Bey  olmuştur. Kendisine olan muhabbet ve teşekkürüm ölçülemez derecededir…</p>
			<p class="Baslik_2" id="_idParaDest-415">“Pehlivan, ne var, ne yok...”</p>
			<p class="a_Paragraf">Daima ve her zaman gönüllü olarak din hizmetine koşan akıllı, şuurlu bir mü’mindir. Türkiye ve İslâm dünyasıyla ilgisi her dem tazedir. En son haberleri ondan alırım. </p>
			<p class="a_Paragraf">Ayrıca bir hizmet vesilesiyle görüşmemiş isek, kendisine telefon ederek,</p>
			<p class="a_Paragraf"><span class="italik_E">“Pehlivan, ne var </span><span class="italik_E">ne yok memlekette”</span> diye sormayı itiyat edinmişimdir.</p>
			<p class="a_Paragraf">Türkiye’den hac veya umre vesilesiyle gelip de fakiri görmeyi arzu eden dostlarla, benim yerime muhatap olarak, yorulmamı önlemeye çalışır. Çünkü yaşlılık ve rahatsızlıklarıma rağmen isteyenleri reddedemediğimi bilir…</p>
			<p class="a_Paragraf">Arayanlara, o sıradaki ahvalimi bildiği için uygun cevaplar verir ve görüşmelerimiz için müsait olduğum zamanı bildirir. Gelenlere ve sayılarına göre, onları, fakirhane müsait ise bize veya bir başka yerde toplantıya çağırır. Vakti gelince minübüsüyle beni alıp götürür ve evime geri getirir. </p>
			<p class="a_Paragraf">Gönüldaşım Ertuğrul Bey’in Medine-i Münevvere’de kalıp hâtıralarımı kayda aldığı iki ay zarfında, onun da hizmetinde bulunarak, ayrıca dualarımızı aldı.</p>
			<p class="Baslik_2" id="_idParaDest-416">Necati Öztürk Bey</p>
			<p class="a_Paragraf">Mekke-i Mükerreme’deki ikameti herhalde yirmi yılı geçmiş olan aziz dostumuz Necati Öztürk Bey’i de bu vesileyle zikredelim. Kendisi mübarek beldelere her gelişinde Ertuğrul Bey’i hanesinde misafir eder. Bu sefer de aynı mihman-perverliği gösterdi. </p>
			<p class="a_Paragraf">Necati Bey, Ramazan Bayramı sonrası Düzdağ ailesini, küçük oğulları Âsım’la birlikte Medine-i Münevvere’ye kadar getirme nezaketinde bulundu. On beş günde bir umre için gittiklerinde de aynı şekilde onları misafir etti. Misafirimi misafir ederek, fakiri de kendisine müteşekkir kıldı… Kendisi Mekke-i Mükerreme’de Türkiye’den gelen kardeşlerimizin daima hizmetindedir. Sıhhat ve selâmetine duacıyım.</p>
			<p class="Baslik_2" id="_idParaDest-417">“Fırtına”</p>
			<p class="a_Paragraf">İsmail kardeşimizin samimiyeti, yardımseverliği, fedâkârlığı da tasvir olunamaz derecededir. </p>
			<p class="a_Paragraf">Çok çalışkan, çok da tez canlı olduğu için kendisine <span class="italik_E">“Fırtına”</span> lakabı pek uygun düşmüştür.</p>
			<p class="a_Paragraf">“Seyyidina Ebu Bekir Caddesi”ndeki “Şehrâzat Pastahanesi”ni çalıştırıyor.</p>
			<p class="a_Paragraf">Kendisine ve ailesine daima hayır dualar ediyorum.</p>
		</div>
	</body>
</html>