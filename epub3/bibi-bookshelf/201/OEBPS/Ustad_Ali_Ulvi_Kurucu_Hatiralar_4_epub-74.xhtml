<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-74</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-560">İşi Ehline Vermeli</p>
			<p class="a_Paragraf">Her işi ehline vermek, İslâm’ın terbiyelerinden, âdâbından, usulünden ve hayatın her safhasında da geçerli ve faydalı bir tedbirdir. Ziya Paşa şöyle der:</p>
			<p class="Siirler_E">Mânend-i şecer, nâbit olur, sâbit olanlar;<br/>Herhangi işin ehli isen, onda devâm et.</p>
			<p class="a_Paragraf">Her işin ehli olduğu gibi, bir işte ehil olan insan da o işte sâbit yani devamlı olmalıdır. Ancak bu sûretledir ki nâbit, yani meyveli, verimli olabilir. Tıpkı ağaçlar gibi...</p>
			<p class="Baslik_2" id="_idParaDest-561">Zeytinci Kemal Ağabey</p>
			<p class="a_Paragraf">Birgün bir kardeş bizi, Florya’da bir kahvaltıya çağırdı. Oraya Kemal Ağabey de geldi. Kendisine Zeytinci Kemal Ağabey derler... Otuz beş yıldır, hac yollarında, Mekke’de Medine’de tanıdığım dine hizmet yolunda fedakâr çalışkan tatlı bir arkadaş... Allah emsâlini çok eylesin.</p>
			<p class="a_Paragraf">Kahvaltıyı ettik, çayları içtik, görüştük, tanıştık, hane sahibine dua ettik... Dedim ki:</p>
			<p class="a_Paragraf">“Her birinizin işi var. Ben de yolcuyum. Bana da yol verin. Buyur gidelim Kemal Bey” deyince; Kemal Bey:</p>
			<p class="a_Paragraf">“Siz buyurun Hocam; av var, ben biraz daha kalacağım” demişti.</p>
			<p class="Baslik_2" id="_idParaDest-562">“Av var!”</p>
			<p class="a_Paragraf">Bu “av var”dan maksadın ne olduğunu sonra kendisinden öğrendim. Meğer “av”dan maksat, hane sahibi imiş... Kendisine:</p>
			<p class="a_Paragraf">“Medine-i Münevvere’den bir hoca geliyor, davet edelim de sohbetinde bulun; bak hoşuna gidecek.” filân demişler.</p>
			<p class="a_Paragraf">O zat ile tanıştık sohbet ettik, ahbap olduk; Medine-i Münevvere’ye davet ettik. İnşâallah görüşürüz, filân dedik...</p>
			<p class="a_Paragraf">Kemal Bey “av”dan maksadını şöyle anlattı:</p>
			<p class="a_Paragraf">“Hocam, dâvaya, hizmete para topluyorum. Talebe yurtları, kurslar, hepsi bu gibi hayır ve bağışlarla yürütülüyor... Bunlar varlıklı ve dindar kimseler. Fakat gençlere nasıl yardım yapılır, bilmiyorlar; hatta düşünmemişler bile... Kendileriyle ahbap olup, itimat telkin edip, hizmetler tanıtılınca yardım ediyorlar...”</p>
			<p class="a_Paragraf">Kemal Bey, dünya malı ile âhiret azığına dair kendince bir mantık da kurmuş:</p>
			<p class="Baslik_2" id="_idParaDest-563">Zenginin çocukları</p>
			<p class="a_Paragraf">“Zengin vefatında çok mal bırakırsa, verese arasında anlaşmazlık çıkıyor; dargınlıklar oluyor. Fakirlerin mirasçıları arasında bir kırgınlık olmuyor; kardeşlik devam ediyor. Ben de zenginlere diyorum ki: Yâhu, yapacağınız iyiliği kendiniz yapın da cennette yeriniz olsun. Vereseye bırakıp da dargınlıklara sebep olmayın...”</p>
			<p class="a_Paragraf">Kemal Ağabey’in hayır için böyle çalışması, bana amcamın Adana’da İmam Hatip Okulu binası yaptırmak için yardım toplamaya sevk ettiği Mustafa Dedeoğlu’nu hatırlattı. Onun hikâyesini daha önce amcamın bahsinde anlatmıştım.</p>
			<p class="a_Paragraf">Kemal Bey de Mustafa Dedeoğlu gibi bu işin ehli bir zat idi. </p>
			<p class="a_Paragraf">Allah hayırlarını kabul etsin. </p>
		</div>
	</body>
</html>