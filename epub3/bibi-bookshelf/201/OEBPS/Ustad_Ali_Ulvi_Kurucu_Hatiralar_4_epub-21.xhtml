<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-166">Abdurrahman Şeref Güzelyazıcı Bey</p>
			<p class="a_Paragraf">Her çiçeğin apayrı rengi, kendisine mahsus kokusu, letâfet ve zerâfeti olduğu gibi, âlimlerin de, şairlerin de, âriflerin de kendilerine has fazilet ve meziyetleri oluyor.</p>
			<p class="Baslik_2" id="_idParaDest-167">Sanki Hasan el-Benna...</p>
			<p class="a_Paragraf">Şeref Hoca, sohbetine ilk gittiğimizde, Haseki’deki evinde, bizi o kadar tatlı karşılamıştı ki, sanki merhum Hasan el Benna karşılıyormuş gibi; o kadar tatlı...</p>
			<p class="a_Paragraf">O gün evinin salonunda, yüzü aşkın talebe vardı; seçkin talebeler... Hocanın bana yakın taraflarından birisi de, şair oluşu... Güzel bahsediyor, tatlı konuşuyor, arada şiirler okuyordu.</p>
			<p class="a_Paragraf">O gün o kadar insana, çay yapıp yetiştiren, dağıtan Hulûsi Baybal kardeşimizdi. Bugün hatırladıkça hâlâ şaşarım ve her halde melekler yardım ediyordu derim...</p>
			<p class="a_Paragraf">Hocanın tatlı sohbetlerini ve kendisini çok sevdim.</p>
			<p class="a_Paragraf">Ondan sonra artık Hacc’a geldiği zaman, fakirhaneye gelirlerdi.</p>
			<p class="Baslik_2" id="_idParaDest-168">Şişli Camiinde bir konuşması</p>
			<p class="a_Paragraf">Birgün, “Şişli Camiinde vaazım var” dedi; gittim. Vaazı gâyet tatlı. Cemaatin seviyesine iniyor. O gün çokça İslâmî olmayan âdetlerden konuştu:</p>
			<p class="a_Paragraf">“Âdet böyledir, diye, günâha gireriz. Yanlış olduğunu da itiraf ederiz. Hem kötü deriz, hem yapmaya devam ederiz. Allah ve Resûlünü razı etmeyen gelenek ve görenekleri neden bırakmayız; neden bunlarla elbirliğiyle mücadele etmeyiz; neden kaldırmayız? </p>
			<p class="a_Paragraf">“Maalesef bir kayıtsızlık var. Herkes yapılacak şeyi başkasından bekliyor. İslâm âleminin uğradığı felâketler işte böyle, bir araya gelip dertlerimize birlikte çare bulamayışımızdandır... Bu halin temelindeki sebebe artık siz, tedbirsizlik, samimiyetsizlik deyin, ihlâssızlık deyin, ne isterseniz deyin...”</p>
			<p class="Baslik_2" id="_idParaDest-169">“Mîrâs-ı pederdir gireriz...”</p>
			<p class="a_Paragraf">Yetmişli yıllarda birgün mâ-aile gelmişler. Hoca benim kitaplarımın bulunduğu odaya geçmiş. Beni görünce, gülerek, o meşhur tebessümüyle:</p>
			<p class="Siirler_E"><span class="italik_E">Kimdir</span><span class="italik_E"> bizi men’ eyleyecek bâğ-ı cinandan,<br/>Mîrâs-ı pederdir, gireriz</span><span class="italik_E">, hâne bizimdir.</span></p>
			<p class="o_Paragraf">beytini okumuş,</p>
			<p class="a_Paragraf">“Burası da bizim Medine-i Münevvere’deki cennet bahçemizdir; kardeşimizin evidir; girdik azizim” demişti. O geldiğinde, “baktıkça” diye Ravza-i Mutahhara’ya ait bir şiirini de bendenize ithaf etmişti.</p>
		</div>
	</body>
</html>