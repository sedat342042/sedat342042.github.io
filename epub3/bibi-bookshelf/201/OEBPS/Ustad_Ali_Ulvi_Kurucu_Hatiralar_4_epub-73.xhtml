<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-73</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-552">Urfa’dan Edirne’ye On Yedi Konuşma</p>
			<p class="a_Paragraf">Suad Yıldırım Bey 1992’de İstanbul Erenköy’deki dairemize geldi:</p>
			<p class="a_Paragraf">“Efendim, hem ziyarete geldim; hem de bir teklifim ve istirhâmım var.”</p>
			<p class="a_Paragraf">“Hayır inşâallah?..”</p>
			<p class="a_Paragraf">“Urfa’ya gideceğiz. Ebedî Risâlet Sempozyumu var. Ona katıldıktan sonra Ankara’ya geçeceğiz...”</p>
			<p class="a_Paragraf">“Suad Hoca, Urfa’yı ben bu zamana kadar görmedim. Urfa kaç kilometrelik yol yâhu?..”</p>
			<p class="a_Paragraf">“Efendim, tayyareyle gideceğiz...”</p>
			<p class="Baslik_2" id="_idParaDest-553">“Siz varsınız diye gelecekler...”</p>
			<p class="a_Paragraf">Doğrusu gözümde büyüdü; tereddüt ettim.</p>
			<p class="a_Paragraf">“Efendim, bazı profesör arkadaşları da, ağabeyleri de davet ettik. Hepsi, kimler var diye sordular. Sizin olduğunuzu söyleyince, başta Hayreddin Karaman Hoca olmak üzere: Ağabey varsa, ben de gelirim, dediler. Siz varsınız diye hepsi gelecekler...”</p>
			<p class="a_Paragraf">“Peki öyleyse...”</p>
			<p class="a_Paragraf">Oradan başladık...</p>
			<p class="a_Paragraf">Urfa’yı hiç görmemiştim. Hakikaten cana yakın bir memleket. Koskoca konferans salonunu gençler doldurmuşlardı.</p>
			<p class="Baslik_2" id="_idParaDest-554">On binlerce genç</p>
			<p class="a_Paragraf">Suad Hoca, böylece, on yedi vilâyette konferans vermeme, on binlerce genci tanımama, tanışmama vesile olan bir kardeşimizdir. </p>
			<p class="a_Paragraf">Çocukluk, gençlik yıllarımızda, Konya’da üç lise talebesinin camie, namaza devam etmesi, camide muk<span class="times">ā</span>bele dinlemesi, bir fetih olarak görülürken, bugün yüz binlerce gencin konferanslara geldiğini görüyorum.</p>
			<p class="a_Paragraf">Zaman gazetesinden Mehdi Bey kardeşimiz,</p>
			<p class="a_Paragraf">“Hocam, Edirne’deki gençler de sizi davet ediyorlar” deyince, hayret etmiş de şöyle demiştim:</p>
			<p class="Baslik_2" id="_idParaDest-555">Edirne’de beni kim dinleyecek?</p>
			<p class="a_Paragraf">“Yâhu, Edirne’de yetmiş yaşını geçmiş bir ihtiyarı dinleyecek gençlik var mı?.. Edirne halkı, 93 Harbi’ydi, Balkan Harbi’ydi derken, kâfir istilâsına uğraya uğraya; ırz, namus endişesiyle yurdunu yuvasını terk edip kaçtı gitti. </p>
			<p class="a_Paragraf">“Ondan sonra muhacirler geldi. Yetmiş senedir ihmal edildi; ruh cepheleri harap oldu... Memleketin iman cephesi, maddesinden daha harap hale geldi...</p>
			<p class="a_Paragraf">“Bu Edirne’de gençler beni mi dinleyecek?.. Ben onlara Peygamber sevgisini konuşacağım; onlar on ikiye çıkmış televizyon kanallarını bırakıp, beni dinlemeye mi gelecekler?... “</p>
			<p class="a_Paragraf">“Hocam gençler var, sizi istiyorlar, davet ediyorlar...”</p>
			<p class="Baslik_2" id="_idParaDest-556">Salonlar dolusu nurlu gençler</p>
			<p class="a_Paragraf">“Pekâlâ, Mehdi Bey, Resûlullah Efendimiz: Bir köle dahi sizi davet etse, gidin. Kardeşinizdir, insandır, gönlü var, gönlüne gidin, buyuruyorlar... Peki, Mehdi Bey gidelim. </p>
			<p class="a_Paragraf">“Bu gibi ilâhî ve dini konuşmalardan belki bir kıvılcım, bir gencin kalbini yakar; Allah’a dönmesine, Peygamber’i sevmesine sebep oluruz... Ben bu gibi davetlere yaya gelmek isterim...”</p>
			<p class="a_Paragraf">Edirne’ye gittik; salonlar dolusu, nur gibi gençlere konuştuk; onlarla tanıştık, sohbet ettik... Vesile olanlardan Allah razı olsun...</p>
			<p class="Baslik_2" id="_idParaDest-557">Suad Bey güzel dinler</p>
			<p class="a_Paragraf">Bazı insanlar yaradılış itibariyle sâkin, mûnis tabiatlı oluyorlar. Araplar “Tabiî huylar, sun’î huylara galip gelir” derler. </p>
			<p class="a_Paragraf">“Bir dağ yerinden oynamış derlerse inan da, bir insan huyundan vazgeçmiş derlerse, inanma” diye de bir söz vardır. </p>
			<p class="a_Paragraf">“Huy canın altındadır.” sözü de bunları andırır.</p>
			<p class="a_Paragraf">Mûnisliği, terbiyesi, hal ve harekâtından belli olan dostlardan birisi de, bu konferanslara sebep olan, Suad Yıldırım Bey’dir.</p>
			<p class="a_Paragraf">Kendisini birkaç sene evvel Medine-i Münevvere’de tanıdım. İki sene kadar Suudi mekteplerinde hocalık yaptı. Sohbetlerimiz olurdu. </p>
			<p class="Baslik_2" id="_idParaDest-558">Hüseyin Avni Güngören</p>
			<p class="a_Paragraf">Hoca, sohbetlerimizde, söyleyeceklerimi benden iyi bildiği halde, bir söz etmez, ancak dinlemeyi bilirdi. Lokman Hekim oğluna: </p>
			<p class="a_Paragraf">“Oğlum güzel konuşmayı öğrendiğin gibi, güzel dinlemeyi de öğren” dermiş.</p>
			<p class="a_Paragraf">Medine-i Münevvere’deki büyük hizmet eri, fedakâr, vefakâr, çalışkan dostumuz, oradaki gençlerimizin ağabeysi, kendisinden ayrıca bahsedeceğimiz Hüseyin Avni Güngören kardeşim derdi ki:</p>
			<p class="a_Paragraf">“Üstadım, Suad Bey, güzel konuşmayı da bilir; ancak sizin yaşınıza itibar ediyor...”</p>
			<p class="Baslik_2" id="_idParaDest-559">“Geçimin bize ait, ilim yolunda devam et!..”</p>
			<p class="a_Paragraf">Suad Bey, kerîmesini İsmail Öztürk Bey’in oğlu Abdullah’a nişanlamış. Bayramda birlikte ziyarete geldiklerinde, İsmail Bey’e sordum, dedim ki:</p>
			<p class="a_Paragraf">“Suad Hoca’nın size şartı var mı?”</p>
			<p class="a_Paragraf">“Hatırlamıyoruz” dediler.</p>
			<p class="a_Paragraf">“Bakın, Suad Hoca, efendi insandır; şart edemez... Kız benim olsaydı, size şu şartı ederdim:</p>
			<p class="a_Paragraf">“Abdullah şimdiye kadar ilim tahsilinde ve ilim yolunda bulundu. Ben de kızımı Abdullah’a ilim yolunda devam edecek, âlim olacak, diye veriyorum... Sakın ola ki, onu ticarete almayınız. </p>
			<p class="a_Paragraf">“Dünya tüccar dolu, Peygamberlerin vârisi, tüccarlar değil, âlimlerdir. Dünya geçimi için Abdullah’a şöyle deyin: Oğlum, evelallah bizim kazancımız, sana da, senin çocuklarına, torunlarına da yeter... Senin geçimin bize ait; sen ilim yolunda devam et!..</p>
			<p class="a_Paragraf">“Suad Hoca’ya vekâleten, işte o şartı şimdi ben yapıyorum” dedim.</p>
			<p class="a_Paragraf">Allah, gayretlerini, himmetlerini, hayırlarını ziyâde eylesin, kabul etsin... </p>
		</div>
	</body>
</html>