<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-50</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Avrupa’da: 4</p>
			<p class="Baslik_1" id="_idParaDest-430">Almanya’da ve Bizde Hastabakıcı</p>
			<p class="a_Paragraf">Bir tarihte damadım Doktor Hayreddin Bey, çalıştığı Almanya’dan bir gelişinde Konya’ya uğramış. Orada bir davette, doktor kardeşlerimiz de varmış. Allah selâmet versin Doktor Ali Kemal Belviranlı demiş ki:</p>
			<p class="Baslik_2" id="_idParaDest-431">“Aynı hastahane bizde olmaz mı?...”</p>
			<p class="a_Paragraf">“Hayreddin Bey, çalıştığınız hastahane hakkında biraz malumat verseniz...”</p>
			<p class="a_Paragraf">Hayreddin, nasıl çalışırlar, kaç doktor var, kaç hemşire var, tedavi usulleri, tıbbî cihazlar vesaire hakkında, tabiplerin anlayacağı dilde, lâzım geleni anlatmış; konuşup anlaşmışlar...</p>
			<p class="a_Paragraf">Ali Kemal Bey sormuş:</p>
			<p class="a_Paragraf">“Aynı o hastahane gibi Türkiye’de de bir tane yapılamaz mı?..” Hayreddin şu cevabı vermiş:</p>
			<p class="Baslik_2" id="_idParaDest-432">“Hastabakıcı yok... Hastahane kolay!..”</p>
			<p class="a_Paragraf">“Daha da iyisi yapılır, ağabey!.. O hastahane on beş, yirmi sene önce yapılmış... Daha yenisi, daha sağlamı, daha tekâmül etmişi yapılır. Daha yeni cihazlar getirilir, daha güzel tefriş olunur; doktor da bulunur... Yalnız bir dert var. Asıl bulunması güç olan bir noksan var. Ne yazık ki milletimiz bunun giderilmesi için bir şey de yapmıyor!</p>
			<p class="a_Paragraf">“Hastabakıcımız yok! Darılıp gücenmesinler, bizimkiler hastabakıcı değil, gardiyan... Gardiyanla hastabakıcı arasında büyük fark var...</p>
			<p class="Baslik_2" id="_idParaDest-433">Almanya’da hastabakıcılar</p>
			<p class="a_Paragraf">“Alman, bu işi halletmiş... Hastabakıcı, hemşire, işini sanki ibadet biliyor. Çalışma şartları, prensipleri öyle konulmuş, öyle dikkatle takip ediliyor ki, hastabakıcıların bir ihmal, bir yanlış yapmaları mümkün değildir. Derhal işlerini kaybederler. Ve bu hal zamanla tabii olmuş; dediğim gibi sanki bir ibadet titizliğiyle yerine getiriliyor. Hastaya sanki kendisiymiş gibi, sanki kızıymış gibi bakıyor...</p>
			<p class="a_Paragraf">“Hastabakıcının, hastaya tuttuğu nöbetle, saatinizin dakikasını ayar edin... Tâlimat vermeye, almaya ihtiyaç yok: Hastanın ilacı var, abdesti var, teri silinecek, çarşafı değişecek, battaniyesi hafifletilecek, ne bileyim, şu olacak, bu olacak... Ezberlemiş, vazife edinmiş... Zaten Almanları ayakta tutan,    bu nizam aşkı, çalışma aşkıdır... Çalışma, vazife delisi bir millet!”</p>
			<p class="Baslik_2" id="_idParaDest-434">Bizden bir örnek...</p>
			<p class="a_Paragraf">Hayreddin bunları söyleyince, orada bulunan bir zat, başından geçen bir hadiseyi anlatmış:</p>
			<p class="a_Paragraf">Ankara’da, kalbimden rahatsız idim. Bir ahbabımın kalb mütehassısı oğlunun başhekimi olduğu, paralı, hususî bir hastahaneye yattım. Doktor tenbih etti:</p>
			<p class="a_Paragraf">“Amca kalbiniz çok hassas, çok yorgunsunuz, yataktan çıkmayın, hatta hiç kıpırdamayın, kalb dinlensin... Ben ilaç verdim. Siz inşâallah sakinleştikten sonra bakacağız, tedaviye geçeceğiz. Şimdi sâkin sâkin yatın... Zili çalın, hastabakıcı ne isterseniz verir...”</p>
			<p class="a_Paragraf">Gece ağrılarım geldi, rahatsızlık duydum. Zili defalarca çaldım; gelen giden yok... Kalkıp, hastabakıcının odasına gitmek zorunda kaldım.</p>
			<p class="Baslik_2" id="_idParaDest-435">Bana bağırdı: “Ne yapayım, bu saatte!..”</p>
			<p class="a_Paragraf">“Oğlum, kalbim fazlalaştı. Doktor, ne zaman rahatsız olursan zili çal, çocuk gelir, dedi. Zili çalıyorum, gelmiyorsun...” Hastabakıcı oğlan bana bağırdı:</p>
			<p class="a_Paragraf">“Ne yapayım, şimdi bu saatte!..”</p>
			<p class="a_Paragraf">“Oğlum, doktor, arkadaşımın oğludur, evlâdım gibidir; sen çekinme, merak etme, çağır doktoru... Kendisi böyle söyledi: Sen hastabakıcı çocuğa söyle; o bana haber verir, dedi. Hadi git, amca rahatsızmış, deyiver...” Oğlan,</p>
			<p class="a_Paragraf">“Ben bu saatte doktoru kaldıramam” dedi.</p>
			<p class="Baslik_2" id="_idParaDest-436">Doktorun odasına kadar gittim</p>
			<p class="a_Paragraf">Doktorun odasına kadar gitmeye mecbur kaldım. Kapısını çaldım. Doktor şaşırdı:</p>
			<p class="a_Paragraf">“Amca sen ne yapıyorsun?..”</p>
			<p class="a_Paragraf">“Yâhu doktor, bana ne yapıyorsun deme, bana çıkışma; hastahanenize, ne yapıyorsun, daha doğrusu ne yapmıyorsun de... Zili çalarım kimse uyanmaz, gelmez. Yanına giderim, azar işitirim...”</p>
			<p class="Baslik_2" id="_idParaDest-437">Zilin fişini çekmiş!..</p>
			<p class="a_Paragraf">Doktor pijamasıyla gelse ki: Oğlan zilin fişini çalmasın diye çekmiş; battaniyesini de kafasına çekmiş, uyuyor...”</p>
			<p class="a_Paragraf">Hadiseyi anlatan zat devam ile sözünü bağlamış:</p>
			<p class="a_Paragraf">Doktor Hayreddin Bey’in sözü tam isabet doğrudur ve bir yaranın açıklamasıdır.</p>
			<p class="a_Paragraf">Hani, ev almadan komşu al, derler ya... Hastahane açmadan da hastabakıcı, hemşire bulmalı, yetiştirmelidir.”</p>
			<p class="Baslik_2" id="_idParaDest-438">Hasta, bakıcısının elindedir</p>
			<p class="a_Paragraf">Hastahanede, doktor, hastasıyla beş on dakika, bilemedin yarım saat meşgul olur. Kalan yirmi üç buçuk saat hasta, hastabakıcının elindedir. Hastabakıcı gardiyan olursa, paralı hastahanede bile zilin telini keserse, bir de parasız hastahanelerin halini düşünelim...</p>
			<p class="a_Paragraf">Bunları duyunca gel de, rahmet okuyarak, merhum Âkif’i hatırlama:</p>
			<p class="Siirler_E">Ne irfandır veren ahlâka yükseklik, ne vicdandır;<br/>Fazîlet hissi insanlarda, Allah korkusundandır...</p>
		</div>
	</body>
</html>