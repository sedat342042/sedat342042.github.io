<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-49</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Avrupa’da: 3</p>
			<p class="Baslik_1" id="_idParaDest-425">Alman Kadının Kızı</p>
			<p class="a_Paragraf">Almanya’da ameliyat olan refikamı ziyaret için odasında bulunuyordum. Aynı odada yatmakta olan ameliyatlı Alman kadının kocası da onu ziyarete geldi. Bastonlu bir zat, altmış beş yaşlarında...</p>
			<p class="Baslik_2" id="_idParaDest-426">“Niye ağlıyorsun?...”</p>
			<p class="a_Paragraf">Alman hanım, kocasını görünce ağlamaya başladı. Ameliyat olmuş zevcesinin hıçkıra hıçkıra ağladığını gören adam üzüldü; telâşla sordu:</p>
			<p class="a_Paragraf">“Ne oldu; sancıların mı fazlalaştı?”</p>
			<p class="a_Paragraf">“Hayır, sancıdan ağlamıyorum.”</p>
			<p class="a_Paragraf">“O zaman derdin ne, niye ağlıyorsun?”</p>
			<p class="a_Paragraf">Konuşmalarını kızım bana tercüme ediyordu. Aralarında şu konuşma geçti. Kadın, kızımı göstererek demiş ki:</p>
			<p class="Baslik_2" id="_idParaDest-427">“Annesine günde üç kere geliyor...”</p>
			<p class="a_Paragraf">“Şu kız, annesi hastahane yemeklerini yiyemediğinden dolayı, günde üç defa bu hastahaneye geliyor. Sabah kahvaltı getiriyor; öğlen üzeri öğle yemeği getiriyor; gece akşam yemeği getiriyor.</p>
			<p class="a_Paragraf">“Senin ve benim kızımız, ben altı haftadır bu hastahanede yatıyorum; aynı şehirde oturuyorken, bir defa ziyaretime gelmedi. Ben ağlamayayım da kimler ağlasın!?”</p>
			<p class="a_Paragraf">Kadının bu yakınmasına karşılık, kocasının verdiği şu cevap, yerleri de gökleri de ağlatır.</p>
			<p class="a_Paragraf">İnsan bu gibi sahneler görmekle, hayattaki büyük hadiselerin, içtimaî inkılâpların, mâhiyet ve hakikatini daha iyi anlıyor.</p>
			<p class="Baslik_2" id="_idParaDest-428">“Bizim kızımız gelmez, çünkü...”</p>
			<p class="a_Paragraf">Adamcağız, irkilmeden, şaşırmadan, kemâl-i sükûnet ile şu cevabı verdi:</p>
			<p class="a_Paragraf">“Hanım, bu kızı buraya getiren, imandır. İman, kızı evinde oturtmaz. İnsanı insan eden, imandır. Kız, annesinin hastahanede olduğunu düşünüyor... Hasta, garip, lisan ayrılığı var, yemek yiyemez... Vicdanı, dini, imanı, onu evde oturtmaz. Onu buraya getiren inancıdır, maneviyâtıdır...</p>
			<p class="a_Paragraf">“Senin kızın niye gelsin?.. Bizim kızımız materyalisttir. Maddeci bir insan, insan değildir, hayvandır... Onun insanlıkla alâkası yoktur. Onun sevgisi maddîdir. Yesin, içsin, oynasın, gülsün, gezsin... Onun ruhu perdelenmiştir, manevî bir ciheti yoktur.</p>
			<p class="a_Paragraf">“Kızımız, seni veya beni ziyarete geldiğinde, kaybedeceği vakti, harcayacağı benzini; dişçidir, kaçıracağı müşteriyi düşünür... Arkadaşlarıyla tenis oynayacak, bilardo oynayacak, daha başka neler oynayacak!.. Randevuları var gelemez! Bu kızı getiren imandır... Sen ve ben, gençliğimizde, Hitler zamanında böyle mi idik?”</p>
			<p class="Baslik_2" id="_idParaDest-429">“Çok üzücü, çok ibret verici...”</p>
			<p class="a_Paragraf">Bu konuşmaları dinleyince, insanlık adına çok müteessir oldum... Benim için büyük bir ibret dersi oldu. Kendi kendime,</p>
			<p class="a_Paragraf">“Benim gördüğüm, denizden bir damla... Eğer Alman gençliğinin çoğu böyle olduysa; dünyanın geleceği, insanlığın geleceği nasıl olacak?</p>
			<p class="a_Paragraf">“Anneymiş, babaymış, hastaymış, yaşlıymış, bana ne...” diyor; “Hastahane var, huzurevi var, belediye cenaze teşkilâtı var... Huzur evleri bakar, sigorta hastahaneleri tedavi eder, cenaze evleri de kaldırır.”</p>
			<p class="a_Paragraf">Çok üzücü ve çok ibret verici...</p>
		</div>
	</body>
</html>