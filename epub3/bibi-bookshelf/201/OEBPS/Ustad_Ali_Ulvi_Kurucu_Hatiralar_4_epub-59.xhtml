<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-59</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-487">Safahat’ta Resûl-i Zîşân’dan Bahisler</p>
			<p class="a_Paragraf">Hâtıralarımın kaydı sırasında bahsimiz buraya gelince, aziz kardeşim, gönüldaşım Ertuğrul Bey’e, Mehmed Âkif Bey’in Safahat’ta Efendimiz aleyhissalâtu vesselâm hakkında başka neler yazdığını sordum. Şu cevabı verdi:</p>
			<p class="a_Paragraf">“Efendim, merhumun tefsir yazıları, makaleleri ve tercümelerinde de yüzlerce binlerce defa Resûl-i Ekrem Efendimizin bahsi geçmektedir. Esasen başka türlü de olamaz…</p>
			<p class="a_Paragraf">“Safahat’ta ise Resûlullah Efendimiz,  kırk yerde ve yüz defadan fazla isim ve sıfatlarıyla: <span class="italik_E">Muhammed,Ahmed, Mahmud, Mustafa, Nebi, Peygamber, Resûl, </span><span class="italik_E">Resûlullah</span> ve <span class="italik_E">Cânan, Cedd-i Hüseyn, Mihribân-ı Ezel,Semâ-</span><span class="italik_E">yı Rahmet, Büyük Ceddin</span> (Şerif Muhiddin Bey’e hitâben) gibi ifadelerle geçmiştir. </p>
			<p class="Baslik_2" id="_idParaDest-488">Safahat’taki na’atler</p>
			<p class="a_Paragraf">“Ayrıca Safahat’ta şiirlere başlık veya dipnot olarak metni aynen alınmış hadis-i şerifler vardır. Birçok hadisin meâlleri de metinler arasında manzum tercümeleriyle aynen veya işâreten zikrolunur. </p>
			<p class="a_Paragraf">“Yine Safahat’ta mesela Balkan Harbi’nin acıları içinde, Hazret-i Peygamber’e hitaben kaleme alınmış <span class="italik_E">‘</span><span class="italik_E">Pek Hazin Bir Mevlid Gecesi’</span>’ ile Âkif Bey’in Kahire’deki hüzünlü günlerinde yazdığı, Resûlullah’ın doğduğu zamanı ve onun dünyaya getireceği güzellikleri sayan <span class="italik_E">‘Bir Gece’ </span>şiiri -ki Efendimiz burada <span class="italik_E">‘Bir Öksüz’</span> diye anılmıştır- fevkalâde birer <span class="italik_E">‘na’</span><span class="italik_E">at’</span>tir…</p>
			<p class="a_Paragraf">“Hele <span class="italik_E">‘Necid Çöllerinden Medîne’ye’</span> şâheserinin bitişinde, Âkif Bey’in, Resûlullâh’ın kabri karşısındaki hitabesinin sonunda ruhunu teslim eden bir  Sudanlının ağzından, Peygamber’ine olan ilân-ı aşkı, inanılmaz ve aşılamaz bir na’attir.”</p>
			<p class="a_Paragraf">Ertuğrul Bey’in bu izahatı üzerine, saydığı şiirlerden birkaçını buraya almayı münasip gördüm:</p>
			<p class="Harici_Baslik_E">PEK HAZİN BİR MEVLİD GECESİ</p>
			<p class="Siirler_E"><span class="italik_E">12 Rebîülevvel 1331<br/></span>Yıllar geçiyor ki, yâ Muhammed,<br/>Aylar bize hep Muharrem oldu!<br/>Akşam ne güneşli bir geceydi...<br/>Eyvâh, o da leyl-i mâtem oldu!<br/>Âlem bugün üç yüz elli milyon<br/>Mazlûma yaman bir âlem oldu:<br/>Çiğnendi harîm-i pâki Şer’in;<br/>Nâmûsa yabancı mahrem oldu!<br/>Beyninde öten çanın sesinden<br/>Binlerce minâre ebkem oldu.<br/>Allâh için, ey Nebiyy-i ma’sûm,<br/>İslâm’ı bırakma böyle bîkes,<br/>İslâm’ı bırakma böyle mazlûm.</p>
			<p class="Harici_Baslik_E">BİR GECE</p>
			<p class="Siirler_E">On dört asır evvel, yine bir böyle geceydi,<br/>Kumdan, ayın ondördü, bir öksüz çıkıverdi! <br/>Lâkin, o ne hüsrandı ki: Hissetmedi gözler;<br/>Kaç bin senedir, halbuki, bekleşmedelerdi!<br/>Nerden görecekler? Göremezlerdi tabî’î:<br/>Bir kerre, zuhûr ettiği çöl en sapa yerdi;<br/>Bir kerre de, ma’mûre-i dünyâ, o zamanlar,<br/>Buhranlar içindeydi, bugünden de beterdi.<br/>Sırtlanları geçmişti beşer yırtıcılıkta;<br/>Dişsiz mi bir insan, onu kardeşleri yerdi!<br/>Fevzâ bütün âfâkına sarmıştı zemînin,<br/>Salgındı, bugün Şark’ı yıkan, tefrika derdi.<br/>Derken, büyümüş, kırkına gelmişti ki öksüz,<br/>Başlarda gezen kanlı ayaklar suya erdi!<br/>Bir nefhada insanlığı kurtardı o ma’sûm,<br/>Bir hamlede kayserleri, kisrâları serdi!<br/>Aczin ki, ezilmekti bütün hakkı, dirildi;<br/>Zulmün ki, zevâl aklına gelmezdi, geberdi!<br/>Âlemlere, rahmetti, evet, Şer’-i mübîni,<br/>Şehbâlini adl isteyenin yurduna gerdi.<br/>Dünyâ neye sâhipse, onun vergisidir hep;<br/>Medyûn ona cem’iyyeti, medyûn ona ferdi.<br/>Medyûndur o ma’sûma bütün bir beşeriyyet...<br/>Yâ Rab, bizi mahşerde bu ikrâr ile haşret.</p>
			<p class="Harici_Baslik_E">“YÂ NEBÎ ŞU HÂLİME BAK!..”</p>
			<p class="Siirler_E">Henüz duâ ediyordum ki, “Yâ Resûlallah!”<br/>Nidâsı kükreyerek, bir kanadlı tayf-i siyâh,<br/>Basıp eşikleri tutmuş yığınla gölgelere,<br/>Süzüldü uçtaki «Babü’s-Selâm» önünde yere.<br/>Mehîb sayhası hâlâ fezâda çınlardı,<br/>Ki yükselip yeniden, yardı geçti eb’âdı.<br/>Düşünce Ravza-i Peygamber’in ayaklarına;<br/>Sarıldı göğsüne çarpan demir kuşaklarına.<br/>Dikildi cebhe-i dîdâr önünde, müstağrak.<br/>Diyordu inleyerek:<br/>		– Yâ Nebî, şu hâlime bak!<br/>Nasıl ki bağrı yanar, gün kızınca, sahrânın;<br/>Benim de rûhumu yaktıkça yaktı hicrânın!<br/>Harîm-i pâkine can atmak istedim durdum;<br/>Gerildi karşıma yıllarca âilem, yurdum.<br/>«Tahammül et!» dediler... Hangi bir zamâna kadar?<br/>Ne bitmez olsa tahammül, onun da bir sonu var!<br/>Gözümde tüttü bu andıkça yandığım toprak;<br/>Önümde durmadı artık, ne hânümân, ne ocak...<br/>Yıkıldı hepsi... Ben aştım diyâr-ı Sûdân’ı,<br/>Üç ay «Tihâme!» deyip çiğnedim beyâbânı.<br/>Kemiklerim bile yanmıştı belki sahrâda;<br/>Yetişmeseydin eğer, yâ Muhammed, imdâda:<br/>Eserdi kumda yüzerken serin serin nefesin;<br/>Akarsular gibi çağlardı her tarafta sesin!<br/>İrâdem olduğu gündür senin irâdene râm,<br/>Bir ân için bana yollarda durmak oldu harâm.<br/>Bütün heyâkil-i hilkatle hasbihâl ettim;<br/>Leyâle derdimi döktüm, cibâli söylettim!<br/>Yanıp tutuşmadan aylarca yummadım gözümü...<br/>Nücûma sor ki bu kirpikler uyku görmüş mü?<br/>Azâb-ı hecrine katlandım elli üç senedir...<br/>Sonunda alnıma çarpan bu zâlim örtü nedir?<br/>Beş altı sîneyi hicrân içinde inleterek,<br/>Çıkan yüreklere hüsran mı, merhamet mi gerek?<br/>Demir nikàbını kaldır mezâr-ı pâkinden;<br/>Bu hasta rûhumu artık ayırma hâkinden!<br/>Nedir o meş’ale? Nûrun mu? Yâ Resûlallah!...<br/>....................<br/>Sükûn içinde bir an geçti, sonra bir kısa «ah!»...<br/>Ne gördüm, oh! Serilmiş zemîne Sûdanlı...<br/>Başında, ağlayarak bir zavallı Seylânlı,<br/>Öpüp öpüp kapıyor elleriyle gözlerini.<br/>Bitince hârice nakliyle gasli, tekfîni,<br/>«Bakî’»a gitti şehîdin vücûd-i fânîsi; <br/>«Harem»de kaldı, fakat, rûh-i câvidânîsi.</p>
			<p class="Harici_Baslik_E">MEVLİD-İ NEBÎ</p>
			<p class="Siirler_E">Ne lâhûtî geceymişsin ki teksin sermediyyette;<br/>Meşîmenden doğan ferdâya hayrânım, ne ferdâdır!<br/>Işık nâmıyle vicdanlarda ondan başka bir şey yok;<br/>O bir sönsün, hayât artık müebbed leyl-i yeldâdır.<br/>Perîşan sözlerimden bıkma, hoş gör, yâ Resûlâllah,<br/>Kulun şeydâdır amma, açtığın vâdîde şeydâdır!</p>
		</div>
	</body>
</html>