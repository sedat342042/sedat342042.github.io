<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-83</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-626">Şerrinize Engel Olmak İçin…</p>
			<p class="a_Paragraf">Selâmet Partisi’nin CHP ile koalisyon yaptığı ve koalisyonun çözüldüğü günlerde Korkut Özal Bey hacca gelmişti.</p>
			<p class="a_Paragraf">O yıllarda Necmeddin Erbakan Hoca başta olmak üzere, hep fakirhaneye misafir olurlardı. Fehmi Bey, Recai Bey, Temel Bey bakan idiler; Osman Çataklı Bey de Vakıflar Genel Müdürü idi.</p>
			<p class="Baslik_2" id="_idParaDest-627">“Hükümette ne yapıyorsunuz?..”</p>
			<p class="a_Paragraf">Korkut Bey’e sordum:</p>
			<p class="a_Paragraf">“Korkut Bey, ne yapıyorsunuz? Hükümete, devlete girdiniz, bakan oldunuz...”</p>
			<p class="a_Paragraf">Gülümseyerek şu cevabı vermişti:</p>
			<p class="a_Paragraf">Muhterem ağabeyimiz, biz duman içindeyiz; bizleri sis bürümüş; biz kendimizi göremiyoruz. Ne yaptığımızı, sizler geriden daha iyi görüyorsunuz... Ortağımız koalisyonu bozdu. Buna rağmen hacca gelirken, onlara da bir Allahaısmarladık diyelim, dedik... Gün oluyor, bir işin gördürülmesi için alâkanın devamı iyi oluyor.</p>
			<p class="Baslik_2" id="_idParaDest-628">Hem bozar, hem suçlar!..</p>
			<p class="a_Paragraf">Görüşürken, içlerinden bazıları:</p>
			<p class="a_Paragraf">“Ne güzel çalışıp duruyorduk, kalktınız ortaklığı bozdunuz” demez mi! Buna şöyle cevap verdim:</p>
			<p class="a_Paragraf">“Yâhu Anadolu’da bir tâbir var. Ne güzel bir sözmüş: Kork Allah’tan korkmayandan” derler. </p>
			<p class="a_Paragraf">“Yâhu biz Allah’tan korkmaz mıyız? Bu nasıl söz böyle” dediler. Dedim ki:</p>
			<p class="a_Paragraf">“Biz sizinle koalisyon yapmakla yara aldık. Millet bize gücendi... Bütün bunlara rağmen, biz sizinle ortak olduk... Bunu yaparken Peygamber Efendimiz’in bir sözüne dayanarak, bir hadisin emrine uyarak hareket ettik...”</p>
			<p class="Baslik_2" id="_idParaDest-629">“Ey Halk Partililer!..”</p>
			<p class="a_Paragraf">Hadisi merak ettiler:</p>
			<p class="a_Paragraf">“Hadis nasıldı, ne diyor?” Anlattım:</p>
			<p class="a_Paragraf">Meâlini söylüyorum. Efendimiz buyurmuşlar ki: </p>
			<p class="a_Paragraf"><span class="italik_E">“Bir kardeşine, zâlimse de mazlumsa da yardım et...”</span> İnsandan, vatandaşından, kardeşinden yardımını kesme, zâlim de olsa, mazlum da olsa.</p>
			<p class="a_Paragraf">Bu kelâm-ı kudsî Peygamber-i Zîşân’ın mübarek ağzından çıkar çıkmaz, sahabe-i kiram haklı olarak, merak edip soruyorlar:</p>
			<p class="a_Paragraf">“Ya Resûlallah! Mazluma yardım edelim, anladık, mazlumdur. Fakat zâlime nasıl yardım edilir? Anlayamadık... Bunun sırrını, hikmetini, şeklini beyan buyurun...” Onlar böyle deyince, Peygamber-i Zîşân buyurmuşlar ki:</p>
			<p class="a_Paragraf"><span class="italik_E">“</span>Şerrine, kötülüğüne, zulmüne mâni olun...<span class="italik_E">”</span></p>
			<p class="a_Paragraf">Ey Halk Partililer, biz sizinle ortak olurken, şerrinize, mâni olmak için ortak olduk. Yoksa memleketi yalnız başına size bıraksak, memleketi nadas edilmiş tarla yaparsınız... Sizinle, belki biraz tahribatınızı önleriz diye ortak olduk.</p>
			<p class="Baslik_2" id="_idParaDest-630">“Onunla görüşmeyin, sizi Selâmetçi yapar...”</p>
			<p class="a_Paragraf">Onun bu sözlerini Ecevit’e nakletmişler. Bülent Ecevit şöyle demiş:</p>
			<p class="a_Paragraf">“Ayol, onunla fazla görüşmeyin; sizi Selâmet Partili yapar... Kabinenin en kuvvetli bakanı Korkut Özal’dı. Herhangi bir meselede onun görüşleri daha derin, daha realist olurdu...”</p>
			<p class="a_Paragraf">Korkut Bey, dindar bir münevver olarak, aydın olarak, Türkiye’de uzun yıllar, çok sancılı hatta karanlık devirlerden sonra, ilk defa hükümete ortak olmuş, bakan olmuş bir aydın olarak şu tesbitlerini de söylemişti:</p>
			<p class="Baslik_2" id="_idParaDest-631">Meğer “Bakan”lar ne imiş!..</p>
			<p class="a_Paragraf">“Muhterem ağabeyimiz, hükümete girmekle, bakan olmakla, şunu anladım:</p>
			<p class="a_Paragraf">“Bugüne kadar, bu garip memleketimizde, vatanımızda Anadolu çocuğuna, ancak bir manav gözüyle bakılmış. Anadolu çocuğu ne yapar? İşte manavdır, şofördür, tâmircidir, bakkaldır, çiftçidir...</p>
			<p class="a_Paragraf">“Ben bir Anadolu çocuğu olarak, bugüne kadar, üniversite öğretim üyesi oldum, umum müdür oldum... Bakan olmamış idim. Tabii bakanların emrinde çalıştım. Onların bakanlığa mahsus, kendilerine mahsus bir üstün tarafları, bilgileri, tecrübeleri var sanırdım. O gözle bakardım...</p>
			<p class="a_Paragraf">“Ama bakan olup da içlerine girince, bakan dediğimiz o adamların içinde, ne silik, ne şahsiyetsiz, ne bilgisiz insanlar varmış; neler varmış, neler varmış, görüp anlamış oldum.</p>
			<p class="a_Paragraf">“Bu tecrübe bana, bin kitap okumaktan, bin konferans dinlemekten daha tesirli, daha öğretici oldu...”</p>
		</div>
	</body>
</html>