<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-28</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-235">Erdoğan Uğur Bey</p>
			<p class="a_Paragraf">Gönen kaplıcalarına ilk defa 1990 yazında gitmiştim. Kaplıcadan çıkınca Gönen’in Ulu Camiinde namaz kılmak, camii ve çarşısını görmek istedim, gittim.</p>
			<p class="a_Paragraf">Namazdan sonra camiden çıkarken, aziz dostum ve gönüldaşım Ertuğrul Düzdağ Bey’in dünürü, damadı Sabri Bey’in babası Erdoğan Uğur Bey hemen koştu:</p>
			<p class="a_Paragraf">“Hocam hoş geldiniz, safa geldiniz.”</p>
			<p class="a_Paragraf">“Yâhu siz buralı mısınız?”</p>
			<p class="a_Paragraf">“Hocam ben Balıkesirliyim ama burada bulunuyorum, şimdi...”</p>
			<p class="Baslik_2" id="_idParaDest-236">On bir gün beraber olduk</p>
			<p class="a_Paragraf">Oradaki İmam Abdullah Efendi ve diğer müezzin ve hâfızlarla tanıştırdılar... Bir de orada Düzceli bir vâiz varmış, o da bulunuyordu. İmam ve müezzin odasına gittik. Oradaki sohbette, vâiz olan zat dedi ki:</p>
			<p class="a_Paragraf">“Hocam, yedi sene Gönen’de ben vâizlik yaptım. Gönen halkına şiirlerinizi okuttum, ezberlettim. Gönen halkı şiirlerinizi bilirler; sizi şiirlerinizden tanırlar.”</p>
			<p class="a_Paragraf">Erdoğan Bey, Allah rahmet eylesin, Gönen’de on bir gün kaldık. Hiçbir gün bırakmadı. Her gün gelirdi. Beni Gönenli dostlarla tanıştırdı. Ayrılırken:</p>
			<p class="a_Paragraf">“Hocam bir dahaki sefere sâlimen geldiğinizde, inşâallah sizi otelde karşılamayacağım; evime davet edeceğim, buradaki dairemin anahtarını size vereceğim” demişti.</p>
			<p class="Baslik_2" id="_idParaDest-237">Erdoğan Bey’i kaybettik!..</p>
			<p class="a_Paragraf">1992 Haziran’ında Gönen’e geldiğimde Erdoğan Bey’i sordum:</p>
			<p class="a_Paragraf">“Hacca gitti” dediler. “Hacdan sonra hemen döneceğim, Hocam buradayken kendisine kavuşacağım, inşâallah” demiş. </p>
			<p class="a_Paragraf">Dördüncü veya beşinci Bayram günü, Erdoğan Bey’in tanıştırdığı dostlardan, Allah selâmet versin, Ali Osman Dağcı Bey’e uğradım. Gönen camiinin karşısında beyaz eşya satan bir mağazası vardı. Baktım Ali Osman Bey ağlıyor.</p>
			<p class="a_Paragraf">“Hayır inşâallah!” </p>
			<p class="a_Paragraf">“Hocam Erdoğan Bey’i kaybetmişiz...”</p>
			<p class="a_Paragraf">“İnnâ lillâhi ve innâ ileyhi râci’ûn... Hayır inşâallah?”</p>
			<p class="Baslik_2" id="_idParaDest-238">Hayırla andık, rûhunu şâd ettik, ağlaştık</p>
			<p class="a_Paragraf">“Hacda, haccını eda etmiş, Mina’dan Mekke-i Mükerreme’ye inmiş. Orada, ihramlı halde iken, rahatsızlanıp vefat etmiş, Mekke-i Mükerreme’ye gömülmüş...”</p>
			<p class="a_Paragraf">Fakirin, Ali Osman Bey’in mağazasına geldiğimi gören cemaat, geldiler, toplandılar, beraber ağlaştık, ruhunu şâd ettik.</p>
			<p class="a_Paragraf">Dedim ki:</p>
			<p class="a_Paragraf">Kardeşlerim, ümmetini Allah’ın mukadderâtına râzı kılan; rûhen, mânen ve ahlâken ümmetini terbiye edip yetiştiren Muhammed Mustafa sallâllâhu aleyhi ve sellem efendimiz, bizlere ölümü bile sevdiriyor.</p>
			<p class="Baslik_2" id="_idParaDest-239">“O yolda ölen, her sene hac yapar...”</p>
			<p class="a_Paragraf">Fahr-i Kâinat Efendimiz, buyuruyorlar ki:</p>
			<p class="a_Paragraf"><span class="italik_E">“Haccedip</span><span class="italik_E"> de evine sıhhat ve selâmetle dönen bir kimse, bir defa</span><span class="italik_E"> hacı olur; hac sevabını kazanır; hac vazifesini, borcunu ifa ve</span><span class="italik_E"> eda etmiş olur... Yalnız hac yollarında ölen, hacca gitmiş ve</span><span class="italik_E"> vatanına dönememiş, hac yollarında, gerek yolda ölmüş, gerek Mekke’de</span><span class="italik_E"> ölmüş, Medine’de ölmüş, Mina’da ölmüş; hac yolunda ölmüş</span><span class="italik_E"> de evine dönememiş kimsenin ruhu ise, her sene Arafat’a</span><span class="italik_E"> çıkar, her sene:</span></p>
			<p class="Siirler_E">“Lebbeyk, Allahümme lebbeyk! der...”</p>
			<p class="o_Paragraf">Sözün burasında, cemaat tekrar coşup ağladılar... Dedim ki:</p>
			<p class="Baslik_2" id="_idParaDest-240">Kendimize ağlayalım...</p>
			<p class="a_Paragraf">Erdoğan Bey’e acımayalım; kendimize acıyalım... Hac’dan dönenler kendilerine acısınlar... Erdoğan Bey yıkandı, pâk oldu. Çünkü Efendimiz sallâllâhu aleyhi ve sellem:</p>
			<p class="Siirler_E">Arafat’tan dönüyorken Hacı bir kuş gibidir;<br/>Ne kadar pâk, anasından yeni doğmuş gibidir... </p>
			<p class="o_Paragraf">buyuruyorlar... Onun için hacdan dönene acımalı, bizlere acımalı... Acaba akıbetimiz ne olacak? Hacdaki temizliği son nefese kadar, lekelemeden muhafaza edebilecek miyiz?</p>
			<p class="a_Paragraf">Bu hususta Efendimiz sallâllâhu aleyhi ve sellem dualarında şöyle buyuruyor:</p>
			<p class="a_Paragraf"><span class="italik_E">“Allah’ım, ömrümün en</span><span class="italik_E"> hayırlısı, ömrümün sonu olsun. İbadet ve amellerimin en hayırlısı da</span><span class="italik_E"> ibadetlerimin en sonuncusu olsun. Amellerimin en hayırlısı son yaptığım amel</span><span class="italik_E"> ve ibadetlerim olsun. Gençliğinde sana ibadet edip, ibadet ve tâatte</span><span class="italik_E">, hayır ve hasenatta bulunup da, yaşlandıktan sonra gaflete düşenlerden olmayayım</span><span class="italik_E">, Allah’ım...”</span></p>
			<p class="Baslik_2" id="_idParaDest-241">Cennetü’l-Muallâ</p>
			<p class="a_Paragraf">Binaenaleyh, Erdoğan Bey, haccını eda edip pâk olduktan sonra Mekke-i Mükerreme’de kalmak; Cennetü’l-Muallâ’ya gömülmek saadetine erdi.</p>
			<p class="a_Paragraf">Yine sallâllâhu aleyhi ve sellem Efendimizin, oralarda kalmak bahtiyarlığına eren ümmeti için şu müjdeleri vardır:</p>
			<p class="a_Paragraf"><span class="italik_E">“Mahşer meydanına ilk gelecek olanlar Cennetü’l-Bakî’ </span><span class="italik_E">ehlidir. Benim sancağım altında gelecekler. İkincisi Cennetü’l-Muallâ’ya </span><span class="italik_E">gömülen ümmetim, o bahtiyarlar olacak...”</span></p>
			<p class="a_Paragraf">Kardeşlerim, Erdoğan Bey kardeşimiz, Mahşer’e, Cenâb-ı Hakk’ın huzuruna, Hazret-i Hadice annemizin kanadı altında varanlardan olacak...</p>
			<p class="a_Paragraf">Allah rûhunu şâd etsin.</p>
		</div>
	</body>
</html>