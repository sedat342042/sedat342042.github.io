<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-62</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Avrupada">Üç ahlâk örneği: 1</p>
			<p class="Baslik_1" id="_idParaDest-495">Hâlid bin Velid’in Teslimiyeti</p>
			<p class="a_Paragraf">Dinimizin getirdiği esaslar, her sahada insanlığa örnek şahsiyetler yetiştirmiştir. Sâmimi bir inançla birlikte, ferâgat sahibi ve dâvası için her şeyini feda etmeye hazır olan bu şahsiyetler, insanda hayranlık uyandırır.</p>
			<p class="Baslik_2" id="_idParaDest-496">Üç fedâkârlık sahnesi</p>
			<p class="a_Paragraf">İslâm tarihinde böyle yüksek ahlâklı fedakâr ferdlerin verdikleri örneklerden gönlümde dalgalanan birçok sahne vardır.</p>
			<p class="a_Paragraf">Bu sahnelerden, bilhassa üçünü her zaman hatırlar; hatırladıkça birer tabloya bakar gibi hayâlimde canlandırır, hayretler içinde, gözlerim yaşararak onlara dalar giderim.</p>
			<p class="a_Paragraf">Bunlardan birisi Hazret-i Hâlid’in ordu kumandanlığından azledilmesi; diğeri Hazret-i Hasan’ın hilâfet hakkından vazgeçmesi; üçüncüsü ise halife Ömer bin Abdülaziz’in halleridir... Allah onlardan razı olsun.</p>
			<p class="Baslik_2" id="_idParaDest-497">Kumandanlıktan erliğe...</p>
			<p class="a_Paragraf">Hazret-i Ömer, Hazret-i Ebubekir’den sonra hilâfet makamına seçilince, daha önce birçok kumandanlıklarda bulunmuş, çok savaşlar kazanmış ve son olarak Şam ordusu seraskeri, başkumandanı bulunan Hazret-i Hâlid bin Velid’i azledip, yerine Ebû Ubeyde bin Cerrah hazretlerini tayin etmişti.</p>
			<p class="a_Paragraf">Hâlid bin Velid, Resûl-i Ekrem’in zamanında kumandan tayin olunmuş ve bizzat onun lisanıyla Seyfullah, Allah’ın kılıcı sıfatı verilmişti.</p>
			<p class="a_Paragraf">Buna rağmen Hazret-i Hâlid, Halife Ömer’in emri kendisine tebliğ olunur olunmaz, kumandanlığı hiç tereddüt etmeden Ebu Ubeyde hazretlerine bıraktı. Sıradan bir asker olarak, ordudaki yerini aldı.</p>
			<p class="Baslik_2" id="_idParaDest-498">“Ben Allah için cihâd ediyorum, Ömer için değil...”</p>
			<p class="a_Paragraf">Yeni kumandan, elbette onu yine bir kısım askere kumandan olarak kullanacaktı. Buna şüphe yoktu. Ama kullanmayabilirdi de...</p>
			<p class="a_Paragraf">Kendisine, böyle hiç duraksamadan, üzülüp keder duymadan kumandanlığı teslim etmesi sorulunca, şöyle cevap vermişti:</p>
			<p class="a_Paragraf">“Ben Ömer beni beğensin diye cihâd etmiyorum. Benim cihâda iştirâkim, orduya katılmam, onun da, benim de, bütün kâinâtın da Allah’ı olan Rabbime karşı olan borcumdan dolayıdır.</p>
			<p class="a_Paragraf">“Ben bu uğurda, değil Ebu Ubeyde gibi, cennetle müjdelendirilmiş bir zâtın emri altında çalışmak, eğer bana gelen fermanda, bir kadının kumandası altında çalışacağım emri olsaydı; yine ona tâbi olurdum... Zira benim itaatim, müslümanların zaferini ve itaatsizliğim hezimetini netice verir...”</p>
		</div>
	</body>
</html>