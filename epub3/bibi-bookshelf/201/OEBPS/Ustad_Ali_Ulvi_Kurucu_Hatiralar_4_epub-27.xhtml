<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-27</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-232">Doktor Abdullah Öztemiz Bey</p>
			<p class="a_Paragraf">Daha önce de arz etmiştim; şiirlerde, sehl-i mümteni’ olduğu gibi, edebiyatımızda bir de “mısra’-ı berceste” denilen, tek mısralar vardır. Müstesnâ, güzîde, şâhâne... Herkes tarafından söylenemez mısralar... Tek mısra olunca “mısra’-ı berceste” deniyor; iki mısra olup da bir beyit teşkil ederse, “beytü’l- kasîd” deniyor. </p>
			<p class="a_Paragraf">Kasidenin, şiirin, taç beyiti, şah beyiti, en güzel beyit, kasideye bayrak olacak beyit...</p>
			<p class="a_Paragraf">Böyle bir beyit hakkında, takdirlerimi, hayranlığımı yazamadığım, şairini tebrik ve tebcil edemediğim için yıllardır hicran çekerim. Onu burada yerine getirmek istiyorum: </p>
			<p class="Baslik_2" id="_idParaDest-233">Mısra’-ı berceste</p>
			<p class="a_Paragraf">Belki 30 – 35 sene evvel, hangi dergide gördüğümü hatırlamıyorum. Abdullah Öztemiz Hacıtâhiroğlu kardeşimizin <span class="italik_E">“Anne”</span> isminde bir şiirine rastlamıştım. Oradaki bir mısra, hakiki bir berceste mısradır:</p>
			<p class="Siirler_E">Anne, yavrum dese, yaşlar birikir gözlerine...</p>
			<p class="a_Paragraf">Yıllar var ki, bu mısraın hayranıyım. İşte sehl-i mümteni’... Eh, bunda söylenmeyecek bir şey yok, dersen: Buyur sen de söyle!.. </p>
			<p class="a_Paragraf">İşte mısra’-ı berceste ve devamı olan mısra: </p>
			<p class="Siirler_E">Anne, yavrum dese, yaşlar birikir gözlerine; <br/>Anne evlâda serer kalbini yorgan yerine... </p>
			<p class="a_Paragraf">Bu mısralara olan hayranlığımı yıllar var ki, bir makalede beyan edeyim diyordum, bugüne kısmet oldu, hamdolsun...</p>
			<p class="a_Paragraf">Aziz şair kardeşim Dr. Abdullah Öztemiz Bey’i bir defa gördüm. <span class="italik_E">“Yeni İstiklâl” </span>gazetesinin idarehanesine Şevket Eygi Bey’i görmeye gitmiştim. Doktor Bey de çıkıyormuş...</p>
			<p class="a_Paragraf">Heyecanlı, dalgalı bir kardeşimiz. İman, aşk ve heyecan, gözünden sözünden taşıyordu. Fakir için, </p>
			<p class="a_Paragraf">“Aruzu, ancak senle ben yaşatıyoruz, aruzu ikimiz yaşatıyoruz” diye; böyle bir iltifatı oldu.</p>
			<p class="Baslik_2" id="_idParaDest-234">Acep hayretteyim...</p>
			<p class="a_Paragraf">Edebiyatın, bilhassa şiir san’atının ne olduğunu anlatmak için Hoca Rauf Efendi’nin şu beyitini almak lâzım. Hoca Rauf, Allah kabrini cennet eylesin, der ki:</p>
			<p class="Siirler_E">Acep hayretteyim ben Sedd-i İskender husûsunda,<br/>Eğer maksûd eserse, mısra’-ı berceste kâfîdîr.</p>
			<p class="a_Paragraf">“Çin Seddi’ni san’at diye, ‘acâib-i seb’a’dan, dünyada insan eliyle yapılmış ‘yedi san’at hârikası’ndan biri diye gösterirler; ben buna çok şaşarım” diyor. Devam ediyor: </p>
			<p class="a_Paragraf">“İnsanlık âlemine ölmez bir eser bırakmak istersen, söylenmeyen, söylenemeyen bir mısra bırak, dillere destan olsun...”</p>
			<p class="a_Paragraf">Dr. Abdullah Bey de işte onu yapmış. Allah hayırlı ömürler, daha nice mısra’-ı bercesteler nasip buyursun...</p>
		</div>
	</body>
</html>