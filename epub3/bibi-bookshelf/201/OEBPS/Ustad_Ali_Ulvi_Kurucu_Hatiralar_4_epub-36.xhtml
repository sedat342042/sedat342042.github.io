<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-36</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-326">Celâl Hoca</p>
			<p class="a_Paragraf">Merhum Celâleddin Ökten Hoca’yı 1958 yılında İstanbul’a geldiğimde ziyaret etmek istedim. Kendisinin Beyazıd’daki Soğan Ağa Camii’nde <span class="italik_E">İhyâ-yı Ulûm </span>okuttuğunu söylediler...</p>
			<p class="a_Paragraf">Soğan Ağa Camii’ne gittim. Hoca’nın dersine katıldım, dinledim... Çok güzel bir takrir tarzı vardı. Hazır olan cemaate, ağır ağır anlatıyor; İmam Gazalî’nin irşâdını benimsetiyor, sevdiriyordu.</p>
			<p class="a_Paragraf">Bu ilk tanışıklıktan sonra kendisiyle çok görüştük. Medine’ye gelip fakirhanemizde, bize misafir de oldu.</p>
			<p class="Baslik_2" id="_idParaDest-327">“Bunu bilirim, şunu bilmem!..”</p>
			<p class="a_Paragraf">Celâl Hoca, düşünerek konuşurdu. Medrese tahsili görmüştü. Arapçası kuvvetliydi. Çok iyi Kelâm ve Mantık bilirdi. Bildiğini çok iyi bilen birisiydi; bahis kendisinin bilmediği bir sahaya intik<span class="times">ā</span>l ederse;</p>
			<p class="a_Paragraf">“Azizim ben bu işin câhiliyim” demeyi bilen kâmil bir insandı... Meselâ tarih bahislerinde, </p>
			<p class="a_Paragraf">“Son üç padişahın devrini çok iyi bilirim. Bir şey sorarsanız cevap veririm; gerisini iyi bilmem” derdi.</p>
			<p class="Baslik_2" id="_idParaDest-328">Ali Fuad Türkgeldi</p>
			<p class="a_Paragraf">Kendisi, son devrin tarihi hakkında Ali Fuad Türkgeldi’den üç sene ders görmüştü. </p>
			<p class="a_Paragraf">“Ali Fuad Bey’den üç sene ders aldım. Sualler sordum, cevaplar aldım” demişti.</p>
			<p class="a_Paragraf">Celâl Hoca merhum bu malumatını acaba kaydedip yazdı mı; ne oldu? Yoksa aldığı cevaplar kendisiyle mi gitti... Bunu, kerîmesi Doktor Hümeyra Hanım’a ve mahdûmu Profesör Sa’deddin Bey’e sormalı...</p>
			<p class="Baslik_2" id="_idParaDest-329">Şair ile âlimin farkı</p>
			<p class="a_Paragraf">Bir keresinde Nâmık Kemâl ile Cevdet Paşa mukayese olunduğunda, şair ile âlim farkını şöyle anlatmıştı:</p>
			<p class="a_Paragraf">“Nâmık Kemâl’i Ali Ulvi Bey anlar, takdir eder, değerlendirir. Cevdet Paşa’yı da fakir takdir ederim... Nâmık Kemâl şiir noktasından his, heyecan, sevgi ile yazar... Cevdet Paşa ise ilim ve mantık gözüyle bakar. Hadisenin seyrini, ilim ve mantık ölçüleriyle değerlendirir: </p>
			<p class="a_Paragraf">“Bu vakalar olur mu, olabilir mi, vukû’u imkân ve ihtimal dâhilde midir?..”</p>
			<p class="a_Paragraf">Şairin ise buna vakti yoktur. Heyecan halindedir; öyle yazar, okuyanlara dinleyenlere o heyecanı nakleder. </p>
			<p class="a_Paragraf">“Âlim, işi hayale, heyecana bırakamaz. Mukaddimeyle, başlangıç ile neticeyi, sonu birbirine bağlar... Frenkler buna, meseleler arasında sentez yapmak, derler. Biz de, terkib deriz. İlm-i Terkib budur...”</p>
			<p class="Baslik_2" id="_idParaDest-330">Doğu-Batı</p>
			<p class="a_Paragraf">Celâl Hoca, İlm-i Kelâm, İlm-i Mantık, Lisan-ı Arab ve yakın tarih bildiği gibi Batı’yı da bilirdi ve sık sık, </p>
			<p class="a_Paragraf">“Bir âlimin Batı’yı da bilmesi lâzımdır. Bilmeyen bir nevi miyop oluyor; ileriyi göremiyor” derdi. </p>
			<p class="a_Paragraf">Batı’yı iyi bilmeyen, dışından okumuşları da şöyle tahlil etmişti:</p>
			<p class="a_Paragraf">“Elli hatta yüz yıldır, bizim münevverlere hâkim olan ve bugünkü neslimizin de fikrî tarafını temsil eden düşünce şudur: Onlar gibi olalım; onların varlığında, benliğinde, âdet ve an’anesinde eriyelim...</p>
			<p class="Baslik_2" id="_idParaDest-331">Aşağılık duygusu...</p>
			<p class="a_Paragraf">“Maalesef Batı konusunda düştüğümüz hayret, hayranlığa inkılâb etti. Güzel taraflarını alalım, denilince: ‘Kötü tarafları da var mı yâhu!..’ diye hemen itiraz edildi... </p>
			<p class="a_Paragraf">“Meselâ şu ne büyük bir felâkettir ki: İçki içmeyen insan, medenî insan değil; yâhut: Medenî insanın muhakkak içki içmesi lâzım, denildi... Mâ-aile, kadın erkek karışık oturmak lâzım sayıldı... Buna benzer daha neler...</p>
			<p class="a_Paragraf">“Bu aşağılık duygusu yüzünden, bu zaaf, bu hastalık yüzünden, varlığımızdan, benliğimizden, tarihimizden, hatta dinimizden sıyrılıp ayrılmalar oldu...”</p>
		</div>
	</body>
</html>