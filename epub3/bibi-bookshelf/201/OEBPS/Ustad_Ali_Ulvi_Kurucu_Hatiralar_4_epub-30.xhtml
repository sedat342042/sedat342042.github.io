<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-30</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-249">Urfalı Karalük-Zâde Hasan Efendi</p>
			<p class="a_Paragraf">Dindar Albay kardeşimiz, aslen Urfalıymış. Konya’da vazife yaparken, Edirne’ye tayini çıkmış; oraya gidiyormuş...</p>
			<p class="Baslik_2" id="_idParaDest-250">Hoca Hasan Efendi</p>
			<p class="a_Paragraf">“Urfalıyım” deyince, “Medine-i Münevvere’de Urfa’dan gelmiş mücâvirler var” dedim. O benden evvel, kimler varsa saydı. Bu sırada,</p>
			<p class="a_Paragraf">“Hoca Hasan Efendi vardı, Karalük ailesinden, Allah rahmet eylesin, Medine-i Münevvere’ye gitmeden evvel, Urfa’da komşumuzdu; pederin ahbabı idi” dedi. Ayrıca yine Urfa’nın âyânından Hacı Fâik Efendi ile Hacı Emin Efendi ve Efkâr oğlu diye bir zat da vardı. </p>
			<p class="a_Paragraf">Albay, Hoca Hasan Efendi için şunları söyledi:</p>
			<p class="a_Paragraf">Hoca Hasan Efendi, İstiklâl Harbi’nde, Fransız harbinde, o fitnelerin çok olduğu günlerde, bir ordu kumandanından fazla memlekete hizmet eden bir zat idi. Milleti cihad için, orduya yardım için coşturmuştu. </p>
			<p class="a_Paragraf">Pederim anlatırdı: Birgün camide yaptığı bir vaazla, erkekler paltolarını, hanımları yüzük bileziklerini orduya vermişlerdi. </p>
			<p class="Baslik_2" id="_idParaDest-251">“Onların şapkasını giymek için mi savaştım!?..”</p>
			<p class="a_Paragraf">Sonraki yıllarda, Hoca Hasan Efendi, mahallenin çocuklarına Kur’ân-ı Kerîm öğretirken, Arapça öğretiyor, diye tevkif edildi. Urfa’nın âyânı, valiye kadar gittiler. </p>
			<p class="a_Paragraf">“Bu Hasan Efendi, alelâde bir hoca değildir. Bunun Urfa’ya, memlekete, vatana yaptığı hizmeti, ne paşa, ne subay, ne asker, kimse yapamaz” dediler.</p>
			<p class="a_Paragraf">En nihayeti, Şapka Kanunu çıkacağı sırada, Hasan Efendi,</p>
			<p class="a_Paragraf">“Ben Fransızlarla, Türkün düşmanlarıyla, onların şapkasını giymek için mi harbettim!” dedi. Medine’ye göç etti. </p>
			<p class="Baslik_2" id="_idParaDest-252">Hasan Efendilerin kadrini bilmemek...</p>
			<p class="a_Paragraf">Hasan Efendi’nin memleketimizden ayrıldığı günlerde, babam evde günlerce ağladı. Ağlarken şöyle derdi:</p>
			<p class="a_Paragraf">“Hasan Efendi gibi bir âlimin, Hasan Efendi gibi bir mücâhidin, bir temiz insanın kadr ü kıymetini bilmeyen memleket, Allah’ım nasıl felâh bulur?.. Hasan Efendilerin bedduasını alan bir kavim, nasıl iflâh olur Allah’ım...”</p>
		</div>
	</body>
</html>