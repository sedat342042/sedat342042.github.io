<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-58</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-482">Bedr’in Arslanları</p>
			<p class="a_Paragraf">Mehmed Âkif Bey’in Çanakkale’de savaşan gâziler, şehidler için kaleme aldığı şâhâne şiirindeki mısralardan birinde, onları Bedir Savaşı gâzi ve şehidlerine benzetmesi, son yıllarda birtakım kîl ü kâle sebep oldu.</p>
			<p class="Baslik_2" id="_idParaDest-483">Merkez-i Hilâfet olan İstanbul</p>
			<p class="a_Paragraf">Bu savaş, o gün, müslümanların liderinin bulunduğu ve İslâm dünyasının Halifesi, başı, dayanağı ve tek ümidi olan, hem de istiklâline sahip tek İslâm devleti bulunan Osmanlı Devleti’nin merkezine girmek isteyen düşmanlara karşı yapılmıştı. </p>
			<p class="a_Paragraf">Düşman İstanbul’u işgal etmek için Çanakkale’ye donanmalarıyla savlet ettiği zaman, bütün dünya müslümanları dehşete düşmüş, büyük nümayişlerle bu hücumu tel’in etmişlerdi. </p>
			<p class="a_Paragraf">Bedir Savaşı’nda İslâm ordusunun mağlup olması halinde İslâmiyet’in yaşayıp yayılması tehlikeye düşecekti. Onun gibi düşmanın Çanakkale’yi geçip Merkez-i Hilâfet olan İstanbul’a girmesi de artık müslümanların tamamen esir ve mahkûm olmalarına sebep olacaktı.</p>
			<p class="Baslik_2" id="_idParaDest-484">Hilâfet gitti, perişanlık geldi</p>
			<p class="a_Paragraf">Düşmanlarımızın Çanakkale’den üç sene sonra İstanbul’u işgal etmelerinin, bir Millî Mücâdele verilerek istiklâlimizin tekrar alınmış olmasına rağmen, Hilâfet’in yok olması ve müslüman dünyasının halen devam eden büyük perişanlığa düşmesine nasıl sebep olduğunu düşünürsek, o savaşın ne kadar mühim olduğu anlaşılır.</p>
			<p class="a_Paragraf">Öyle veya böyle, o günlerde ahvâlin gidişi ve görünüşü bu idi.</p>
			<p class="a_Paragraf">O zamanın heyecanlarını, bugün hissedemeyiz. Âkif Bey’in gerek <span class="italik_E">“Berlin Hâtıraları”</span>nın sonunda Çanakkale gâzilerine hitap ettiği şiirde ve gerek bahsimiz olan şiirde, o şehidleri neden Bedir gâzilerine benzettiğini anlatan ifadeler vardır. Bu şiirde, şu mısralar:</p>
			<p class="Siirler_E">Ne büyüksün ki kanın kurtarıyor Tevhîd’i…<br/>Sen ki, son Ehl-i Salîb’in kırarak savletini…<br/>Sen ki, İslâm’ı kuşatmış boğuyorken hüsran…<br/>O demir çenberi göğsünde kırıp parçaladın…</p>
			<p class="Baslik_2" id="_idParaDest-485">Çanakkale savaşının önemi</p>
			<p class="a_Paragraf">Ve <span class="italik_E">“Berlin </span><span class="italik_E">Hâtıraları</span>”nın sonunda, tam da savaşın cereyan ettiği günlerin heyecanı içinde, Çanakkale mücâhidlerine hitâben <span class="italik_E">“Aman dayanın!” </span>yakarışıyla yazılıp neşrolunmuş olan ve o gâzilerin, <span class="italik_E">“Cehennem olsa gelen, göğsümüzde söndürürüz”</span> diye kükreyerek muhteşem bir cevap verdiği şiirdeki şu mısralar, o savaşın ifade ettiği mânayı bize gösteriyor:</p>
			<p class="Siirler_E">Halîfe yurdunu tehdîd eden deniz yolunu, <br/>Cihâna karşı asırlarca bağladın durdun;<br/>Açık değil ya henüz rehgüzâr-ı mesdûdun;<br/>Yerinde kaldı ya kıblem, harîm-i îmânım?<br/>Hudâ rızâsı için söyle, pek perîşânım!<br/>Uzakta olmama rağmen civâr-ı zârından,<br/>Civârım inliyor âvâz-ı ihtizârından!<br/>Şu anda cepheni görmekteyim: Ateş yağıyor;<br/>Bulutların biri binlerce yıldırım sağıyor!<br/>Nigâhı bin bu kadar mil mesâfeden kavuran,<br/>Alevleriyle beraber, o seyle karşı duran,<br/>Karaltılar nedir, asker mi, taş mı, gölge midir?<br/>Hudâ rızâsı için, seçmiyor gözüm, bildir.<br/>Ne taş, ne gölge, ne asker... Serâb, korkuyorum,<br/>Yığınla kül kesilen sırtlarında manzûrum!<br/>Taş olsa, çünkü, erir; gölge olsa parçalanır;<br/>Taşar gelir de bu tûfan, önünde sed mi tanır!<br/>Durun!.. Kımıldanıyor gördüğüm hayâletler...<br/>Bakın: İlerledi... Asker! Hudâ bilir, asker!<br/>Evet, gözüm seçiyor şimdi bir bir efrâdı:<br/>Halîfe ordusunun en muazzam evlâdı, <br/>Ki pâk alınları İslâm için son istihkâm.<br/>Hudâ rızâsı için ey mücâhidîn-i kirâm!<br/>Sebâtı kesmeyiniz, çünkü, sâde sizde ümîd;<br/>Dönerseniz ebediyyen söner gider Tevhîd,<br/>Harîm-i hak yıkılır savletiyle evhâmın.<br/>O elde tuttuğunuz yer hayât-ı İslâm’ın<br/>Yegâne ukdesidir. Yâd ayak basarsa eğer,<br/>Olur me’âlimi dînin bir anda zîr ü zeber!<br/>Ümîdi sizde kalan üç yüz elli milyon can<br/>-Ki hasta göğsünü yıkmakta şimdiden helecan-<br/>Kopup damarları şîrâzesiz kitâba döner;<br/>Kalır sahâifi yerlerde rast gelen çiğner!<br/>Minâreler sökülür sînesinden âfâkın;<br/>Fezâya söylemez artık lisânı Hallâk’ın!<br/>On üç, on üç buçuk asrın ne varsa kalbinde,<br/>Hayât-ı mâziyemizden, şu ân için, zinde;<br/>Boğar da hepsini bir bir tutup tutup nisyan,<br/>Bütün mefâhirimiz bir serâb olur o zaman!<br/>Göçer hazîre-i târîhe Beyt’i Mevlâ’nın;<br/>Çürür gider ayak altında göğsü Kur’ân’ın!<br/>Bilirsiniz ki, hemen, yüz, yüz elli yıldır, biz,<br/>Ne varsa elde verip muttasıl çekilmedeyiz!<br/>Ömer’lerin, Yavuz’un biz vefâsız evlâdı,<br/>Sıyânet eylemedik yâdigâr-ı ecdâdı.<br/>Ne yâr-ı candı o, lâkin biz olmadık ona yar;<br/>Sonunda parçalanıp yurdumuz, diyar diyar,<br/>Küçüldü öyle ki: Yoktur yaşatmak imkânı,<br/>Dönüp de arkaya nâmûsu, dîni, vicdânı!<br/>Evet, bu hisler için bir mezâr olur ancak,<br/>Kalırsa elde nihâyet beş on karış toprak!<br/>Enîn içinde vatan... Kıymayın şu mazlûma,<br/>Hudâ rızâsı için ric’at etmeyin!..<br/>					– Korkma!<br/>Cehennem olsa gelen, göğsümüzde söndürürüz;<br/>Bu yol ki Hak yoludur, dönme bilmeyiz, yürürüz!<br/>Düşer mi tek taşı, sandın, harîm-i nâmûsun?<br/>Meğer ki harbe giren son nefer şehîd olsun.<br/>Şu karşımızdaki mahşer kudursa, çıldırsa;<br/>Denizler ordu, bulutlar donanma yağdırsa;<br/>Bu altımızdaki yerden bütün yanardağlar,<br/>Taşıp da kaplasa âfâkı bir kızıl sarsar;<br/>Değil mi cephemizin sînesinde îman bir;<br/>Sevinme bir, acı bir, gâye aynı, vicdan bir;<br/>Değil mi cenge koşan Çerkes’in, Lâz’ın, Türk’ün,<br/>Arap’la, Kürt ile bâkîdir ittihâdı bugün;<br/>Değil mi sînede birdir vuran yürek... Yılmaz!<br/>Cihan yıkılsa, emîn ol, bu cephe sarsılmaz. <br/>			<span class="times">	(Berlin: 18 Mart 1915)</span></p>
			<p class="Baslik_2" id="_idParaDest-486">O zamanın âlimleri</p>
			<p class="a_Paragraf">Ayrıca bugün isimlerini hürmetle andığımız, eserlerinden milletçe istifade ettiğimiz büyük âlimlerin hepsi o sırada hayatta idiler. Ufak bir İslâm hârici ifadeye tahammülleri olmayan bu zatlardan bir tanesinin bile, bu benzetmeye itiraz ettiğini kimse duymadı.</p>
			<p class="a_Paragraf">Bir ara bazı arkadaşlar,</p>
			<p class="a_Paragraf">“Hocam bunu değiştirsek, itirazsız bir hale getirsek” demişlerdi. Fakir de “Eğer bunda bir mahzur olsa idi, Âkif Bey bunu çok iyi yapardı” demiş ve sadece o kelimeleri değiştirip yeni bir şekil söylemiştim, ama tabii aynı kuvvette olmamıştı.</p>
			<p class="a_Paragraf">Ne kadar hamdetsek yeridir: Çok şükür ki, bir Mehmed Âkif’imiz var. Onu daima okuyup anlamaya ve istifade etmeye bakalım. Bizim nesillerimizin o muhterem ihlâslı çileli insanlara dil uzatması, edebe mugâyir bir haldir…</p>
		</div>
	</body>
</html>