<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-41</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-370">Nureddin Topçu Bey</p>
			<p class="a_Paragraf">İstanbul’da İlim Yayma Cemiyeti mensuplarından bazı zevâtın İmam Hatip Okulları için akdettikleri bir toplantıya katılmıştım. Yusuf Türel Bey toplantıya başkanlık ediyordu. Cemiyet başkanı Vehbi Bilimer Bey konuştu, Nureddin Topçu Bey ve birkaç kişi konuştular.</p>
			<p class="a_Paragraf">Celâl Hoca bana Nureddin Topçu Bey’den bahseder, “talebemdir” derdi. Kendisine,</p>
			<p class="a_Paragraf">“Hocam, İstanbul’a geldiğimde beni bu zatla bir görüştürün; yazılarını beğeniyorum” demiştim.</p>
			<p class="a_Paragraf">O gün, o toplantıda tanıştık, görüştük...</p>
			<p class="Baslik_2" id="_idParaDest-371">Çok hisli, kibar, efendi...</p>
			<p class="a_Paragraf">Celâl Hoca, yazları oturduğu Çengelköyü’ndeki yalıya bizi davet etti.</p>
			<p class="a_Paragraf">“Filân gün beklerim” dedi.</p>
			<p class="a_Paragraf">O gün Nureddin Bey’le beraber gittik. Oturduk, sohbet ettik. İkindi ve akşam namazlarını birlikte kıldık. Yine vapurla, birlikte İstanbul’a döndük. </p>
			<p class="a_Paragraf">Nureddin Topçu Bey, çok hisli, kibar, efendi bir insandı. O kadar terbiyeli münasebete alışmıştı ki, kiminle görüşüyor olsa, daima ceketini ilikli bulunduruyordu. Bir nevi kayıtsızlık olmasın diye...</p>
			<p class="a_Paragraf">Sonraları Nureddin Bey’i evinde de birkaç defa ziyaret ettim. </p>
			<p class="Baslik_2" id="_idParaDest-372">Mektuplaştık</p>
			<p class="a_Paragraf">Kendisiyle, Doktor Hümeyra Hanım vasıtasıyle mektuplaşmaya da başladık. Doktor Hanım, Nureddin Bey’in teyzesiyle ahbap idi. Hacca gelişlerinde ona uğrar ve mektubu alır, getirir; giderken de benimkini götürürdü. </p>
			<p class="a_Paragraf">Nureddin Bey’den gelen mektupların birkaçı elimde kaldı. Fakat bendeniz, yazılarıma, şahıs ve şahsiyetime değer vermediğim için, </p>
			<p class="a_Paragraf">“Mektubun da ne kıymeti olacakmış!..” gibi düşündüğümden, yazıp gönderdiğim mektupların birer sûretini almayı ihmal ettim.</p>
			<p class="Baslik_2" id="_idParaDest-373">Kopyasını aldın mı?..</p>
			<p class="a_Paragraf">Bir defasında, Nureddin Bey’e yazdığım mektup, Hümeyra Hanım için henüz zarfa konmadan, öyle masanın üzerinde duruyormuş. Biraderim Ziya, mektubu okumuş. Daha sonra bana sordu:</p>
			<p class="a_Paragraf">“Ağabey, Nureddin Bey’e yazdığın mektubun bir kopyasını aldın mı?..”</p>
			<p class="a_Paragraf">“Hayır...”</p>
			<p class="a_Paragraf">“Birgün gelecek, bunun için ah edeceksin...”</p>
			<p class="a_Paragraf">“Neden yâhu? Şiir değil yâhu bu...”</p>
			<p class="a_Paragraf">“Mensur şiir idi. Şiirde ifade edemeyeceğin çok kıymetli ifadeler vardı... Yâhu ağabey, mektubu, Nureddin Topçu gibi, memlekette lider olmuş; bu kadar gençleri etrafında toplamış; onlara rehberlik eden; onları Allah’a, imana, fazilete, ahlâka davet eden bir mühim şahsiyete bir oturuşta, mensur şiir gibi yazmışsın... </p>
			<p class="a_Paragraf">“Birgün gelecek, sen Nureddin Bey’e yazdığın mektupların kopyasını almadığın için üzülüp, ah edeceksin...”</p>
			<p class="a_Paragraf">Allah rahmet eylesin; acaba kalan evrâkı arasında, benim mektuplarım da bulunmuş mudur?</p>
			<p class="Baslik_2" id="_idParaDest-374">Nureddin Topçu Bey’in söylemek istediği</p>
			<p class="a_Paragraf">Türkiye’ye her geldiğimde de görüştüğümüz Nureddin Topçu Bey, birgün müslüman dünyasından şu şekilde dertlenmiş ve yakınmıştı:</p>
			<p class="a_Paragraf">Sevgili Ali Ulvi Bey, benim söylemek istediklerimin hülâsası şudur. Yazdıklarım, yazacaklarım, söylediklerim ve söyleyeceklerimin hepsini sıkın, damlayan katre şu olur:</p>
			<p class="a_Paragraf">Maalesef müslümanlar bugün, çalışmayı angarya biliyor. Her müslümanın gözü emekliye sevk edilmekte, tekaüde ayrılmakta... </p>
			<p class="a_Paragraf">Emekliye ayrılmayı arzu eden, hayalini bu ufuklara seren kardeşlerimize sorduğunuzda, cevap ne olur? </p>
			<p class="a_Paragraf">Yatacak; bastona dayanıp oturacak; camie giderse gidecek; yoksa oturduğu yerde eskiyecek, pörsüyecek, çürüyecek...</p>
			<p class="Baslik_2" id="_idParaDest-375">“Çalışmayan, çürür, atılır...”</p>
			<p class="a_Paragraf">Şu kanaatteyim ki, İlâhî ceza, bizi yerden yere vuruyor. Çalışmayı angarya bilen, fazladan bir şey gören uzvun, hayat hakkı yoktur. Eskir, pörsür, çiğnenir, atılır; posa olur; posa işe yaramaz, çöplüğe atarlar.</p>
			<p class="a_Paragraf">Maalesef böyle bir hâlet-i rûhiye bizi esir etmiştir. Binaenaleyh, Allah’ım İslâm âlemine şu ruhu versin ki, müslümanlar çalışmayı bir ibadet bilsin...</p>
			<p class="a_Paragraf">Sizler de mukaddes yerlerde, nur inen o beldelerde, Allah’ımızdan bunu dileyin... Ne zaman ki müslümanlar, çalışmayı bir ibadet bilir; kendi işini kendi becerir; o zaman esaret zincirlerini kırar...</p>
			<p class="Baslik_2" id="_idParaDest-376">“Allah mü’minleri koruyor. Yoksa...”</p>
			<p class="a_Paragraf">Cenâb-ı Hakk’ın nâmütenâhi kudretine, mü’minlere olan inayetine hayranım. Şöyle ki: </p>
			<p class="a_Paragraf">Lisede okuttuğum talebelerimden bazılarını görüyorum; orduya girmiş, subay olmuşlar. Kendileriyle görüşmemiz sırasında şunu dediler:</p>
			<p class="a_Paragraf">“Ordu birkaç defa inkılâp, darbe yapmak istedi. Fakat ‘müslümanlar, sağcılar, karşı durur, bizi ezerler, perişan oluruz’ korkusu onlara mâni oldu...”</p>
			<p class="a_Paragraf">Yâhu müslümanın, sağcının ne varlığı, ne gücü, ne benliği ve plânı var!? Fakat kudretine hayran olduğum yüce Allah’ım, bu perişan kitleyi, rakiplerine, canlı gösteriyor, büyük gösteriyor...</p>
			<p class="a_Paragraf">Allah bizlere dinimizin şuurunu versin de, ne yapmamız lâzım, onu bilelim. Çalışmayı angarya değil, ibadet bilelim. Allah’tan bunu dileyelim.</p>
		</div>
	</body>
</html>