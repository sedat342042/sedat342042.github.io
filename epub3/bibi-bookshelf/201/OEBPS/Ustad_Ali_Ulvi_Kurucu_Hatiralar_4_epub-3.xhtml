<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-4">Dördüncü Cilt İçin</p>
			<p class="a_Paragraf">Bizleri yaratan, yaşatan, besleyen, elçiler gönderen, akıl ve iman bağışlayan, namazı lütuf buyuran, sağlık ve hastalık veren, iyileştiren ve öldüren Yüce Rabbimiz’e hamd olsun.</p>
			<p class="a_Paragraf">Bizlere Yaradanımız’ı bildiren, insanlık ve kulluk öğreten, güzel ahlâkı gösteren; iyiliğe yönlendiren, gönlümüze Allah aşkını koyan, imanımızı bilgi ve gerçekle güçlendirip aklımıza yerleştiren, İlâhî âlemin habercisi, kurtarıcımız, sevgilimiz, Resûl-i Ekrem Efendimiz’e hasretlerimiz, sevdalarımız, salât ü selâmlarımız sunulsun.</p>
			<p class="a_Paragraf">Allah ve Resûlü’nün aydınlık yolunda bizlere rehberlik eden ihlâslı, ilimli, amelli, sabırlı bütün büyüklerimize ve bilhassa merhum Ali Ulvi Kurucu  hocamız, ağabeyimiz ile onun yad ettiği bütün merhum zatlara, minnetlerimiz, hayır dualarımız ve Fatihalarımız, âhiret azığı sayılsın…</p>
			<p class="a_Paragraf">1992 yılında Medine-i Münevvere’de, başlayan sual, sohbet, kayıt, tesbit, tasnif, tedkik, tertip ve tahrir maceramızın 15. yılında, 2007’de Hatıralar’ın ilk üç cildini mü’min kardeşlerime sunabilmiştim. Çalışmamızın 22. yılında da Rabbimizin hayat, sıhhat, fırsat ve gayret lütufları sayesinde, hamd olsun, değerli ve sevgili Hatırat’ın 4. cildine kavuşmuş bulunuyoruz. </p>
			<p class="a_Paragraf">İlk 15 yıl zarfında da çok soran olmuştu; fakat ilk ciltlerin neşri üzerine eserin tadını alıp da gelecek cildi soranların adedi, bu son 7 senede artık binlerle ifade edilecek sayıları buldu. Rabbim eserde anlatılan iman ve ahlâk sağlamlığı ile millî kültür ve tarih şuurunu cümlemizde uyandırıp, tesirini inşaallah devamlı kılsın</p>
			<p class="a_Paragraf">Şimdi bir müjde ve bir de ricam olacak: Hatıralar’ın bir cildi daha var, bu tabii müjde… Rica ise şu: Lütfen bu yaşlı adama “sıhhat ve zaman bereketi” dua buyurup, iki sene kadar da sabredip, “ne zaman çıkacak?” diye meraklanmayınız… Yavaş pişen, aşçısı da beraber pişen yemek lezzetli olur. Dört tencere fena olmadı, inşaallah beşinciyi de aynı lezzette sizlere sunabilirim.</p>
			<p class="a_Paragraf"><span class="bold_E">Ve bir çağrı:</span> Beşinci cilt, hatıralara ilâveten: Üstad’ın isteği üzerine, şiirlerinin “<span class="italik_E">İslâm’ın Nuru</span>”nda çıkmış asıl metinleri (bkz. 363-366), mektuplar, fotoğraflar ve beş cildin indeksini ihtiva edecek… Elinde mektup, fotoğraf, önemli bir hatıra veya belge olan dostların, lütfen benimle temas kurmalarını istirham ediyorum. (<a href="mailto:duzdag%40hotmail.com?subject="><span class="Hyperlink">duzdag@hotmail.com</span></a>)</p>
			<p class="a_Paragraf">Bütün güç ve tasarruf kendisinin olan Rabbimiz’den, biz kullarını “o günlerdeki gibi” yine birbirimize sevdirmesini, birlik ve beraberliğin dünya ve âhirette izzetle yaşamanın ilk şartı olduğu idrâkine erdirmesini tazarru ederek, onun rahîm, afuv ve cemîl sıfatlarına sığınıyorum.</p>
			<p class="Siirler_E">Yâ Rab, bizi kahretme helâk eyleme… Âmin!<br/>Tâ ibret olup kalmayalım âleme… Âmin!<br/>Yâ İlâhî bize tevfîkini gönder… Âmin!<br/>Doğru yol hangisidir, millete göster… Âmin!</p>
			<p class="Paragraf_isimler">M. Ertuğrul Düzdağ</p>
		</div>
	</body>
</html>