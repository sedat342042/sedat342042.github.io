<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-23</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-174">Hasan Basri Çantay Bey</p>
			<p class="a_Paragraf">Allah kendisinden razı olsun, Hulûsi Baybal kardeşimin beni götürüp tanıştırdığı büyüklerden birisi de Hasan Basri Çantay Bey idi.</p>
			<p class="Baslik_2" id="_idParaDest-175">Bazı şiirlerini okudu</p>
			<p class="a_Paragraf">Hoca, çok lâtif, son derece zeki, çalışkan, gayretli bir insan… Fakire,</p>
			<p class="a_Paragraf">“Âkif’i gördün mü sen?” dedi.</p>
			<p class="a_Paragraf">“Görmedim hocam. Âkif 1936’da İstanbul’a gitmişti. Biz Mısır’a 1940’ta gittik.”</p>
			<p class="a_Paragraf"><span class="italik_E">“İslâm’ın Nuru’</span>nda yazdığın şiirleri okudum; Âkif tarzı. Sanki Âkif’i görmüşsün...”</p>
			<p class="a_Paragraf">“Efendim, Âkif Bey’in cismini görmedim, huzurunda okumadım. Fakat mânen hocam sayılır. Gençliğimde, talebeyken 1940-43 yıllarında, gönlüme bir Safahat aşkı, bir Âkif Bey sevdası düştü. İslâm şairi olayım, diye geceleri dua ederdim...” Hoca, </p>
			<p class="a_Paragraf">“Oğlum, benim de var bazı şiirlerim yâhu! Fakat aruz çok zor, aruzla şiir yazmak çok zor, yıpratıcı bir tarz bu aruz... Hece daha kolay geldi bana” dedi ve bazı şiirlerini okudu...</p>
			<p class="Baslik_2" id="_idParaDest-176">“Meâl yolunu açtım...”</p>
			<p class="a_Paragraf">Sonra, o günlerde yazmış olduğu Meâl’i gösterdi.</p>
			<p class="a_Paragraf">“Nasıl buldun?” diye sordu</p>
			<p class="a_Paragraf">“Efendim, çok güzel buldum; Allah razı olsun” dedim.</p>
			<p class="a_Paragraf">“Artık ben, özenip bezenip, büyük meşakkatlerle, meâli bu hale getirdim. Bundan sonra, şu kanaate vardım ki, bundan sonra meâl yazmak artık kolaylaşacak. Ben yolu açtım...”</p>
			<p class="Baslik_2" id="_idParaDest-177">Âkif’in meâli</p>
			<p class="a_Paragraf">Bundan sonra Âkif Bey’in Meâl’inden bahsetti. </p>
			<p class="a_Paragraf">“Âkif Bey’in meâlini gördünüz mü?”</p>
			<p class="a_Paragraf">“Görmedim efendim.”</p>
			<p class="a_Paragraf">“İhsan Efendi Hoca’ya verdiğini işittim. Eşref Edip böyle diyordu. Âkif’i gidip görenler de öyle diyorlar...”</p>
			<p class="a_Paragraf">“Efendim, İhsan Efendi Hoca ketum bir insandı. Âkif Bey: Kimseye gösterme, mi dedi; ne dediyse; göremedik...”</p>
			<p class="a_Paragraf">“Âkif Bey de ketum bir insandı” dedi. </p>
			<p class="Baslik_2" id="_idParaDest-178">“Kırk Hadisler”i neden derlemiş</p>
			<p class="a_Paragraf">Çantay Hoca, bir de <span class="italik_E">Kırk Hadisler</span> toplamıştı. Topladığı Kırk Hadisler’i gösterdi. </p>
			<p class="a_Paragraf">“Nasıl buldun?” dedi.</p>
			<p class="a_Paragraf">“Efendim, çok canlı hadisleri toplamışsınız. Bu hadisleri seçip toplarken, bir gâyeniz vardı tabii... Siz neyi kastettiniz?” deyince, Hoca güldü.</p>
			<p class="a_Paragraf">“Allah razı olsun yâhu... Hiç kimse bunu sormadı bana” dedi; </p>
			<p class="a_Paragraf">“Her Kırk Hadis toplayan, bir gâye, bir emel, bir maksat için toplar. Ben bu Kırk Hadisler’i toplarken, bizim mü’min müslüman insanımızdan ziyade, İslâm’a uzak kalmış, acaba bu din nasıldır, İslâm Peygamberi nasıl birisidir filân şeklinde mütereddit, şüpheci kimselere, dini ve Peygamberimizi gösterip tanıtayım, diye düşündüm... </p>
			<p class="a_Paragraf">“Bu hadisleri, Resûl-i Ekrem Efendimizin şu sözlerini görünce, hayran kalıp: Yâhu, ne Peygambermiş yâhu! Desinler gâyesini güttüm...” dedi.</p>
			<p class="Baslik_2" id="_idParaDest-179">“Hastayım, fakat...”</p>
			<p class="a_Paragraf">Baktım Hoca, çok gayretli bir insan... Dedi ki:</p>
			<p class="a_Paragraf">“Ali Ulvi Bey, bende dört rahatsızlık var. Kalb var, şeker var, tansiyon var, idrar darlığı var... Fakat ziyaretime gençler geliyor. Onları görünce: Yâhu eğer bu gençlere, dün yazılan eserler kâfi gelseydi, benim gibi bir insanın ziyaretine gelmezlerdi, diye düşünüyorum... </p>
			<p class="a_Paragraf">“Benden yazı isterler, makale isterler, mesele sorarlar... Hatta üniversitede okuyan bazı gençler, Arapça, Farsça, Osmanlıca ibareler getiriyorlar. Hocam bize ders okut diyorlar...”</p>
			<p class="Baslik_2" id="_idParaDest-180">Gençlerle meşgûliyet</p>
			<p class="a_Paragraf">Çantay Hoca yaşlı ve hasta halinde, imanının şevkiyle coşmuş anlatıyordu:</p>
			<p class="a_Paragraf">“Ders okut diyenlere: Oğlum, bu telâşe arasında ders okutmak nasıl olacak? Ders okutmak için önceden çalışmak lâzım. Şimdi o mümkün değil... </p>
			<p class="a_Paragraf">“Yalnız, siz anlamadığınız ibarelerin altını çizin, getirin beraber anlayalım, diyorum. Unuttuğum şeyleri hatırlatıyorlar. Bilmediğim şeyleri öğrenip ders hazırlamama sebep oluyorlar...”</p>
			<p class="Baslik_2" id="_idParaDest-181">İsmail Dayı</p>
			<p class="a_Paragraf">O sırada Hoca’ya beş altı tane üniversite talebesi geldi. İçlerinden biri de İsmail Dayı imiş. Efendi bir delikanlı. Hoca onu şöyle tanıttı:</p>
			<p class="a_Paragraf">Bu genç hemşehrimdir. İsmail Dayı derler. Bu anaç bülbüldür. Cins kuşları yakalar, böyle getirir. İslâm’ı namazı bilmeyen, İslâm’a henüz uyanmamış; ama merakı, suali olan gençleri toplar getirir... Beni konuşturur. Onlara da: </p>
			<p class="a_Paragraf">“Not tutun, not tutun, yazın” der. “Sualler sorun, cevapları yazın” der.</p>
			<p class="a_Paragraf">Onların not almaları, sanki bana şöyle diyor:</p>
			<p class="a_Paragraf">“Ey Basri Çantay, kulağından pamuğu çıkar, bu çocuklara dikkat et! Bak ki, senin defter-i a’mâlini yazıyorlar. Senin söylediklerini yarın arkadaşlarına, çocuklarına, gelecek nesillere söyleyecekler!”</p>
			<p class="Baslik_2" id="_idParaDest-182">Gençler bugün misvak soruyorlar...</p>
			<p class="a_Paragraf">Geçenlerde bu İsmail Dayı sormasın mı, dedi ki:</p>
			<p class="a_Paragraf">“Hocam, arkadaşlarla münakaşa ettik. Mutlaka misvak kullanmak şart mıdır; Peygamber Efendimiz kullandıkları için... Yoksa diş fırçası da misvak yerine geçer mi?”</p>
			<p class="a_Paragraf">Ali Ulvi Bey İslâmi uyanışa bakın, bugün elhamdülillah Peygamber-i Zîşân’ın sünnetlerini ihya devri geldi. Üniversite gençliği bana misvak soruyor... Dün, imanın, İslâm’ın şartlarını bilmeyen sormayan, belki cünüp gezen üniversite gençliği, bugün bana misvak soruyor...</p>
			<p class="a_Paragraf">“Hocam diş fırçası, macunla beraber misvak yerini tutar mı?” diye soruyorlar. Ben,</p>
			<p class="a_Paragraf">“Eh mâdem ki dişin temizliği maksuddur...” deyince, bu İsmail Dayı ne dese beğenirsiniz:</p>
			<p class="a_Paragraf">“İyi ama Hocam, sünnet terk olunmuş olmuyor mu? Eğer Peygamber Efendimiz: Herhangi bir temizleyici maddeyle dişlerinizi temizleyin, deseydi, mesele olmazdı. Ama Cibril aleyhisselâm geliyor gidiyor, misvak tavsiye ediyor; aman sahabelerine tavsiye eyle diyor...”</p>
			<p class="a_Paragraf">Bu İsmail Dayı işte böyle...</p>
			<p class="Baslik_2" id="_idParaDest-183">Memleketimizde iş var!..</p>
			<p class="a_Paragraf">Yâhu Ali Ulvi Bey, eğer ben sizin gibi olsam yaşayamam. Sizler ye’se kapılmış insanlarsınız... Yâhu memleketimizde yepyeni bir hava var... </p>
			<p class="a_Paragraf">Ah dünyaya erken gelmişim. Ah yetmişi geçmiş olmayacaktım da, yirmi yaşında olacaktım ve bu gençlerle birlikte kollarımı sıvayıp işe koyulacaktım... </p>
			<p class="a_Paragraf">Memleketimizde iş var Ali Ulvi Bey, memleketimizde iş var!..</p>
			<p class="a_Paragraf">Hasan Basri Çantay Hoca işte bunları söylemişti.</p>
			<p class="Baslik_2" id="_idParaDest-184">Çantay Hoca’nın yardımları</p>
			<p class="a_Paragraf">Hasan Basri Çantay Hoca’nın bilinmeyen tarafları vardır. Mahmud Cevdet Bey merhum <span class="italik_E">Doğan </span><span class="italik_E">Güneş’</span>i çıkarırken, Çantay Hoca, <span class="italik_E">Doğan Güneş </span>dergisini görür görmez hayran olur. Dergiden çok sayıda alır. Etrafa, eşe dosta, bilhassa gençlere dağıtır.</p>
			<p class="a_Paragraf">Cevdet Bey:</p>
			<p class="a_Paragraf">“Yâhu İstanbul kadar, Balıkesir ve civarına da<span class="italik_E"> Doğan Güneş </span>gönderiyor idik” demişti. Sebebini sordum: “Balıkesir’de Çantay Hoca var” dedi ve anlattı:</p>
			<p class="Baslik_2" id="_idParaDest-185">Ahmed Vehbi Çıkrıkçıoğlu Bey</p>
			<p class="a_Paragraf">“Acaba nasıl haberi oldu, diye merak etmiştim. Meğer Çantay Hoca, İstanbul’da Balıkesirli avukat büyük mücâhid, fazîlet âbidesi, asil bir zât olan Ahmed Vehbi Çıkrıkçıoğlu Beyefendi’ye mektup yazmış:</p>
			<p class="a_Paragraf">“Bu zat kimdir yâhu? Bir görüş, tanış... Vatanda böyle kimseler de var mıymış? Bu zat, hem Arapça biliyor, hem Fransızca ve felsefe biliyor. Sonra aruzla rahatlıkla şiir yazıyor. Bugün aruzla şiir yazan kimse kalmadı. Şair olur, imanı olmaz, imanı olur, ameli olmaz; ameli olur, dünyayı bilmez... Bu zat imanı da, ilmi de, irfanı da, san’atı da, her şeysi olan bir zattır. Bugünün büyük kahramanıdır.”</p>
			<p class="Baslik_2" id="_idParaDest-186">Bu kahraman kimdir?</p>
			<p class="a_Paragraf">Mahmud Cevdet Bey’in kendisinden defalarca işittim:</p>
			<p class="a_Paragraf">Ahmed Vehbi Bey cidden kendisinden çok fayda gördüğüm bir kahraman idi. Hele birinde, hayâtî bir mesele için sizinle görüşmemiz lâzım, dedim. Balıkesir’e gidecek imiş, ailesiyle çoluğuyla çocuğuyla. Onları göndermiş. Üçbaş medresesinde kaldığım günlerde, bana geldi dedi ki:</p>
			<p class="a_Paragraf">“Efendim, Basri Çantay Hoca’nın selâmı var: </p>
			<p class="a_Paragraf">“Bu kahraman kimdir, ben gelemedim, göremedim kendisini. Bu kahramana benden selâmlar söyle, lâzım gelen hizmeti, gayreti, fedakârlığı yap, dedi.</p>
			<p class="a_Paragraf">“Şimdi sizden: Hayatî bir mesele için görüşeceğim, demenizi duyunca; ailemi, çoluğumu, çocuğumu gönderdim. Ben kendim geldim, buyurun!..”</p>
			<p class="a_Paragraf">Basri Bey’in Bu alâkasına da Cevdet Bey senelerce teşekkür ederdi... </p>
			<p class="a_Paragraf">Cenâb-ı Hak hepsine ve hepimize, lûtfuyle, keremiyle rahmetler, mağfiretler eylesin... Amin.</p>
		</div>
	</body>
</html>