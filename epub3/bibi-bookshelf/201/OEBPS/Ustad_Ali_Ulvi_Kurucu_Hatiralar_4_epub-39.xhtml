<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-39</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-359">Doktor Hümeyra Hanım</p>
			<p class="a_Paragraf">Celâl Hoca’mızın,  Celâleddin Ökten Hoca’mızın kerîmesi Doktor Hümeyra Ökten Hanım’ı 1950’li yıllarda idi, ilk defa Mina’da görmüştüm. Buna da Doktor Niyazi Kurtulmuş Bey vesile olmuştu.</p>
			<p class="Baslik_2" id="_idParaDest-360">Doktor Niyazi Kurtulmuş</p>
			<p class="a_Paragraf">Niyazi Bey, hacca Türk Kızılay’ı ile gelmişti. Türkiye’den bazı dostları kendisine, fakire selâm götürmesi için tenbih edip ısmarlamışlar. Beni aradı, buldu.</p>
			<p class="a_Paragraf">Doktor Niyazi Bey’i de ilk defa böyle tanımış oldum. Nur yüzlü, güler yüzlü, hizmet ehli, kibar bir zat... Meğer meşhur <span class="italik_E">Amentü Şerhi</span> yazarı, merhum Numan Kurtulmuş Bey’in oğlu imiş. Doktor Âsım Taşer Bey’in kayınbiraderi olduğunu da sonradan öğrendim. </p>
			<p class="a_Paragraf">Doktor Niyazi Bey’in İlim Yayma Cemiyeti’nin kurulması ve faaliyetlerinde, hele İmam Hatip Okulları ve onları destekleyen İlim Yayma Yurtları’nın kurulmasında fevkalâde hizmetleri sebk etmiştir.</p>
			<p class="a_Paragraf">İsmail Bey’le tanıştık. Beni o sırada Mina’da bulunan Kızılay’a götürdü... Orada bir doktor hanım vardı. Gördüğüm ilk başörtülü doktor... Niyazi Bey, Celâl Hoca’nın kızıdır, filân diye tanıştırdı. Fakir o sırada Celâl Hoca’mızı tanımıyordum.</p>
			<p class="Baslik_2" id="_idParaDest-361">Bâb-ı Mecîdî’deki evimiz</p>
			<p class="a_Paragraf">Konuşurken Doktor Hanım,</p>
			<p class="a_Paragraf">“Ben Hâfız Cevdet Soydanses’in yeğeniyim, kendisi dayım olur. Size hâsseten selâm gönderdi” dedi.</p>
			<p class="a_Paragraf">İşte o tanışmadan sonra, artık Hümeyra Hanım Medine-i Münevvere’ye geldikçe, bizde kalır...</p>
			<p class="a_Paragraf">Harem-i Şerif’in genişletilmesi sırasında istimlâk edilen ve bugün Mescid’in Bâb-ı Mecîdî tarafında içeride kalan evimiz, Harem’e çok yakın olduğu için, o sayede, birçok muhterem misafirlerimiz olmuştur.</p>
			<p class="a_Paragraf">Evimizde beş odamız vardı. Hac zamanı bir oda bize kâfi geliyordu. Gerisini hep gelen dostlara veriyorduk. Harem-i Şerif’le aramız iki yüz metre yoktu. Ezandan sonra abdest alınsa, yine farza yetişiliyordu. </p>
			<p class="Baslik_2" id="_idParaDest-362">“Hümeyra ne ister bilir misin?..”</p>
			<p class="a_Paragraf">Hümeyra Hanım önceleri aşağı yukarı her sene hacca gelirdi. Sonra yılda iki kere gelmeye başladı. İkamet aldı. Zamanla yılın altı ayını Medine-i Münevvere’de geçirmeye başladı.</p>
			<p class="a_Paragraf">Bir ara, pederi Celâl Hoca ile beraber ve ilk defa altı ay kalmak üzere geldiklerinde, Doktor Abdurrahman Bey’in evinde kalmışlardı. Orası Harem’e daha yakındı. Hümeyra Hanım, bir odayı da muâyenehâne olarak kullanıyordu. </p>
			<p class="a_Paragraf">O günlerde Celâl Hoca’yı ziyarete giderdim. Bakarım Hümeyra Hanım yok... Sorarım:</p>
			<p class="a_Paragraf">“Doktor Hanım nerede?”</p>
			<p class="a_Paragraf">“Harem-i Şerif’de...”</p>
			<p class="a_Paragraf">Hoca şöyle demişti:</p>
			<p class="a_Paragraf">“Hümeyra ne ister Ali Ulvi biliyor musun?.. Hastalar, beklesinler beklesinler, Doktor Hanım Harem-i Şerif’ten çıkamıyor, desinler... Hastalar gelmesin de Hümeyra, Harem-i Şerif’e gitsin. Onun derdi bu...”</p>
			<p class="Baslik_2" id="_idParaDest-363">Celâl Hoca’nın tereddütü</p>
			<p class="a_Paragraf">Hümeyra Hanım’ın bu ilk defaki altı aylık gelişinde, Celâl Hoca kızını yalnız bırakmamak için beraber gelmiş, o da altı ay kalmıştı. </p>
			<p class="a_Paragraf">O sırada geçirdiği tereddütleri şöyle anlatırdı:</p>
			<p class="a_Paragraf">Kızım Hümeyra, senenin altı ayını Mekke ve Medine’de geçirmeye karar verdi. Baktım kızı bu sevdadan geçirmeye imkân yok. Yalnız başına da göndermek istemiyorum... </p>
			<p class="a_Paragraf">Fakat “Nasıl gideceğim, altı ay nasıl kalacağım? Nerede oturacağım, ne edeceğim?” diye de zoruma gidiyor.</p>
			<p class="a_Paragraf">“Beceremem, sefil olurum... Hümeyra hastaya mı bakacak bana mı bakacak?” diye düşünüyorum.</p>
			<p class="Baslik_2" id="_idParaDest-364">“İçime bir ateş düştü.”</p>
			<p class="a_Paragraf">Cerrahî Dergâhı’nın şeyhi Fahreddin Efendi’ye intisâbım vardı. Ona gittim, danıştım... O bile mâkul görmedi:</p>
			<p class="a_Paragraf">“Yapamazsın Hoca, orada altı ay nasıl kalacaksın?” dedi.</p>
			<p class="a_Paragraf">Fakat o sıralarda, içime bir ateş düştü. Bir ilâhî aşk, bir alev benliğimi sardı... Bir Beytullah aşkı, bir Resûlullah aşkı... </p>
			<p class="a_Paragraf">Geceleri yataktan kalkarım: Yâhu kalbimde bir alev var!..</p>
			<p class="a_Paragraf">Mekke-i Mükerreme’ye vardık. Beytullah’ı gördüm; üzerime bir sükûnet geldi; o alev sâkin oldu.</p>
			<p class="a_Paragraf">Cenâb-ı Hak bana:</p>
			<p class="a_Paragraf">“Ey kulum, işte ben kızının duasını böyle kabul ederim; seni bu yollara düşürürüm” demiş; ihtiyâr ve irâdemi elimden almıştı...</p>
			<p class="a_Paragraf">Hümeyra sayesinde geldim. Çok da iyi oldu...</p>
			<p class="Baslik_2" id="_idParaDest-365">Bizim için bereket</p>
			<p class="a_Paragraf">Hümeyra Hanım, ondan sonra artık, bu altı aylık gelişlerine devam etti. Çoğu bizde kalır; bunu evimiz için bereket sayarız. Kızımda ve biraderde de kalır...</p>
			<p class="a_Paragraf">Bu sene henüz gelmedi. Biraz rahatsız oldu. Ramazan’dan önce Mekke’ye gitmişti. Mühendis Halil Tüzün Beylerde kalıyordu. Arafat’a çıkmışlar, yağmur yağmış, hava da serinlemiş, üşütmüş... Bütün Ramazan hasta oldu...</p>
			<p class="a_Paragraf">Hümeyra Hanım, hali ve yaşayışı ile günümüzde bir Râbia-i Adeviyye’dir: Fazilet, ahlâk, edep, irfan, nezaket, takva... Pazartesi, Perşembe günleri oruçludur... Ne zaman görseniz Kur’ân-ı Kerîm okur... Boş vakti yoktu... Allahu Teâlâ takvasını artırsın, hayırlı sıhhatli uzun ömürler versin...</p>
		</div>
	</body>
</html>