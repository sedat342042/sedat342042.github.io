<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-170">Bursalı Ali Cânip Bey</p>
			<p class="a_Paragraf">Ali Cânip Bey’le, Allah selâmet versin, hacca geldiğinde görüştük, tanıştık, biliştik... Zarif, birçok kasideler bilen, devamlı zikre, fikre ait besteler, kasideler, ilâhîler okuyan bir gönül dostumuz idi.</p>
			<p class="Baslik_2" id="_idParaDest-171">“Sabah namazı size emânet...”</p>
			<p class="a_Paragraf">“Zekâi Efendi Hoca” bahsinde anlattığım: Zekâi Hoca’nın Bursa’da mevlide gidip de, duaya dışarıdan <span class="italik_E">“Beş yanında iki sıfır alanlardan eyle bizi”</span> ilâvesini yaptığı menkıbeyi rivayet eden de bu Ali Cânip Bey olmuştu.</p>
			<p class="a_Paragraf">Birkaç defa Bursa’ya gittiğimizde Ali Cânip Bey’in dergâhında kaldık... Bir gece sohbet geç vakte kadar devam etmişti. İki sularında yatarken dedik ki:</p>
			<p class="a_Paragraf">“Cânip Bey evelallah, bizim sabah namazı size emanet, siz de Allahu Teâlaya emanetsiniz. Belki namaza kalkmak için delâletinize muhtaç olacağız.”</p>
			<p class="a_Paragraf">“Mâdem ki hepimiz Allah’ın hıfz u emanetindeyiz; hazretim korkmayın, Allah u Zülcelâle tevdi edilen emanet zâyi olmaz...”</p>
			<p class="Baslik_2" id="_idParaDest-172">Seherde salât u selâm</p>
			<p class="a_Paragraf">Seher vakitlerinde baktık hazret salât ü selâm veriyor; hep birlikte kalktık, namazı kıldık... Fakir, namazda sûre-i Saff-ı okudum.</p>
			<p class="a_Paragraf">Cânip Bey namazdan sonra dedi ki:</p>
			<p class="a_Paragraf">“Efendim ben gönlümle, Ravza-i Mutahhara’da namaz kılıyorum, diye niyet ettim... O niyetle namaza durmuş idim. Güneş doğuncaya kadar okusa idiniz, yine doymayacaktım... Şimdi sizler biraz daha dinlenin. Bahçede sulanacak çiçekler var, ben onları sulayayım...”</p>
			<p class="Baslik_2" id="_idParaDest-173">“Âşıka Bağdad sorulmaz...”</p>
			<p class="a_Paragraf">Biz yatınca, Allah selâmet versin, şehre kadar inmiş. Taze ekmek ve kahvaltılıklar almış. Yürüye yürüye gidip gelmiş. Çekirge’nin o yokuşunu çıkmış. Kahvaltıyı hazırlamış, semaveri yakmış...</p>
			<p class="a_Paragraf">Baktık, semaver zikreder gibi ötüyor; kalktık. Biz, </p>
			<p class="a_Paragraf">“Allah’ın kulu o kadar yol, o yokuş neden gittin” deyince, </p>
			<p class="a_Paragraf">“Efendim, âşıka Bağdat sorulmaz; uzak değildir, derler... Bunu diyenler de bizim gibi insandı. Bağdat’a değil ya, Bursa’ya gittim. Allah’ım şahit, nasıl gittim, nasıl geldim anlamadım... </p>
			<p class="a_Paragraf">“Medine-i Münevvere’den gelen insanlarda, o belde-i tayyibenin râyihası duyuluyor. Bu niyetle gittim, geldim. </p>
			<p class="a_Paragraf">“Her adımımda Allahu Zülcelâli zikrettim; Muhammed Mustafa’ya salavat getirdim... Allah sizin gibi dostları, ömrüm oldukça benim yuvamdan, dergâhımdan eksik etmesin” demiş idi.</p>
		</div>
	</body>
</html>