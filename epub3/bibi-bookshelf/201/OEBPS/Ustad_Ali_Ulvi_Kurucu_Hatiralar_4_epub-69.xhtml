<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-69</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-532">“Mâdem ki Âdem-Zâdedir...”</p>
			<p class="a_Paragraf">Kahire’de iken birgün Ali Yakup Bey, Şeyhülislâm Mustafa Sabri Efendi’ye bir risâle vererek,</p>
			<p class="a_Paragraf">“Efendim, Ziya Paşa’nın Terkîb ve Tercî-i Bend’leri, sahaflarda buldum” dedi.</p>
			<p class="a_Paragraf">Şeyhülislâm, ezberinden bir beyit okudu. Okurken, başladı ağlamaya... Koskoca Şeyhülislâm’ın gözünden yağmur gibi yaşlar akıyor... Kendi kendine okuyor:</p>
			<p class="Siirler_E"><span class="italik_E">Düştü cüdâ</span><span class="italik_E"> dâr-ı safâdan Ebu’l-Beşer…</span></p>
			<p class="a_Paragraf">Öz vatanımızdan ayrıyız…</p>
			<p class="a_Paragraf">Beşerin babası olan Âdem aleyhisselâm, tarife sığmayan, bugün bize yabancı gelen öz vatanımızdan, Cennet’ten ayrı düştü. Biz de o babanın evlatları değil miyiz?.. Onunla beraber bizler de öz vatanımızdan ayrı düştük...</p>
			<p class="a_Paragraf">Bunu okurken, Hoca ağlamaya başladı. </p>
			<p class="a_Paragraf">Bu gözyaşları, bu ağlayış nedir; neyin alâmetidir?..</p>
			<p class="a_Paragraf">İşte o âlemlere, ruhta gönülde beslenen hasret hislerinin ifadesidir...</p>
			<p class="a_Paragraf">Mesnevî’de Mevlânâ,</p>
			<p class="Siirler_E"><span class="italik_E">Bişnev ez-ney çün</span><span class="italik_E"> hikâyet mî-koned<br/>Ez cüdâyî-hâ şikâyet mî-koned<br/></span>Dinle neyden, çün hikâyet etmede<br/>Ayrılıklardan şikâyet etmede</p>
			<p class="o_Paragraf">diyor.</p>
			<p class="a_Paragraf">Ney nereden ayrıldığına şikâyet ediyor: Kamışlıktan... “Vatanımdan ayırdılar beni” diyor, dertleniyor. Biz de mâna âlemlerindeki vatanımızdan ayrı düştüğümüz için dertliyiz... </p>
			<p class="Baslik_2" id="_idParaDest-533">Âdem’in oğulları da onun gibi dertlidir</p>
			<p class="a_Paragraf">Konya’da 1930’dan 1932’ye kadar Zekâi Hoca, bize hem yazı, hat, hem de ilâhî meşk etmişti. Hoca’nın yazısı çok güzeldi. Peder hem yazı, hem ilâhî öğreneyim diye haftada iki gün Hoca’ya gönderirdi.</p>
			<p class="a_Paragraf">Hoca bize, bir sayfanın başına, kendi güzel yazısıyla bir beyit, meşk olarak yazar; biz onun altını, benzetmeye çalışarak doldururduk.</p>
			<p class="a_Paragraf">Yazdığı beyitlerden birisini unutmam:</p>
			<p class="Siirler_E">Âfet-i gamdan aceb dünyâda kim âzâdedir;<br/>Herkesin bir derdi var, mâdem ki Âdem-zâdedir.</p>
			<p class="a_Paragraf">Evet, dünyada dertsiz kimse yoktur. Herkesin bir derdi vardır. Mâdem ki Hazret-i Âdem aleyhisselâmın oğludur, torunudur, derdi vardır...</p>
			<p class="Baslik_2" id="_idParaDest-534">Âdem’in gözyaşları</p>
			<p class="a_Paragraf">Hazret-i Peygamber’in lisân-ı pâkiyle sâbittir ki:</p>
			<p class="a_Paragraf">“Âdem aleyhisselâmın, o mâna âlemlerinden, cennetlerinden, safâ diyarlarından yeryüzüne düştüğü andan itibaren döktüğü gözyaşı, terazinin bir gözüne, kefesine konsa; insanoğullarının döktüğü ve dökeceği gözyaşı da bir gözüne konsa; Âdem aleyhisselâmın gözyaşı ağır gelir.”</p>
			<p class="a_Paragraf">Ortada bir hasret var. İçimizde bir yanma var; özleyiş var. Bir ayrılık, bir gurbet var... Bu neyin gurbeti?..</p>
			<p class="Baslik_2" id="_idParaDest-535">Ölüm, kavuşmadır...</p>
			<p class="a_Paragraf">Mevlâna’nın en sevdiğim taraflarından biri: Vefat gecesine “Şeb-i Arûs” diyor; “Gerdek Gecesi” kavuşma, vuslat gecesi...</p>
			<p class="a_Paragraf">Niçin?.. Ruh ebedî âlemine, asıl vatanına dönüyor; Rabbi’ne kavuşuyor: <span class="italik_E">İrci’î ilâ Rabbik</span>...</p>
			<p class="a_Paragraf"><span class="italik_E">“Ey, nefs-i mutmaine!.. </span><span class="italik_E">Allah’ın kazâ ve kaderine teslim olmuş; hak</span><span class="times_italik">ī</span><span class="italik_E">k</span><span class="times_italik">ī</span><span class="italik_E"> teslimiyetin sırrına, </span><span class="italik_E">özüne, ruhuna ermiş insanın ruhu!.. Rabb’ine dön artık... Vuslata </span><span class="italik_E">eren kulların zümresine katıl; cennetime gir, ki Cemâl de oradadır...”</span></p>
			<p class="a_Paragraf">Hani bazı kimseler: “Ben Cennet istemem; Cemâl isterim” derler. Doğru değildir. Cemâl de Cennet’te verilecek zaten... Ayrı bir yerde değil. </p>
			<p class="a_Paragraf">Rabbimiz Teâlâ, Cennet ve Cemâl’iyle müşerref kılsın, inşâallah.</p>
		</div>
	</body>
</html>