<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-29</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-242">Dindar Bir Albay </p>
			<p class="a_Paragraf">Hiç unutmam, 1955 yılı Ağustos ayında idi; Konya’dan otobüsle İstanbul’a gidiyordum. Otobüs, Konya, Kadınhan, Ilgın, Akşehir, Bolvadin, Emirdağ yoluyla, Eskişehir’e geldi. Otobüsün şoförü,</p>
			<p class="a_Paragraf">“Yolcular, yarım saatlik yemek ve istirahat molası...”</p>
			<p class="a_Paragraf">Ben yemekle, abdest tazelemekle oyalanmışım, öğle ezanı da daha okunmamış gibiydi... “Yolda bir yerde durur, namaz kılarız” ümidiyle otobüse bindik, gidiyoruz...</p>
			<p class="Baslik_2" id="_idParaDest-243">“Duramam hocam!..”</p>
			<p class="a_Paragraf">Yolda ikindi yaklaştı, vakit daralmak üzere; Sakarya nehri sağımızdan akıyor. Şoförün yanına gittim:</p>
			<p class="a_Paragraf">“Şoför efendi, lütfen şu akan Sakarya nehrinde bir abdest alıp, iki rekât bir namaz kılayım” dedim, rica ettim. Şoför,</p>
			<p class="a_Paragraf">“Duramam hocam! Ben size yarım saat mola vermiştim. Eskişehir’de bu işi görmeniz lâzımdı. Biz saatle gidiyoruz; dakikamız sayılıdır” diye ret cevabı verdi.</p>
			<p class="a_Paragraf">“Eh!” dedim, yerime oturdum.</p>
			<p class="Baslik_2" id="_idParaDest-244">“Sen nereden türemişsin!?..”</p>
			<p class="a_Paragraf">O sırada resmî kıyafetli bir albay, şoföre sordu:</p>
			<p class="a_Paragraf">“Şoför, nerelisin sen?”</p>
			<p class="a_Paragraf">“Konyalıyım...”</p>
			<p class="a_Paragraf">“Konya’dan böyle terbiyesiz çıkmaz zannederdim. Sen nereden türemişsin!?”</p>
			<p class="a_Paragraf">Otobüs halkı, bütün yolcular şaştı... Şoförün sesi çıkmadı. Albay devam etti:</p>
			<p class="Baslik_2" id="_idParaDest-245">Otobüs ibâdethâne oldu</p>
			<p class="a_Paragraf">“Hocaefendi, bütün nezaketi, efendiliğiyle ayağına kadar geldi: Şoför efendi, iki rekât bir namaz kılacağım, şu akan sudan bir abdest alıp, dedi... Duramam dedin; Eskişehir’de mola vermiştim, dedin... Halbuki Eskişehir’den ayrıldığımızda daha ezan okunmamıştı. Hocaefendi, namazı nasıl kılacaktı?.. Sonra bu namaz, sade Hocaefendi’nin değil, müslümanların namazıdır, hepimizin kılması icap eder.</p>
			<p class="a_Paragraf">“Hocaefendi’nin söylediğini hepimizin söylemesi icap ederdi. Fakat yaşayan ölüler olduk, bize ölmüş diriler demek daha doğrudur...” diye bütün celâdetiyle Albay konuşurken, otobüste bir sakinlik oldu; otobüs bir ibadethane halini aldı...</p>
			<p class="Baslik_2" id="_idParaDest-246">Şimdi birkaç saat bekle!..</p>
			<p class="a_Paragraf">O sırada şoför bir dağı dolaşıyordu. Baktık ki, yeni asfalt yol açılmış; oradan bir dağ kırılmış, yağmurla kırılan dağdan bir parça kopmuş yolu kapatmış... İstanbul’dan gelen ve İstanbul’a giden yüzlerce araba ve kamyon yolda birikmiş... Hayır inşâallah!..</p>
			<p class="a_Paragraf">Sorduk; yolu grayderler açmaya çalışıyormuş... Albay,</p>
			<p class="a_Paragraf">“Şoför efendi, dedi; beş dakikaya razı olmadın; bakalım burada kaç saat kalacağız! Başımıza gelen felâketler, hep sizin gibi derbederlerin işidir; yazıklar olsun!.. Sizlerden evvel de bizlere yazıklar olsun...”</p>
			<p class="a_Paragraf">Ben hemen koştum Sakarya’dan abdestimi aldım; Seccademle sol tarafa ağaçların altına doğru gittim. Baktım, Albay da abdest almış, potinlerini giymiş, seccadesi elinde koşarak geldi. Beraber cemaatle öğle namazımızı kıldık. İki rekât namazımız var zaten...</p>
			<p class="Baslik_2" id="_idParaDest-247">İkindiden sonra da yemek</p>
			<p class="a_Paragraf">Albay sordu:</p>
			<p class="a_Paragraf">“Hocam kimsiniz?”</p>
			<p class="a_Paragraf">Anlattım. “Medine-i Münevvereli” deyince, Albay bize daha yakın oldu... Konuşurken saatine baktı:</p>
			<p class="a_Paragraf">“Hocam fırsat bu fırsat, abdestimiz de var, ikindiyi de kılalım” dedi; kıldık. </p>
			<p class="a_Paragraf">Albay gitti, bir sepet getirdi. Sepetin içinde yemekler var... Ailesi de varmış, annesi ve iki çocuğu ile... Onlara da ayrı yere battaniye serdiler. Albay benimle kaldı. Sohbete daldık...</p>
			<p class="Baslik_2" id="_idParaDest-248">Subaylar halkla iç içe idiler</p>
			<p class="a_Paragraf">Orduyu milletinden koparan, milleti ordudan soğutan, o korkunç plan, o müdhiş 27 Mayıs 1960 darbesi faciasından önce, subaylarımız, halkın içinde bulunur, aynı mahallede, aynı evlerde otururlar, aynı bakkaldan, kasaptan resmi elbiseleri ile iş dönüşü alış veriş ederler, aynı vasıtalarda halkla iç içe seyahat ederlerdi. Sivil halkın çocukları olan subaylar, yine onlarla beraber yaşarlardı.</p>
			<p class="a_Paragraf">Orduyu, milletin üzerinde, kendi hain fikirlerinin kamçısı olarak kullanmak isteyen, mel’un yabancı bir planın 27 Mayıs ile tatbike konmasından evvel, subayların ayrı siteleri, marketleri, ayrı mahalleleri yoktu... </p>
			<p class="a_Paragraf">Sonraki hali bilen yeni nesiller, burada anlattığım, bir yolcu otobüsünde resmî kıyafeti ve ailesiyle birlikte seyahat eden subayı anlayamayacaklardır, ne yazık ki...</p>
		</div>
	</body>
</html>