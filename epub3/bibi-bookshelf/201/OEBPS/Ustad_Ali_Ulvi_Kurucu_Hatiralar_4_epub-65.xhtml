<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-65</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-509">Kendine Gel!.. Haddini Bil!..</p>
			<p class="a_Paragraf">Efendim bir milletin tarihinden, tecrübelerinden derlenip gelen çok özlü sözler, ölçüler vardır. Bizim atasözlerimiz, deyim ve deyişlerimiz de öyledir. </p>
			<p class="a_Paragraf">Meselâ: “Haddini bil!”, “Kendine gel!”... Bunlar büyük sözler, asırlar boyu bir ahlâk düsturu olarak yaşamış önemli ölçüler.</p>
			<p class="a_Paragraf">“Atalar sözü” demek, bu milletin âlimlerinin, âriflerinin, tecrübeli zatların, ediplerin, şairlerin, mütefekkirlerin bilgi ve tecrübelerinin mahsûlü, hülâsası sözler demektir.</p>
			<p class="Baslik_2" id="_idParaDest-510">Haddini bilmek nasıl olmalı?</p>
			<p class="a_Paragraf">Yalnız bu “haddini bilme”de tefrite düşme de hoş olmuyor. Bazı kimseler için “kendini haddinden fazla değersiz, aşağı görmek” de nefsine zulüm oluyor. Ayrıca o kişiyi yapacağı faydalı hizmetlerden de mahrum ediyor. İnsan kendi bilgi, beceri ve kabiliyetini, gücünü, vasıflarını bilmeli, yapabileceği hizmeti yapmalı...</p>
			<p class="a_Paragraf">Bunun aksi ki, daha çok görülen de ne yazık ki bu hal oluyor: Menem dîger-nîst; benden başkası yok! Zamanın tek âlimi, ârifi, yazarı, şairi, hattatı... Artık her nesiyse o’su benim, demek, pek ayıp oluyor!</p>
			<p class="Baslik_2" id="_idParaDest-511">Şair Eşref’ten bir züppeye</p>
			<p class="a_Paragraf">Bunu da dememeli, “Ben kim oluyorum, bu işler bana mı kaldı... Böyle” deyip meydanı da boş bırakmamalı...</p>
			<p class="a_Paragraf">Şair Eşref’ten bir kıt’a rivayet ederler.</p>
			<p class="a_Paragraf">Fransa’da tahsil edip dönen bir züppe, şairlikten dem vurup: Benim yazdığım şiirler şiirlerin en güzelidir. Daha önce hiç söylenmemiş, “bikr-i mazmunlar” söylerim, filân, der dururmuş. Bunu duyan Şair Eşref, kendine has olan üslubuyle şu kıt’ayı yazmış:</p>
			<p class="Siirler_E">“Şair-i âteş-zeban ibni filânım ben” deyu,<br/>Bir yeni zırtlak zuhûr etmiş gezer pek lâf-zen…<br/>Bikr-i mazmundan da dem vurmuş bakın dîvâneye, <br/>Bikr-i mazmun nerde, sen nerde, be hey eşşek güden...</p>
			<p class="Baslik_2" id="_idParaDest-512">“Koca bir ömr-i heder!..”</p>
			<p class="a_Paragraf">Allah rahmet eylesin, tevâzu bahsine gelince, Mehmed Âkif Bey’i hatırlamadan, ondan bahsetmeden geçilemiyor. Yedi kitaptan tekevvün ve teşekkül etmiş olan Safahat’ıyla asrımızın Mesnevî’sini yazmış olan bu büyük insanın birçok şiirinde tevâzu göstermesi, tabii olarak ahlâkının, mahviyetkârlığının, faziletinin şaheser örnekleridir. Meselâ:</p>
			<p class="Siirler_E">Safahât’ımda, evet, şi’r arayan hiç bulamaz;<br/>Yalınız, bir yeri hakkında “hazîn işte bu!” der.<br/>Küfe? Yok. Kahve? Hayır. Hasta? Değil. Hangisi ya?<br/>Üç buçuk nazma gömülmüş koca bir ömr-i heder!</p>
		</div>
	</body>
</html>