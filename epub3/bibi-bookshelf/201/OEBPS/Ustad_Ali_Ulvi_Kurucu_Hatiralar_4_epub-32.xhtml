<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-32</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-257">Üsküdarlı Hâfız Ali Efendi</p>
			<p class="a_Paragraf">Hâfız Ali Üsküdârî, İstanbul hâfızlarının en meşhurlarından sayılır. Şeyhülislâm Mustafa Sabri Efendi, kendisinden çok bahsederdi. Hâfız Ali Efendi’yle ilk defa 1955 yılında Topbaş Nuri Bey’in evinde, bir bayram ziyareti sırasında görüştüm, tanıştım.</p>
			<p class="Baslik_2" id="_idParaDest-258">Dehâ denecek derecede...</p>
			<p class="a_Paragraf">Hâfız Ali Efendi, çok zeki, bilgili, dehâ denecek derecede hâfızası kuvvetli olan bir zattır. Kıraat bilir; tarih bilir, ilâhîler, kasideler, naatlar bildiği gibi, diğer besteleri de bilir; nükteler bilir...</p>
			<p class="a_Paragraf">Notayla okumadığı halde, geçtiği ilâhîleri, kasideleri, güfte ve besteleri, hocadan meşk edip zihnine aldığı halde, istediği zaman, altmış yetmiş sene evvel öğrendiği bir besteyi, bir ilâhîyi, bir kasideyi, aynen sanki önünde nota varmış gibi icra etmesi, harikulâdeliklerinden birisidir. Kendisini çok severdim, o da fakiri severdi...</p>
			<p class="Baslik_2" id="_idParaDest-259">Topbaş Nuri Bey’in evinde</p>
			<p class="a_Paragraf">Topbaş Nuri Bey’in evindeki bayramlaşma sırasında Hâfız Ali Efendi geldiler. Gelince tabii hâzirûn ayağa kalktı... Senelerden beri medhini, sesini, okuyuşunu işittiğim Ali Efendi, o sırada yetmiş beş yaşın üzerinde, fakat dinç idi.</p>
			<p class="a_Paragraf">Kahve içildikten sonra herkes tabii bekliyordu. Herkesten ziyade de, hocanın okuyuşunu ben bekliyordum. </p>
			<p class="Baslik_2" id="_idParaDest-260">O şiirler senin mi?</p>
			<p class="a_Paragraf">Fakirin kim olduğunu sordu.</p>
			<p class="a_Paragraf">“Medine-i Münevvere’den ...” filân denince,</p>
			<p class="a_Paragraf">“Yâhu Doktor Ali Kemal’in çıkardığı <span class="italik_E">İslâm’ın Nuru</span>’ndaki şiirler senin miydi?”</p>
			<p class="a_Paragraf">“Evet, efendim, benimdi.”</p>
			<p class="a_Paragraf">“Nerelisiniz, yoksa sende mi Konyalısın?..”</p>
			<p class="Baslik_2" id="_idParaDest-261">“Yarısı hâfız bunların yâhu!”</p>
			<p class="a_Paragraf">Baktım Hocaefendi, yarı ciddi, yarı şaka, latife gibi, biraz da dokundurarak soruyordu... Bir de fıkra anlattı:</p>
			<p class="a_Paragraf">Birisi Konyalılara sövecekmiş:</p>
			<p class="a_Paragraf">“Ah ulan şu Konyalılar yok mu...” demiş... O sırada içeri bir Konyalı girivermiş:</p>
			<p class="a_Paragraf">“Hayır, inşâallah” deyince; adam lâfını tamamlamış:</p>
			<p class="a_Paragraf">“... yarısı hâfız oluyor bunların yâhu!..”</p>
			<p class="a_Paragraf">Ali Efendi sordu:</p>
			<p class="a_Paragraf">“Konya’da kimlerdensiniz?”</p>
			<p class="a_Paragraf">“Hacıveyis Efendilerden” deyince; Topbaş kardeşlere, Nuri ve Hulûsi Beylere, toplantıda Muammer ve Musa Beyler de vardılar...</p>
			<p class="a_Paragraf">“Pederiniz, bu Hacıveyiszâde’lerden çok bahsederlerdi” diye hitap etti. Nuri bey,</p>
			<p class="a_Paragraf">“Efendim babam bizi genç yaşımızda, Ziya Efendi’nin Konya’da açtığı Islâh-ı Medâris’e göndermişti. Ali Ulvi Bey’in hem dedeleri, hem babaları, hem amcaları orada müderris idiler.”</p>
			<p class="Baslik_2" id="_idParaDest-262">Hâfız Sâmi Efendi ve Romanya Baş Müftüsü</p>
			<p class="a_Paragraf">Ali Efendi, Mustafa Sabri Efendi’den bahis açtı, derken:</p>
			<p class="a_Paragraf">“Hoca’nın şeyhülislâmlık günlerinde, konağında yaşadığımız bir gece vardır...” dedikten sonra, Hâfız Sâmi Efendi’nin şeyhülislâm konağında, Romanya Baş Müftüsü’nün bulunduğu mecliste Kur’ân-ı Kerîm tilâveti hadisesini anlattı:</p>
			<p class="a_Paragraf">Sabri Efendi o davete, fakiri de çağırmıştı. Akşamı kıldık, yemeği yedik. Vezir, vüzeâ, ulema efendiler ve hâfızlar vardı. Âsım Efendi, Hamdi Efendi, Zeynel Âbidin Efendi de vardılar... Yatsıyı da kıldık, fakat Sâmi Efendi yok... O günlerde bazı davetlere, rahatsızım diyerek icâbet edemiyordu. </p>
			<p class="Baslik_2" id="_idParaDest-263">Hâfız Sâmi Efendi ıslanmıştı</p>
			<p class="a_Paragraf">“Hâfız Ali Efendi, sen oku bari Sâmi Efendi gelemeyecek herhalde” dediler. Halbuki Romanya Müftüsü onu dinlemeye gelmişti...</p>
			<p class="a_Paragraf">Sûre-i Yûsuf’tan okumaya başladım...</p>
			<p class="a_Paragraf">O sırada, âdetâ tûfan halinde bir yağmur yağmaktaydı... Kapı çalındı. Sâmi Efendi gelmişti. Yolda ıslanmış, bir de düşmüş çamurlar içinde kalmış... Neyse çamaşır değiştirdiler.</p>
			<p class="a_Paragraf">Hâfız Sâmi meclise girdi. Kendisine has tavrıyla oturdu. Tabii ben Hâfız Sâmi’nin ayarını bilirim. Kızdırmamak için, hatta onun seveceği bir makamla “Sadakallâhül azîm” dedim, okumayı kestim... Soba yanıyordu, ısınsın diye sobanın yanına oturtmuşlardı.</p>
			<p class="Baslik_2" id="_idParaDest-264">Yaktı, yıktı, kavurdu!..</p>
			<p class="a_Paragraf">Sâmi Efendi merhum, benim bıraktığım yerden alıp okumaya başladı...</p>
			<p class="a_Paragraf">Azizim, şimşek çakar gibi, alevler gibi, sular akar, güller açar, bülbüller öter, çağlayanlar çağlar gibi bir okuyuş... “<span class="italik_E">Ve şerevhu bi semenin...”</span>, “Yusuf’u az bir şeye, sattılar, az bir fiyata sattılar...” Bu âyet-i kerîmeden başladı; yaktı, yıktı kavurdu...</p>
			<p class="a_Paragraf">Baş Müftü Efendi, Mustafa Sabri Efendi’ye demiş ki:</p>
			<p class="a_Paragraf">“Yâhu bu Sâmi Efendi’yi, rahatsız diyorsunuz. Bu adam nasıl hasta olmaz. Yâhu bu ses adamı delirtir... Beni deli etti. Yâhu, içimden bağırmak, haykırmak geliyor... Bu nasıl ses böyle!?”</p>
			<p class="Baslik_2" id="_idParaDest-265">Hâfız Ali Efendi’nin takdiri ve alaycılığı</p>
			<p class="a_Paragraf">Hâfız Sâmi Efendinin medhini evvelâ 1946’da Medine-i Münevvere’de Hâfız Sadeddin Kaynak’tan dinlemiştim. Şimdi de Hâfız Ali Efendi’den işitiyorum.</p>
			<p class="a_Paragraf">Hâfız Ali Efendi’yi bilenler, onun için,</p>
			<p class="a_Paragraf">“Ona adam beğendirmek, hoca, hâfız, bestekâr, okuyucu beğendirmek çok zordur... Müşkülpesent bir insandır. Herkese bir bahane bulur” derlerdi.</p>
			<p class="a_Paragraf">Onun Hâfız Sâmi Efendi’yi, böyle hiçbir kayd-ı ihtirazda bulunmadan takdir ve methetmesi çok mühimdi. Kendisine,</p>
			<p class="a_Paragraf">“Efendim, Hâfız Sâdeddin Kaynak da sorduğumda, Hâfız Sâmi için aynı böyle demişti” diyemedim. Çünkü Hâfız Sâdeddin Bey, Ali Efendi’den bahsederken şöyle demişti:</p>
			<p class="a_Paragraf">“Hâfız Ali Efendi, her şeyi bilir. Bu zâtın bilmediği yoktur. Kutup gibi insandır... Ah bir de şu alaycı hali olmasa...”</p>
			<p class="a_Paragraf">Bunun için çekindim, söylemedim idi.</p>
			<p class="Baslik_2" id="_idParaDest-266">Hâfız Ali Efendi’den sonra</p>
			<p class="a_Paragraf">Topbaş Nuri Bey’in evinde, o günkü Bayram ziyareti cemiyetinde Hâfız Ali Efendi, kendisinden beklediğimiz üzere okudu. Yaşı belki seksen olmuşken, buna rağmen son derece tatlı bir okuyuştu. Hele o kendisine mahsus gırtlak nağmeleri çok güzeldi... Sonraları kendisini teyplerdeki kayıtlardan da çok dinledim.</p>
			<p class="a_Paragraf">Ali Efendi’nin okumasından sonra, Allah rahmet eylesin gerek Nuri Bey, gerek Hulûsi Bey, Musa ve Muammer Beyler fakire:</p>
			<p class="a_Paragraf">“Bir de sen oku” dediler.</p>
			<p class="a_Paragraf">“Hocaefendi’nin yanında ben okuyamam, teeddüb ederim” deyince, Ali Efendi,</p>
			<p class="a_Paragraf">“Ayol, sende Medine-i Münevvere’nin râyiha-i tayyibesi var. Seni biz Ravza-i Tâhire’den esecek bir nefes diye dinleyeceğiz... Sıkılma, korkma oku!.. Bu kulak, neler dinledi neler...” diye cesaret verdi, teşvik etti.</p>
			<p class="Baslik_2" id="_idParaDest-267">İstanbul okuyuşu</p>
			<p class="a_Paragraf">Okumaya başladım... Okumaya Sûre-i Hadîd’den “<span class="italik_E">Sebbeha lillâhi mâ fi’s-semâvâti ve’l-arz”</span>dan okuyorum. Fakir devam ederken, Hoca arada,</p>
			<p class="a_Paragraf">“Âferin... Hımmm... Mâşallah... Âferin...” filân diyor... Bitince,</p>
			<p class="a_Paragraf">“Kaç senedir Medine-i Münevvere’desin sen?”</p>
			<p class="a_Paragraf">“Efendim 1939’da gittikti... On altı senedir...”</p>
			<p class="a_Paragraf">“Yâhu küçüklükte hâfızaya zâkireye giren şeyler, başka oluyor. Ana dilin, ana lisanın unutulmadığı gibi, okuyuşlar da böyle oluyor, demek. Bu kadar zaman zarfında hâlâ bu İstanbul Türk okuyuşu, bu kıraat... Gerçi harflerde bazen, tabii muhitin icabı, zemmelerde hafif bir Arap tarzı var ki, sizin için bu tabiidir... Kimden okumuştun?”</p>
			<p class="Baslik_2" id="_idParaDest-268">Kādirî Şeyhi-zâde</p>
			<p class="a_Paragraf">“Efendim, pederden hâfız oldum. Peder kıraat için bizim Konya’da K<span class="times">ā</span>dirî şeyhi-zâde Hâfız Ali Efendi var, onun Altın Çeşme mahallesindeki camiine göndermişti...”</p>
			<p class="a_Paragraf">Babam rahmetli, hıfzımı ikmâl edip de sarf ilmini okumaya başladığım günlerde, velev günde bir saat olsun, Hâfız Ali Efendi’ye gidip kıraat okumam için Ali Efendi’nin camiine yollamıştı. Her gün bir saat oraya gider, okurdum. </p>
			<p class="a_Paragraf">Hâfız Ali Efendi Hoca merhum gâyet zeki, efendi, kibar, lâtif, talebesine karşı son derece mültelif, mükrim; edep, terbiye, nezaket telkin eden bir hocaefendi idi...</p>
			<p class="a_Paragraf">Üsküdarlı Hâfız Ali Efendi sordu:</p>
			<p class="a_Paragraf">“Ali Efendi, bizim Ömer’in babası mıdır?”</p>
			<p class="a_Paragraf">“Evet efendim...”</p>
			<p class="Baslik_2" id="_idParaDest-269">Ali Efendilerin görüşmesi</p>
			<p class="a_Paragraf">K<span class="times">ā</span>dirî Şeyhi-zâde Hâfız Ali Efendi’nin, Hâfız Ömer diye bir oğlu vardı. Onu, Üsküdarlı Ali Efendi’den okusun diye İstanbul’a göndermişti... Sordum:</p>
			<p class="a_Paragraf">“Hâfız Ali Efendi sizi gördü mü efendim?</p>
			<p class="a_Paragraf">“Evet, görüştük, oğlunu getirmişti. Beraber geldiler. Oğlunu bize teslim etti. Ömer bizde okudu... Çok güzel sesi vardı, büyük kabiliyeti vardı... Fakat İstanbul, muhafazakâr muhitlerden gelen gençlere, bazen pek yaramıyor... Hâlen İstanbul’a gelir mi bilmem, kendisini pek göremez oldum...”</p>
			<p class="a_Paragraf">Üsküdarlı Hâfız Ali Efendi ile ilk görüşmemiz böyle olmuştu... Cenâb-ı Hak cümlesine rahmet eylesin.</p>
		</div>
	</body>
</html>