<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-87</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-644">Rizeli Hacılar</p>
			<p class="a_Paragraf">1970’li yıllarda idi. Şeyhülislâm Ârif Hikmet Bey Kütüphanesi’ndeyim. Sekiz tane Rizeli hacı geldiler... Bunlar, Medine-i Münevvere’den Mekke-i Mükerreme’ye gitmek istemişler. Ne yapacaklarını bilemediklerinden, elbiselerini çıkarıp ihramlarını giymişler, tam gidecekken, biri ikâz etmiş:</p>
			<p class="Baslik_2" id="_idParaDest-645">İhramlar çıksın mı, dursun mu?</p>
			<p class="a_Paragraf">“Yâhu hacılar, daha hacca on beş gün var. Siz böyle, sıcakta, kalabalıkta Mekke’de on beş gün ihramlı nasıl duracaksınız. Aceleniz ne, Mekke’de izdiham var. Burada Medine’de rahatsınız. Delilin evinde serin serin oturuyorsunuz. Daha durun; beş altı gün kala ihrama girip Mekke’ye gidersiniz...” bunlar,</p>
			<p class="a_Paragraf">“Eh pekâlâ!” deyip, ihramlarını çıkaracak olmuşlar; bu sefer başkası müdahale etmiş:</p>
			<p class="a_Paragraf">“Durun hele! İhramları nereye çıkarıyorsunuz. Bir kere ihrama girdiniz, çıkarırsanız kurban cezası vermeniz lâzım. Ceza kurbanı keseceksiniz!... Hem de ikişer tane...”</p>
			<p class="Baslik_2" id="_idParaDest-646">“Kütüphanedeki hocaya gidin...”</p>
			<p class="a_Paragraf">Bunu duyunca bizim Karadenizli hacılar ürpermişler:</p>
			<p class="a_Paragraf">“Ne kurbanı yâhu! Hac için keseceğimiz kurbanın üstüne bir de ceza mı keseceğiz?..”</p>
			<p class="a_Paragraf">Heyecanlanıp sağa sola soruşturmuşlar. Birisi,</p>
			<p class="a_Paragraf">“Kütüphanede bir hoca var, gidip ona sorun” diye akıl vermiş. Geldiler:</p>
			<p class="a_Paragraf">“Hocam, bir meselemiz var, onu sormaya geldik” dediler.</p>
			<p class="a_Paragraf">“Hayırdır inşâallah” dedim.</p>
			<p class="Baslik_2" id="_idParaDest-647">“He ula! Doğru der...”</p>
			<p class="a_Paragraf">Baktım, sekizi birden konuşuyor.</p>
			<p class="a_Paragraf">“Hacı efendiler, Cenâb-ı Hak adaletle emreder. Bakın siz sekiz kişisiniz, ben bir kişiyim. Sekiziniz birden konuşuyorsunuz, bir kişi sekiz kişiye nasıl cevap versin?”</p>
			<p class="a_Paragraf">“He ula! Doğru der... Sen konuş!” deyip, birisini vekil ettiler. O anlattı...Sordum:</p>
			<p class="a_Paragraf">“Hangi hacca niyet ettiniz?”</p>
			<p class="a_Paragraf">“Niyet falan etmedik.”</p>
			<p class="a_Paragraf">“Lebbeyk dediniz mi?”</p>
			<p class="a_Paragraf">“Demedik.”</p>
			<p class="a_Paragraf">“Namazını kıldınız mı?”</p>
			<p class="a_Paragraf">“Kılmadık. Yalnız elbiselerimizi çıkardık, bunları giydik.”</p>
			<p class="a_Paragraf">“Mâdem ki, niyet yok, lebbeyk yok, namaz yok... Bir şey düşmez ceza yok... Ne yaptığınızı bilmiyorsunuz. Kurban düşmez. Ne zaman Mekke-i Mükerreme’ye gitmeye niyet ederseniz, o zaman ne çeşit hac yapacağınıza da, sorup öğrenip karar verir, niyetlerinizi yapar, ihrama girersiniz.”</p>
			<p class="Baslik_2" id="_idParaDest-648">Buğday ekmeği, mısır ekmeği farkı</p>
			<p class="a_Paragraf">Hepsi sevindiler. Sonra dediler ki:</p>
			<p class="a_Paragraf">“Hocam, bak sen sakin sakin konuştun... Niye sen böyle sakinsin de, biz böyle heyecanlıyız?.. Biz sekizimiz birden konuştuk. Sen bizi susturdun: Sekiz kişiye ben nasıl cevap vereyim, içinizden biriniz konuşsun, ona cevap vereyim, dedin. Sen niye böyle sakinsin de, biz böyle heyecanlıyız da!?”</p>
			<p class="a_Paragraf">Onlar böyle sorunca, dedim ki:</p>
			<p class="a_Paragraf">“Ben Konyalıyım. Konyalılar buğday ekmeği yerler. Siz, mısır ekmeği yersiniz... Bir teneke buğdayı, ateşin üzerinde saca koyun. Ne olur? Pıs, pıs, pıs, pıs... Kavur kavur, kimse bir ses duymaz. Bir teneke buğday... Ama gel bir avuç mısır tanesini saca koy! Çat, pat! Tavanı deler...”</p>
			<p class="a_Paragraf">Benden bu cevabı alınca, birbirlerine bakıp tasdik ettiler. İlmimi de medih bâbında, bir ağızdan,</p>
			<p class="a_Paragraf">“Buna derler hoca da!” dediler.</p>
		</div>
	</body>
</html>