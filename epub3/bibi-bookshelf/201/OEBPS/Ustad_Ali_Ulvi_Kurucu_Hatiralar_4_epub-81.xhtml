<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-81</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-618"> “Türk’ün Tanrısı!..”</p>
			<p class="a_Paragraf">Bir Cuma sabahı idi. “Türk Silahlı Kuvvetleri şöyle yapmış, böyle yapmış” diye, kalın, kaba bir sesle irkildim. </p>
			<p class="Baslik_2" id="_idParaDest-619">“Son ulu peygamber!..”</p>
			<p class="a_Paragraf">O 27 Mayıs 1960 gecesi, bir kız, şu manzumeyi okudu:</p>
			<p class="Siirler_E">And içtik Atam gitmeye gösterdiğin izden,<br/>Rûhun tutacaktır bizi her gün elimizden,<br/>Çiğnenmeyecek göklere yükselttiğin ülkü,<br/>Ta arşa çıkardın yere düşmüş ölü Türk’ü.<br/>Türk ırkının en son ulu peygamberi oldun<br/>İnsan ölmez kalbde olmuşsa semâvî<br/>Tutsak seni lâyık yüce Tanrı’yla müsâvî<br/>Birgün olacaktır anıtın Türklüğe Kâbe<br/>Ölmez bize cennetlerin ufkundan inen ses<br/>İnsanlar ölür Türklüğe Allah olan ölmez.</p>
			<p class="Baslik_2" id="_idParaDest-620">Anaç kâfir</p>
			<p class="a_Paragraf">Şairin adını herhalde söylemedi veya ben duyamadım. Manzume aruzla yazılmıştı. Sanki bildik birinin üslubunu andırıyordu. İbrahim Sabri Bey de ona benzetti. Ama ikimiz de,</p>
			<p class="a_Paragraf">“İnşâallah onun değildir” diye dua ettik. İbrahim Sabri Bey,</p>
			<p class="a_Paragraf">“Yâhu bunu yazan büyük kâfirdir; kuvvetli, anaç bir kâfirdir, yâhu” dedi.</p>
			<p class="a_Paragraf">Ben manzumeyi ezberledim. İbret olsun diye sırası geldikçe okudum. Birgün Mustafa Sabri Efendi merhum şöyle dedi:</p>
			<p class="Baslik_2" id="_idParaDest-621">“Evlat okuma, ürperiyorum...”</p>
			<p class="a_Paragraf">“Evlat okuma şunu yâhu! Duydukça ürperiyorum yâhu! Allah Allah, ben seksen beş senedir Kur’ân-ı Kerîm’i okurum. Şirk âyetleri gelince, kendi kendime şaşarım da şöyle bir sual gelir aklıma: Allah Allah, demek insanlığın başından böyle akıl dışı, idrâk almaz, acaip şeyler de geçmiş?.. </p>
			<p class="a_Paragraf">“Böyle putlara, heykellere tapmak; taşın, toprağın, tahtanın önünde eğilmek, secde etmek; onlara saygı göstermek, tapınmak; böyle felâketler, dalâletler, şek<span class="times">ā</span>vetler de geçirmiş insanoğlu, der şaşardım. Yâhu bu zamanda da mı varmış böyle şeyler!?</p>
			<p class="Baslik_2" id="_idParaDest-622">Çürüyüp gitmiş bir insan…</p>
			<p class="a_Paragraf">“Bu ne cehâlet! Aynı şey bugün milletimizin başına da mı geldi? Şu şiire bak yâhu! Bu şiir yazılır mı? Allah demek yasak; ama ölmüş, çürümüş gitmiş bir insana Allah demek serbest... Şairi de belki câizeler, mükâfatlar almıştır!..”</p>
			<p class="a_Paragraf">Bu gibi dalâletler için, fakirin son yazdığım kıt’alardan birini de buraya kaydedelim:</p>
			<p class="Siirler_E">Allâh’a gönül vermiş olan milleti tut da,<br/>Vicdanını küfrün kara kâbûsuna râm et.<br/>Evlâdını en sahte masallarla avut da, <br/>Allah demenin şevkıni dipçikle harâm et...</p>
			<p class="a_Paragraf">Görüyoruz ki, yakın tarih, mektep kitaplarında, resmi neşriyatta baştanbaşa yalan ve masal...</p>
			<p class="Baslik_2" id="_idParaDest-623">Bunlar unutulmaz!..</p>
			<p class="a_Paragraf">Menemen vaka’sı hadiselerini, çocuk yaşta, Konya’da takip ederken, peder merhum öyle derdi:</p>
			<p class="a_Paragraf">“Allah’ım, nedir bu günler?.. Müslümanların bir araya gelip de senin adını, ism-i celâlini anması, âyin oluyor, kanuna aykırı oluyor... Fakat Sulukahve’de, Sultan Selim Camii’nin dibinde, çengi kızlar sabaha kadar çalgı sesleriyle oynarlar; müezzin Hâfız İsmail Efendi’nin bülbüller gibi okuduğu ezanın sesi, naralar, çalgı çengi sesleri arasında kaybolur, duyulmaz olur... </p>
			<p class="a_Paragraf">“Ezan okunurken bile o insafsız, iz’ansız terbiyesizler susmazlar... Bir de utanmadan: Hâkimiyet kayıtsız şartsız milletindir, derler... Yaranın asıl kanayan tarafı, işte bu yalan!.. Bu ülkeye, millet değil, esâret, esirlik hâkimdir...”</p>
			<p class="a_Paragraf">İşte bunlar, bu milletin gözünün önünde sahnelenen, kanlı tablolardır. </p>
			<p class="a_Paragraf">Bunlar unutulmaz...</p>
		</div>
	</body>
</html>