<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-79</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-604">Kocatepe Camii</p>
			<p class="a_Paragraf">1980’li yıllardaydı, damat Dr. Hayreddin’le birlikte mâ-aile İstanbul’dan Ankara’ya geldik. Ankara’dan Konya’ya doğru yola çıktık.</p>
			<p class="Baslik_2" id="_idParaDest-605">Selîmiye Camii, Ankara’da!..</p>
			<p class="a_Paragraf">Yolda arabanın camından bir an için gözüme dört minareli muazzam bir cami, tepe üzerinde, muhteşem kubbeli bir cami göründü. Şaşırdım; hayretler içinde damada sordum:</p>
			<p class="a_Paragraf">“Doktor, biz Edirne’de miyiz, Ankara’da mıyız?”</p>
			<p class="a_Paragraf">“Ankara’dayız efendim.”</p>
			<p class="a_Paragraf">“Ayol, Ankara’dayız da, bu Selîmiye Camii’nin burada ne işi var !..”</p>
			<p class="a_Paragraf">Allah şahidimdir. Hayretler içinde kaldım. Ankara’da bu kadar şa’şaalı, bu kadar ihtişam çerçevesi içinde billurlaşan bir tabloyu göreceğimi zannetmiyordum. Damat:</p>
			<p class="a_Paragraf">“Efendim, işte bu Kocatepe Camii’dir” deyince; </p>
			<p class="a_Paragraf">“Yâhu, yıllardan beri yapılmakta olduğunu duyduğumuz Kocatepe Camii bu mu?”</p>
			<p class="a_Paragraf">“Evet efendim.” </p>
			<p class="a_Paragraf">Dayanamadım, coşmuşum:</p>
			<p class="Baslik_2" id="_idParaDest-606">Konya kaçacak değil!..</p>
			<p class="a_Paragraf">“Evlâdım, Konya yerinde duruyor. Kaçacak değil, alan çalan da yok... Birkaç saat geç gidelim. Arabayı sür, şu mübarek camii ziyaret edelim. Henüz açılmamış olsa da inşaatın içinde bir şükür secdesine kapanalım. Bize, milletimize, bu parlak, bu nurlu günleri gösteren Allahımıza şükredelim” dedim. </p>
			<p class="a_Paragraf">Camiye doğru giderken, gözyaşlarımı tutamadım. Doktor da heyecanlandı:</p>
			<p class="a_Paragraf">“Efendim, niçin bu kadar heyecanlandınız, dedi; bunca zamandır, bu camiin yapıldığını işitmişsinizdir...”</p>
			<p class="a_Paragraf">“İşittim de, bu ihtişamda bir âbide olduğunu tasavvur edemiyordum” dedim ve heyecanımın asıl sebebini de anlattım:</p>
			<p class="Baslik_2" id="_idParaDest-607">“Mâbedsiz Şehir” mi?.. Bak bakalım!..”</p>
			<p class="a_Paragraf">Bu hayret ve hayranlığımın sebebi var: 1930’lu yıllarda, babam merhum İbrahim Efendi, Falih Rıfkı Atay’ın bir makalesini okumuş, hayret içinde kalmış, gözleri yaşarmış, bize anlattı:</p>
			<p class="a_Paragraf">Falih Rıfkı, yeni Ankara’yı ve bilhassa Çankaya’yı işaret ederek, “Tarihte ilk defa mâbedsiz, ibâdethânesiz bir şehir kuruyoruz” diye övünüyormuş.</p>
			<p class="a_Paragraf">Merhum babam: “Mâbedin bir millet, bir memleket için büyük mânasını, faydasını biliyoruz. Mâbedsiz bir şehirde neler meydanı kaplar, ahlâksızlık alır yürür... Ezansız, ezandaki Allahu Ekber’siz, kelime-i şehâdetsiz bir şehir ne hale gelir!” diye üzülmüştü ve demişti ki: </p>
			<p class="a_Paragraf">İstiklâl Marşı’ndaki şu mısralar daima okunmalı, hiç unutulmamalıdır:</p>
			<p class="Siirler_E">Rûhumun senden İlâhî şudur ancak emeli:<br/>Değmesin ma’bedimin göğsüne nâ-mahrem eli, <br/>Bu ezanlar-ki şehâdetleri dînin temeli-<br/>Ebedî, yurdumun üstünde benim inlemeli.</p>
			<p class="a_Paragraf">O günleri ve babamın söylediklerini, Falih Rıfkı’nın yazısını hatırladım... Onun “Tarihte ilk defa mâbedsiz bir şehir kurmuşuz” diye böbürlenen din düşmanlığı gururuna karşı, Rabbim buraya mâbedlerin en büyüğünü kurduruyor.</p>
			<p class="Baslik_2" id="_idParaDest-608">Çimento torbalarına secde</p>
			<p class="a_Paragraf">Kocatepe’yi duyardım, ama bu tepenin hakikaten Ankara’ya en hâkim tepe olduğunu, en gözde yeri olduğunu bilmiyordum.</p>
			<p class="a_Paragraf">O günlerin heyecanıyla o günlerde <span class="italik_E">“Kocatepe Camii”</span> şiirimi yazmıştım. Şu mısralar o şiirdendir:</p>
			<p class="Siirler_E">Rabbim ne yakışmış bu eser böyle bu şehre, <br/>Nakşetmede İslâmiyet’in şânını dehre,<br/>Bir âbidedir heybeti her sâhaya hâkim;<br/>Hakk’ın bu tecellîsine mâni’ olacak, kim?<br/>Bir âbidedir yükseliyor halkın eliyle, <br/>Çökmez, granitten daha sağlam temeliyle.</p>
			<p class="a_Paragraf">Camie girdik; muhteşem!.. Çimento torbalarından birini silktik, secdelere kapandık…</p>
			<p class="Baslik_2" id="_idParaDest-609">Yeşil bir can...</p>
			<p class="a_Paragraf">Cenâb-ı Hak murad edince, geceler gündüz oluyor. Zaten Hakk’ın tecellîsi, ilâhî nur olan İslâm Güneşi yeniden doğuyor, doğuşu tazeleniyor, tekrarlanıyor. </p>
			<p class="a_Paragraf">İnsan bu tecellîleri gördükçe, hayatta, yenilenme kanununun ilâhî bir düstur olduğunu anlıyor. Sonbaharlar geliyor, kışlar hüküm sürüyor, karla kefenlenmiş olan topraktan yepyeni bir hayat, Âkif Bey’in ifadesiyle, “yeşil bir kan, yeşil bir can” fışkırıyor...</p>
			<p class="a_Paragraf">Kemikten külçe haline gelmiş dallarda, yapraklar, çiçekler çıkıyor, kuşlar ötüyor. Her şey yepyeni bir hayatla çağıldıyor çağlıyor...</p>
			<p class="a_Paragraf">Dün mâbedsiz şehir adı verilen Ankara’da Kocatepe Camii gibi bir âbide yükseliyor... </p>
			<p class="a_Paragraf">Son günlerde hayret ve hayranlıkla okuduğum bir haber beni şükranlara gark etti: “Ankara’daki cami sayısı, İstanbul’u geçti.” yazıyordu.</p>
			<p class="Baslik_2" id="_idParaDest-610">Düzce’nin camileri</p>
			<p class="a_Paragraf">Birgün Düzce’den geçiyorum. Allah rahmet eylesin, kabri cennet olsun, Medine-i Münevvere mücavirlerinden Hâfız Memduh Bey’le birlikteyiz... Düzce’deki camileri görünce, şaşırdım. Durduk, halka sordum:</p>
			<p class="a_Paragraf">“Yâhu, bu camileri kim yaptı?”</p>
			<p class="a_Paragraf">“Halk yaptı, hocam!”</p>
			<p class="a_Paragraf">Allah Allah, vaktiyle camileri sultanlar, paşalar, beyler yaptırırdı. Sultanlar, vâlide sultanlar...</p>
			<p class="a_Paragraf">Memlekette cami yaptıracak sultan, vâlide sultan, bey, paşa kalmadı... Sahipsiz kalan bu mübarek sahayı, halkın imanı doldurdu. Halkın imanı hepsinin yerini tuttu.</p>
			<p class="a_Paragraf">Bütün bunlar, Cenâb-ı Hakk’ın, Nebiyy-i Zîşân efendimize olan va’dinin tecellî ve tahakkuku oluyor.</p>
			<p class="Baslik_2" id="_idParaDest-611">“Biz indirdik, biz koruruz!..”</p>
			<p class="a_Paragraf">Resûl-i Ekrem Efendimiz, Kur’ân-ı Kerîm’in yeni nâzil olduğu günlerde, Hazret-i Cibril, Efendimiz’in kalbine âyetleri vahy ederken, o da, Cibril ile beraber okur, tekrar edermiş...</p>
			<p class="a_Paragraf">Âyet-i kerîme iniyor: <span class="italik_E">“Habibim, </span><span class="italik_E">ne oluyor? Dudaklarını hareket halinde görüyoruz. Hazret-i Cibril’le </span><span class="italik_E">beraber sen de okuyorsun... Merak etme, Kur’ân’ı indiren </span><span class="italik_E">biziz, onun devamı, bekâsı, muhâfazası da bize aittir.”</span> buyuruluyor.</p>
			<p class="a_Paragraf">Binaenaleyh, Türkiye’de bilhassa 1924’de çıkan “Tevhîd-i Tedrisât” kanunundan beri din dersleri okutulmayan, hatta Müslümanlığın ve Allahu Teâlâ’nın adının bile anılmadığı okullardan, aynı va’d-i ilâhî icabı işte binlerce dindar genç yetişiyor...</p>
		</div>
	</body>
</html>