<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-125">Konya’daki Dostlar</p>
			<p class="a_Paragraf">On altı senelik bir ayrılıktan sonra 1955’te Konya’ya gittiğimde bir ay kaldım. Allah kendilerinden razı olsun, Doktor Ali Kemal, Tâhir Büyükkörükçü Hoca, Diş Hekimi Nuri Yılmazgil, Fevzi Özçimi, kabri cennet olsun Hâfız Ahmed Kağnıcı beyler ve daha birçok kardeşlerimizle bir ay boyunca sohbetlerde bulunduk.</p>
			<p class="a_Paragraf">Hemen her gece toplanır, meclis kurar sohbet ederken, eski ve yeni besteleri, ilâhî ve na’atleri okurlardı. Bunların içinde kendi yazıp besteledikleri de bulunurdu.</p>
			<p class="a_Paragraf">Sohbetlerimizde, yeri gelince fikir, yerinde zikir, yerinde aşk, şevk, ibadet, feyiz, namaz; gönül, his ve hayal, şiir ve san’at dile getirildi.</p>
			<p class="Baslik_2" id="_idParaDest-126">“Bir muazzam pâdişahsın...”</p>
			<p class="a_Paragraf">Hepsi mûsikîden anladıkları için gerek güfteler, gerek besteler hep seçme olurdu. Hele benim çok sevdiğim Uşşâk makâmında:</p>
			<p class="Siirler_E">Âşık seni kande bula?</p>
			<p class="a_Paragraf">İlâhisiyle Şevk-i Tarab makâmındaki,</p>
			<p class="Siirler_E">Bir muazzam pâdişahsın<br/>Kim, kul olur cümle şâh<br/>Kurb-i ev-ednâ’da<br/>Var oldu senin çün taht-gâh<br/>Emrine mahkûm her şey<br/>Her sözün vahy-i ilâh</p>
			<p class="a_Paragraf">Bu ilâhîyi ve diğer birçok ilâhîlerle birlikte Ali Kemal Bey’in bestelediği, güftesi Yaman Dede’ye ait, <span class="italik_E">“Dahîlek Yâ</span><span class="italik_E"> Resûlallah...”</span></p>
			<p class="Baslik_2" id="_idParaDest-127">Fevzi Özçimi Bey</p>
			<p class="a_Paragraf">Sonra Fevzi Bey’in, fakirin şiirlerinden Rast makamında bestelediği,</p>
			<p class="Siirler_E">Allâh’a dayan, gâyene tevfîkıni versin,<br/>Kur’ân’a sarılmazsan eğer ye’se düşersin!..<br/>Kur’ân bize yâd ettiriyor Bezm-i Elest’i,<br/>Mü’min o tecellînin ezelden beri mesti!..<br/>Îmanla geçen her gece gündüz gibi aydın,<br/>Bir tâze bahâr âlemi, her ânı hayâtın!..</p>
			<p class="a_Paragraf">Bestesi Nuri Yılmaz Bey’in olan Şeyh Es’ad Efendi hazretlerinin, daha önce bahsi geçen, <span class="italik_E">“Âteş”</span> kasidesi ile <span class="italik_E">“İster”</span> kasidesi okunurdu. </p>
			<p class="a_Paragraf">Fevzi Özçimi Bey kardeşimiz iktisatçıdır. Konya’daki Üniversite Kitabevi’nin sahibidir. İlimle irfanla meşguldür. Mûsikîşinas, ârif, edip, nezîh, birçok faziletleri olan bir gönüldaşımızdır.</p>
			<p class="Baslik_2" id="_idParaDest-128">“Sin efendim, sin efendim...”</p>
			<p class="a_Paragraf">Sonra tabii Şeyh Galib’in meşhur kasidesi:</p>
			<p class="Siirler_E">Sultân-ı Rusül, Şâh-ı Mümecced’sin efendim!<br/>Bîçârelere devlet-i sermedsin, efendim! <br/>Menşûr-i “Le amrük”le müeyyedsin efendim!<br/>Dîvân-ı İlâhî’de ser-âmedsin, efendim!<br/>Sen Ahmed ü Mahmûd u Muhammed’sin efendim!<br/>Hak’tan bize Sultân-ı Müeyyed’sin, efendim!</p>
			<p class="a_Paragraf">Daha önce, Kahire günlerini anarken bahsi geçmişti: </p>
			<p class="a_Paragraf">Fakir birgün bu kasideyi Arap şuarasının da bulunduğu bir mecliste de okumuştum da <span class="italik_E">“sin efendim, sin efendim”</span> diye dillere pelesenk olmuş idi.</p>
			<p class="Baslik_2" id="_idParaDest-129">İhsân-ı müebbed</p>
			<p class="a_Paragraf">Bir başka gün okuduğumda ise Mustafa Sabri Efendi, şu mütâlaalarda bulunmuştu:</p>
			<p class="a_Paragraf">“Sultân-ı müeyyed” ifadesi çok isabetli, “Allah’ın te’yîd ettiği, desteklediği sultan sensin. Sen Allah’ın desteklediği bir güç ve kuvvetsin ya Resûlallah!” demek oluyor. Allah’ın te’yîd ettiği bir güç yenilir mi? Hayır! Sen de yenilmezsin; dâvan da yenilmedi, yenilmeyecek!.. Niçin? Çünkü sen Rabbülâlemîn’in te’yîdine mazhar olmuş bir sultan, bir iktidarsın...”</p>
			<p class="a_Paragraf">Hazret bir de şöyle demişlerdi:</p>
			<p class="a_Paragraf">Bir de “ihsân-ı müebbed” olmalıydı. Ebedî ihsan, sonu olmayan ikram, ihsan, i’zâz, lütuf olarak...</p>
			<p class="Baslik_2" id="_idParaDest-130">Konya’daki diğer dostlar</p>
			<p class="a_Paragraf">Konya’daki sohbet ve meclislerimize neş’e veren, feyiz veren okuyucu kardeşlerimizi anarken, o listeye şu kardeşleri de katmak isterim:</p>
			<p class="a_Paragraf">Konya’nın meşhur hâfızı Hasan Varol, Hâfız Ahmed Kağnıcı, üstad Ârif Etik Bey oğlu Enver Etik Bey, Hâfız Esad Belviranlı...</p>
			<p class="a_Paragraf">Sohbetlerimizi, Kur’ân-ı Kerîmler, na’t-i şerifler, ilâhîlerle süsleyen nurlandıran bu kardeşlerimizin ilk sırasında, meşhur Hâfız Hasan Vasrol Efendi bulunur. Hâfız Hasan, kıraatini, hıfzını Konya’da ikmal ettikten sonra, asker olarak İstanbul’a gider. Orada bir müddet kalarak, Hâfız İsmail Enderûnî’den kıraat okur. </p>
			<p class="a_Paragraf">Okuyuşu, ehlinin mâlumudur ki, tam bir İstanbul okuyuşudur. Hatta 1980’lerde bir tarihte Türkiye birincisi olmuş idi. </p>
			<p class="Baslik_2" id="_idParaDest-131">Veysel Öksüz Bey ve oğulları</p>
			<p class="a_Paragraf">Merhum Veysel Bey kardeşimizin mesleği demircilik, kaynakçılık idi. Mesleğine rağmen o kardeşimizdeki edebiyat, san’at kabiliyeti harika idi. Kendi kendine yetişmiş, aruz vezniyle yazılmış şiirlerinden bir divan meydana getirmişti. </p>
			<p class="a_Paragraf">Bilmem o divan şimdi ne oldu? Oğulları bastırdılar mı, bastıracaklar mı?.. O şiirler heder olmamalı.</p>
			<p class="a_Paragraf">Çünkü hepsi aruzla yazılmış gönül şiirleri, tasavvuf ve ahlâk şiirleridir.</p>
			<p class="a_Paragraf">Bu san’atkâr demirci kardeşimizin üç oğlu vardır. Hüseyin, İsmail ve Sâmi Öksüz kardeşler. İki oğlu dişçi ve eczacı oldular. Hüseyin ise aşk ve gayret gösterip hattat oldu. Konya’da birinci hattattır. Küçük kardeşi Sâmi de aynı zamanda fevkalâde denecek derecede tezyin ve tezhib san’atıyla meşguldür. Allah kendilerinden razı olsun.</p>
		</div>
	</body>
</html>