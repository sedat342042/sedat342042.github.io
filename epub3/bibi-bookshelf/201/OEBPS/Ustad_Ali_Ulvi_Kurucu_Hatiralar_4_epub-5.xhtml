<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-5">Doktor Ali Kemal Belviranlı</p>
			<p class="a_Paragraf">Ali Kemal Bey kardeşimi küçük yaşlardan beri tanırım. Benden dört beş yaş küçüktür. Çok zeki idi. Hıfzını babamdan okuyup tamamlamış, sekiz dokuz yaşında hâfız olmuştu. Kendisiyle birlikte, Kâdirî Şeyhi-zâde Hâfız Ali Efendi’den kıraat ve makam tâlim etmiştik. Henüz on yaşında iken bizimle birlikte Kapı Camiinde mukâbele okumaya başlamış ve birkaç sene devam etmişti.</p>
			<p class="Baslik_2" id="_idParaDest-6">Zekâsı dehâ derecesindedir</p>
			<p class="a_Paragraf">Ali Kemal Bey, dehâ denecek derecede bir zekâya sahiptir. Bildiğini çok iyi bilir. Çok sağlam hâfızdır. Ağzı Kur’ân-ı Kerîm’e yatkındır, çok güzel okur. Güzel okuyanı da çok iyi tanır. Mûsikî bilgisi çok kuvvetlidir. Besteler yapar. Besteleri tenkid edebilir.</p>
			<p class="a_Paragraf">Osmanlıca’yı çok iyi bilir. Notlarını eski yazımızla tutar. Senelerden beri, bendenize yazdığı mektuplar hep Osmanlıca’dır, hatasız yazar.</p>
			<p class="a_Paragraf">Biz ailecek Konya’dan Medine’ye göç ettiğimizde 13-14 yaşlarında idi. Ortaokulda okuyordu. Fakire bir ağabey nazarıyla bakar. Ben de onu öz kardeşim gibi severim. Konya’da beraber bulunduğumuz senelerde, bu ilâhî şefkat ve hürmet devam edip giderdi. Kendisiyle, on seneden fazla bir fasıladan sonra 1949 yılında Mekke-i Mükerreme’ye hac için geldiklerinde tekrar görüşebildik.</p>
			<p class="Baslik_2" id="_idParaDest-7">Hacca gitmeye 1947’ye kadar izin yoktu</p>
			<p class="a_Paragraf">Kahire’den Medine’ye döndüğüm senelerde, Hicaz’a hac için kimse gelemiyordu, izin yoktu. Fakat Türkiye’de bir iman duygusunun, bir İslâmî hareketin gelişip yayılmakta olduğu anlaşılıyordu.</p>
			<p class="a_Paragraf">İlk olarak 1947’de hacca izin çıkmış, deniz ve hava yoluyla birkaç bin hacı gelebilmişti. Bu hacılar, halleri ve sözleriyle Türkiye’de yeni bir dinî neş’enin hayata doğduğunu anlatıyordu. Gelen gazetelerde ve bilhassa Sebilürreşad dergisinde okuduklarımız da yurdumuzda İslâmiyet’in yeniden yeşerdiğini gösteriyordu... </p>
			<p class="a_Paragraf">Bazı siyasetçiler ve yazarlar o zamana kadar söylenemeyen sözleri dile getirmeye başlamışlardı: <span class="italik_E">“Din zarûrettir, ihtiyaçtır. Dinsiz bir millet yaşayamaz. Bu milletin </span><span class="italik_E">de dini vardır”</span> diyorlar; <span class="italik_E">“Müslüman Türk Milleti”</span> sözünü sarf ediyorlardı. Bunlar 1924’lerden beri söylenemeyen sözlerdi... </p>
			<p class="a_Paragraf">Geçen yıllarda, dinden hiç bahsetmeyen kimselerin, eski mebuslar, devlet adamları ve yazarların böyle dinden bahsetmeleri, insanlara ümit veriyordu.</p>
			<p class="Baslik_2" id="_idParaDest-8">Benden daha yüksek bir genç idi</p>
			<p class="a_Paragraf">1949 yılı hac mevsiminde, eski hâfızlık arkadaşım Ali Kemal’i Mekke-i Mükerreme’de gördüm. Şeyh Mahmud Sâmi Efendi ve amcam Hacıveyiszâde Mustafa Efendi’nin de bulundukları kafileyle gelmişti. Her ikisinin de hizmetine koşuyordu. Şeyh Sâmi Efendi’ye Harem’den otele gidip gelirlerken refâkat ediyordu. </p>
			<p class="a_Paragraf">Bu vesile ile kendisiyle uzun uzun konuşma fırsatı bulduk. 1939’dan 1949’a aradan on sene geçmişti. Bu kadar zaman zarfında olup bitenler, insanın gerek hususî ve gerek ruhî ve fikrî hayatında büyük değişiklikler yapıyor. </p>
			<p class="a_Paragraf">Ali Kemal Bey, benden birkaç yaş küçük olmasına rağmen, akılca, idrâkçe, ruhça benden daha yüksek bir genç idi. Kendisinin İstanbul’da olduğunu duymuştum, ama Tıbbiye’ye girdiğini bilmiyordum. O sırada son sınıfta bulunuyordu. </p>
			<p class="Baslik_2" id="_idParaDest-9">Şeyh Sâmi Efendi’nin hizmetinde</p>
			<p class="a_Paragraf">İstanbul’a tahsile giden gençlerin birçoğunun eski hallerini kaybedip Kur’ân’dan, ilim ve irfandan uzaklaştıklarını görür ve üzülürdüm.</p>
			<p class="a_Paragraf">Ali Kemal Bey’i bu endişemin aksine Şeyh Mahmud Sâmi Efendi’nin yanında, ona hizmet ederken bulmuştum. Çok sevindim. Hacca daha on gün vardı. Bu zamanı bütün dertleşip sohbet ederek, eskileri ve yeni ahvâli birbirimize naklederek geçirdik. Uzun gecelerin sonunda sabah namazını kılıp yatardık.</p>
			<p class="Baslik_2" id="_idParaDest-10">İstanbul’da büyükleri dinlemişti</p>
			<p class="a_Paragraf">Ali Kemal Bey, İstanbul’da yalnız tıp okumamış. O zaman yaşayan eski âlimlerle, âriflerle görüşmüş; ziyaretlerine gitmiş tanımış, onları dinlemiş. Ömer Nasuhi Bilmen, İsmail Fennî Ertuğrul, Ali Fuad Başgil, hatta Elmalılı Hamdi Efendi ve Beyleri tanımış. Hasan Basri Çantay’a çok gidip gelmiş. Hatta Çantay kendisine “evlat” dermiş. </p>
			<p class="a_Paragraf">Ali Kemal Bey’in asıl bahtiyarlığı, İstanbul’daki tahsili sırasında Hâfız Abdurrahman Gürses Hocaefendi’nin evinde kalmış olmasıdır. </p>
			<p class="a_Paragraf">“Menemen Hadisesi” bahane edilerek, nerede bir hocaefendi varsa hapse atılıp zulümler yapılırken, Gürses Hoca da bir bahane ile hapsedilmiş ve hapiste Ali Kemal’in babası ile birlikte bulunmuşlar.</p>
			<p class="Baslik_2" id="_idParaDest-11">Gürses Hocaefendi’nin evinde</p>
			<p class="a_Paragraf">Abdurrahman Gürses Hoca Konya’ya gelince Ali Kemallerde kalırdı. Ali Kemal tahsil için İstanbul’a gidince Hocaefendi, onu evine almış. Ali Kemal bu sayede, İstanbul’da o gün bulunan şeyh olsun, âlim olsun, ârif olsun, üstadlar fâzıl zatlar olsun, hepsiyle tanışıp çok istifade etmiş. </p>
			<p class="a_Paragraf">Ali Kemal Bey, Abdurrahman Hoca’nın faziletinden, sehâvetinden, cömertliğinden ve “Cennetlik Teyze” dediği zevcesinin iyiliğinden, ikramlarından uzun uzun bahsetmişti. Onları hep hayırla, muhabbetle anardı:</p>
			<p class="a_Paragraf">“Annem babam olsalar bana o kadar iyilik yaparlardı. Sabahleyin kalkarım, bakarım, pantolonlarım ütülenmiş, gömleklerim kolalanmış... Teyzem, evimde görmediğim yemekleri yapmış...” derdi.</p>
			<p class="a_Paragraf">Ne zaman lâf açılsa, Hocaefendi’nin iffet, nezâhet ve nezâketinden, vakârından, gözü tok oluşundan bahseder,</p>
			<p class="a_Paragraf">“Çok vakur, insanlıktan başka gâyesi olmayan, tam bir hoca ve Osmanlı efendisi edebine sahip bir zat” diye zikr-i cemîlini geçirirdi.</p>
			<p class="Baslik_2" id="_idParaDest-12">Ali Fuad Başgil Bey</p>
			<p class="a_Paragraf">Ali Kemal Bey’in İstanbul’daki günleri çok feyizli geçmiş, çok kıymetli kimselerle tanışmıştı... Meselâ<span class="italik_E"> İslâm’</span><span class="italik_E">ın Nuru</span> için Ali Fuad Başgil’den makale istediğinde şöyle karşılanmıştı:</p>
			<p class="a_Paragraf">“Evlâdım, Allah bana oğul vermedi. Talebelerimi bir evlât gibi severim. Bilhassa senin gibi daha Tıbbiye’de okurken <span class="italik_E">İslâm’ın</span><span class="italik_E"> Nuru</span> diye bir dergi çıkarmaya çalışması ve benden yazı istemesi, beni mesrûr eder. Bu benim için de bir din borcudur. Senin dergine yazı vermekle, bir vazifemi ifa etmiş olmanın huzurunu duyuyorum.”</p>
			<p class="a_Paragraf">Ali Kemal Bey’in kendisine has fikirleri, emelleri vardı. Hac dönüşü, <span class="italik_E">İslâm’ın Nuru </span>adında bir dergi çıkarmak ümidinde, azminde idi. Halbuki fakir, Türkiye’yi bırakıp çıkarken, halkın bilhassa gençliğin dine, dinî neşriyata pek ilgisi yoktu. Bunu kendisine de söyledim:</p>
			<p class="Baslik_2" id="_idParaDest-13">Kapı Camiinde üç genç</p>
			<p class="a_Paragraf">“Yâhu doktor; biz seninle çocuk yaşımızda Ramazan ayında ikindiden sonraları, Konya Kapı Camiinde mukâbele okurduk. Camie, gele gele sadece üç genç gelirdi. Bunlar Ahmed Said Uğurlu, Hâfız Nuri, bir de Mustafa dediğimiz bir arkadaştı. Said sonra operatör doktor oldu; Nuri de biliyorsun hâkim çıktı. Bunlar o zamanlar lisede talebe idiler. Koskoca Konyalı ayağa kalkar, bunlara bakardı.</p>
			<p class="a_Paragraf">“Allah’ım sen ne kudret sahibisin ki, bu tecelli nedir? Bunlar ki hem lisede okuyor, hem de camie gelip, oruç tutuyorlar!” diye sevinirlerdi.</p>
			<p class="Baslik_2" id="_idParaDest-14">Tahsilin şartı, sanki dinsizlik!..</p>
			<p class="a_Paragraf">“Sanki tahsilli olmanın şartı, dinsizlikti. Öyle gösterilmiş, öyle inanılmıştı. Üç lise talebesinin Ramazan’da Kur’ân-ı Kerîm dinlemeye câmie gelmeleri Konyalıya tuhaf görünür, İlâhi bir tecelli gibi gelirdi. Onları, sanki fetih ordusunu karşılar gibi ayağa kalkıp karşılarlardı. Elinden gelse, onlara camide alkış tutacaklardı. Halk öyle heyecanlanır, sevinirdi...”</p>
			<p class="a_Paragraf">Bunları Ali Kemal Bey’e hatırlattım. Benim içimde, acaba olur mu, diye istifhamlar vardı. Fakat o çok ümitli idi. Benim önüme yepyeni bir ufuk açtı. </p>
			<p class="a_Paragraf">Türkiye’de İslâm’ın Nuru adıyla çıkacak bir derginin okunacağını, satılacağını, böyle bir şeyin artık beklendiğini, bunu çıkarmanın bir din borcu olduğunu söylüyordu. Devamlı, gençlik gençlik diyordu. Birgün sordum:</p>
			<p class="Baslik_2" id="_idParaDest-15">“Gençlik, gençlik!” dediğin kimler?</p>
			<p class="a_Paragraf">“Ali Kemal Bey, azizim, kardeşim! Siz kaç kişisiniz ki, böyle gençlik, gençlik diyorsun?”</p>
			<p class="a_Paragraf">O zaman bana Türkiye’de yeni başlayan İslâmî uyanıştan bahsetti:</p>
			<p class="a_Paragraf">“Bir Necip Fazıl Bey çıktı. Fransa’da okumuş. Mazisi öyle senin benim gibi değil, dinî kültürü de pek fazla değil. Fakat sırf imanı sayesinde, bir fikir kutbu oldu ve bir gençlik meydana getirdi. Konferansları çok heyecanlı oluyor...”</p>
			<p class="a_Paragraf">Ali Kemal, Necip Fazıl’dan bahsederken çok heyecanlıydı. Ben de Necip Fazıl’ı görmeden sevdim, âşık oldum. Sonra Büyük Doğu’ya da abone oldum. Sebilürreşad’ın yanında onu da takip etmeye başladım. Ali Kemal devam ediyordu:</p>
			<p class="Baslik_2" id="_idParaDest-16">Cevat Rifat Atilhan</p>
			<p class="a_Paragraf">“Bir Ali Fuad Başgil Bey var. Hukuk profesörü. Gençler hep ziyaretine gidiyorlar...</p>
			<p class="a_Paragraf">“Yahudi meselesinden başka bir şey bilmeyen Cevat Rifat Atilhan Bey var; aynı mevzuu yazar. Eserleri kırkı elliyi aşmış. Yazdığı aynı mevzu, Mason Yahudi, Yahudi Mason, İttihat ve Terakki, Sultan Abdülhamid... Aynı bahisler için adam elli kitap yazıyor, yazdıkları da okunuyor... </p>
			<p class="a_Paragraf">Ağabey, Allah’ın izniyle ben bu dergiyi çıkaracağım. Sizden de yazı beklerim...”</p>
			<p class="Baslik_2" id="_idParaDest-17">Şair nedir, ne yapar?</p>
			<p class="a_Paragraf">Ben o zamana kadar ne şiir, ne de nesir, herhangi bir şey yazmıştım. Okuyorum, hele şiire aşığım... Ancak okuma hep okuma...</p>
			<p class="a_Paragraf">Yalnız biliyorum ki, şair demek bir milletin ruhunu harekete geçiren; dâvasını, şiirleriyle milletin kalbine, gönlüne üfleyen; bir ilâhî nefes olup, bir milleti dirilten insan demektir. </p>
			<p class="a_Paragraf">Bu nefes bazen fırtınalı, dalgalı bir deniz olur; bazen barajlarla, sedlerle önlenemeyen coşkun bir sel olur... Bu şekilde gönlümde bir şiir aşkı var, ama daha başımdan geçmedi...</p>
			<p class="Baslik_2" id="_idParaDest-18">Mina’da bir sohbet</p>
			<p class="a_Paragraf">Ali Kemal Bey’le Mina’da çadırda konuşuyoruz... O kadar heyecanlı konuştu ki, dâvasına beni de âşık etti. </p>
			<p class="a_Paragraf">“Eğer biz gençliğe böyle bir dergi çıkarmazsak, bu yolda atılacak adımı atmazsak; Allah bize, şu geldiğimiz haccı sorduğu gibi onu da soracak: Gücünüz yettiği halde neden haccetmediniz, niçin namaz kılmadınız, oruç tutmadınız,  malınızın zekâtını vermediniz; niçin iyi müslüman olmadınız, Müslümanlığı gereği gibi yaşamadınız, diye sual edeceği gibi, bu vazifeyi görmezsek, bunu da bizden soracak! Bu vazifemizi yapmazsak, ilâhî mes’uliyetten kurtulamayız...” diyordu.</p>
			<p class="a_Paragraf">Beni de heyecanlandırdı. Kendisine,</p>
			<p class="a_Paragraf">“Doktor, çıkaracağın dergiye inşâallah ben de elimden geldiği kadar yazılar yazacağım” dedim.</p>
			<p class="Baslik_2" id="_idParaDest-19">Yeni bir ilmihal</p>
			<p class="a_Paragraf">Ali Kemal Bey, hâfızlığı ve doktorluğu yanında, dinî tahsilini de tam olarak ikmâl etmiş, âlim, ârif ve kâmil bir mü’mindir. Dine ve dile yani kültürümüzün temel değerlerine hizmet etmek için güzel eserler de kaleme almıştır.</p>
			<p class="a_Paragraf"><span class="italik_E">İslâm Prensipleri</span> adını verdiği ilmihal kitabı, yazıldığı günlerde çok büyük bir ihtiyacı karşılamış, bilhassa gençlere ve İslâmiyet’i yeni öğrenmek için okuyacak eser arayanlara çok faydalı olmuştur. </p>
			<p class="a_Paragraf">Eski ölçülerle bir ilmihalden çok İslâmiyet’i hemen her bakımdan ele alan ve herkesin anlayacağı bir dille yazılmış, seçkin bir eserdir. Büyük bölümü soru cevap şeklinde kaleme alınmış olan kitabın son senelerde İngilizce tercümesi de yayınlanmış ve faydası adeta cihanşümul hale gelmiştir.</p>
			<p class="Baslik_2" id="_idParaDest-20">Her kitabın hizmeti ayrı</p>
			<p class="a_Paragraf">Ali Kemal Bey’in böyle bir kitap yazdığını duyan bazı arkadaşlar, Konya’da,</p>
			<p class="a_Paragraf">“Sanki memlekette ilmihal kıtlığı varmış gibi, Ali Kemal de kalkmış ilmihal yazıyor” diye, tenkid yollu konuştuklarında, bendeniz,</p>
			<p class="a_Paragraf">“Ey! Çok şair yetişti, dünyalar kadar şiir yazıldı. Fakat bir <span class="italik_E">Safahat </span>çıkmadı. Onlar da şiir Safahat da... Ama hepsi aynı mı? Safahat bence asrımızın Mesnevî’sidir. Binaenaleyh Ali Kemal Bey’in yazacağı ilmihal, mutlaka farklı olacaktır; müstesna tarafları olacak ve faydalı olacaktır. Bu kadar zeki ve samimi bir arkadaşın yazacakları ayrı bir vazife görecektir” demiştim.</p>
			<p class="Baslik_2" id="_idParaDest-21">“Sadaka-i câriyye”ler, tükenmeyen hayırlar</p>
			<p class="a_Paragraf">Ali Kemal Bey gerek <span class="italik_E">İslâm Prensipleri</span> gibi pek çok kimsenin imanını, amellerini kurtaran bir kitapla ve gerek diğer eserleri ile pek faydalı hizmetler ediyor... Zaten bu gibi hayırlı eserler vermemiz için Peygamber-i Zîşân Efendimiz’in teşvikleri vardır. </p>
			<p class="a_Paragraf">İnsanoğlu ölünce, amel defteri kapanır. Artık bir şey, bir hayır veya şer yapamayacağı için deftere bir şey yazılmaz olur... Ancak üç kimsenin amel defteri kapanmaz, hayattaymış gibi devam eder durur. İyilikleri, hasenatları bir nehir gibi onun lehinde olarak kıyâmete kadar akar gider. Buna: Sadaka-i Câriyye denir...</p>
			<p class="Baslik_2" id="_idParaDest-22">Üç şeyi bırakan bahtiyarlar</p>
			<p class="a_Paragraf">Hayattayken yaptığı ve kendisi öldükten sonra insanlara faydalı olmaya devam eden iyilikler, işler, eserler, yapılan vakıflar, sebiller, rubatlar, yurtlar, yollar, köprüler, camiler, içinde hayırlı ilimler okunan mektepler, medreseler... Onun adına sevap kazanmaya, kazandırmaya devam ederler. İşte amel defteri kapanmayanlardan birisi budur.</p>
			<p class="a_Paragraf">İkincisi, hayırlı bir evlat bırakmış olandır. O evladın yaptığı her hayır, hasenat ve iyilikten, merhum babası da aynen pay alır, onun sevabı da eksilmez. Böylece hayır kazancı nesiller boyu devam eder gider. Ayrıca hayırlı evlat, babasına dualar da eder, Fatihalar ve hatimler de gönderir.</p>
			<p class="a_Paragraf">Amel defteri kapanmayıp, hayırları artmaya devam eden üçüncü kısım bahtiyarlar ise, faydalı kitaplar yazıp, bırakıp gitmiş mü’minlerdir. İşte Ali Kemal Bey de bu zümredendir.</p>
			<p class="a_Paragraf">Ali Kemal Bey’in ayrıca yazdığı <span class="italik_E">BeyânülHak</span>, <span class="italik_E">Osmanlıca</span><span class="italik_E"> Rehberi, Kıraat Kitabı, Tecvid</span> gibi eserleri de çok faydalıdır. Bir de <span class="italik_E">Aruz ve Âhenk </span>diye bir kitap yazmıştı. </p>
			<p class="Baslik_2" id="_idParaDest-23">Ali Nihad Tarlan Bey</p>
			<p class="a_Paragraf">Buna dair bir hâtırayı Mimar Mühendis Ömer Kirazoğlu dostumuz şöyle anlatmıştı:</p>
			<p class="a_Paragraf">İstanbul Edebiyat Fakültesi’ndeki odasında, Prof. Ali Nihad Tarlan Hoca’yı ziyarete gitmiştim. Baktım, masanın üzerinde senin şiir kitabın <span class="italik_E">Gümüş Tül ve Alevler</span>’le Ali Kemal’in <span class="italik_E">Aruz ve Âhenk</span> kitabını gördüm. Ali Nihad Hoca’ya kitapları işaret edince, şöyle dedi:</p>
			<p class="a_Paragraf">“Bu doktor çok zeki, çok müstesna bir çocuk… Yâhu bana yeniden aruzu öğretiyor. Aruzun sırlarını keşfediyor, iyiliklerini anlatıyor. Bana bu kitap kendisini okutturdu. Kâinattaki âhenkten bahsediyor. Osmanlının aruzu niçin aldığının, sevdiğinin felsefesini yapıyor. İftihar ettim; memnuniyetle okudum...”</p>
			<p class="a_Paragraf">Ali Kemal Bey yaşça benden küçük olmasına rağmen, bir dost olarak, fakire durmadan “yüksel, daha yüksel, daha yüksel” diye seslenen gönül dostlarından birisidir. Kendisine olan minnetim pâyansızdır.</p>
			<p class="Baslik_2" id="_idParaDest-24">“Şimdi yaşayan, bir gölgedir.”</p>
			<p class="a_Paragraf">Ali Kemal Bey, üniversite muhitini, gençliği kurtarmak için <span class="italik_E">İslâm’ın Nuru </span>isminde bir dergi çıkarmanın aşkıyla yanıyordu. Bütün emeli, kitleye hâkim olan münevver zümreye hitap etmek, memleketin mukadderatını yarın ele alacak olan aydınlara İslâm’ı anlatabilmek, onları kurtarmaktı. Onların kurtulmasıyla memleketin de kurtulacağına inanıyordu.</p>
			<p class="a_Paragraf">“Kültürümüz, yani başta dinimiz olmak üzere, dilimiz, âdetlerimiz, ahlâkımız elden gitti; onlarla beraber millet ve memleket de elden gitti. Şimdi yaşayan bir gölge, bir kuru kalabalıktır... Kültürümüzü ihya eder, diriltir, yeniden kazanırsak, memleket ve millet de yeniden memleket olur, millet olur” diyordu.</p>
			<p class="a_Paragraf">Âkif Bey’in şu beyti ruhuna hâkim olmuştu:</p>
			<p class="Siirler_E"><span class="italik_E">Sâhipsiz olan </span><span class="italik_E">memleketin batması haktır;<br/>Sen sâhip olursan bu vatan batmayacaktır.</span></p>
			<p class="a_Paragraf">“Ey müslüman vatan evladı, kendine gel, kendini bul; memleketine, vatanına sahip ol!” diyordu. Bütün derdi, gâyesi aydınları, vatana sahip çıkma şuuruna eriştirmekti.</p>
			<p class="Baslik_2" id="_idParaDest-25">Hayatımı değiştirdi</p>
			<p class="a_Paragraf">Binaenaleyh kendisiyle görüşmelerimiz çok samimi oluyordu. Çünkü İstanbul’a yüksek tahsile giden gençlerin çoğunun bizden koptuğunu, elden gittiğini biliyordum. Avrupa’ya gitmekle İstanbul’a gitmek birdi. Anadolu’dan buraya gelen genç o denizin içinde eriyip gidiyordu.</p>
			<p class="a_Paragraf">Yüksek tahsilini İstanbul’da yapmış, Tıbbiye’nin son sınıfına gelmiş bir kardeşimizin, benden küçük olmasına rağmen, böyle dert dolu bir dâva adamı olarak Mekke’de karşıma gelmesi, bendenizi son derece heyecanlandırdı. </p>
			<p class="a_Paragraf">Bu sûretle Ali Kemal Bey hayatımda büyük inkılâp yapanlardan birisi oldu. Bu hususta kendisine minnetdarım. Yazdığım her eserde, her şiirde, bu kardeşin himmet ve gayreti vardır. </p>
			<p class="Baslik_2" id="_idParaDest-26">“Derviş nedir?”</p>
			<p class="a_Paragraf">Ali Kemal Bey’le Mekke-i Mükerreme’deki ilk buluşmamızda, kendini bana, Şeyh Mahmud Sâmi Efendi ve amcam Hacıveyiszâde Mustafa Efendi’nin de bulundukları tayyare ile gelmiş, onların hizmetinde, zikr ü tâat ile meşgul, umumiyetle alışılmış olan bir derviş şeklinde görünmüştü.</p>
			<p class="a_Paragraf">Her ne kadar, benim zihnimde, ruhumda yaşayan derviş tarifi, babamların amcamların şeyhi olan Zeynelâbidin Efendi’nin sözlerinde şekil bulan bir cazibe bir felsefe ile ruhuma hâkimdi...</p>
			<p class="a_Paragraf">Kendilerine, “Derviş nedir?” diye sorulduğunda, “Hazır askerdir.” cevabını vermişlerdi.</p>
			<p class="Baslik_2" id="_idParaDest-27">Hazır asker</p>
			<p class="a_Paragraf">Evet, derviş bir kelime ile “hazır asker”di. Derviş, kendisini cemiyete, insanlığa vakfetmiş, adamış insan demekti. Derviş, herhangi bir cemiyet meselesinde, en ağır vazifeleri gönüllü ve karşılıksız olarak yapmaya hazırdır. Derviş, Allah’a varlığını, benliğini teslim etmiş; Allah’ın rızasında fâni olmuş; bu aşk ile bâki olmuş kimsedir.</p>
			<p class="a_Paragraf">İşte ilk görüştüğümüzde, Ali Kemal Bey’i zihnimdeki o tarife uyan değil de, umumiyetle gördüğümüz, sadece şahsî ibadetleriyle meşgul bir derviş gibi anlamıştım. Meğer öyle değilmiş. Meğer ruhumla gönlümle âşık olduğum o derviş tarifine uyan bir derviş imiş...</p>
			<p class="Baslik_2" id="_idParaDest-28">“Biraz da zikrimi yapsam...”</p>
			<p class="a_Paragraf">Fakir böyle kendisiyle, ne zamandır hasret kaldığım mevzulara kavuşmuş gibi, müslümanların dertleri nelerdir; nasıl hizmetler yapmalı diye konuşup dururken, Ali Kemal Bey, yine de haklı olarak içinden geçirmeden edememiş:</p>
			<p class="a_Paragraf">“Yâhu ben buraya, ibadete mi geldim, konuşmaya mı geldim? Şimdiye kadar çok konuştuk; artık biraz da evrâdımla, ezkârımla, Sâmi Efendi’den almış olduğum derslerimle meşgul olsam...”</p>
			<p class="Baslik_2" id="_idParaDest-29">“Dünya ticareti mi?..”</p>
			<p class="a_Paragraf">Onun gönlünden bunlar geçerken, Allah da bana şu sözleri söyletmiş:</p>
			<p class="a_Paragraf">“Ali Kemal Bey, şimdi size bu konuşmalarımız mâlâyâni gibi gelmesin. Unutmayın ki Resûlullah Efendimiz’in hayatı bütün böyle geçti. Biz burada dünya ticareti mi konuşuyoruz, ne yapsak, ne kadar para kazanırız diye planlar mı yapıyoruz? Hayır! Dinimize nasıl hizmet ederiz, etmeliyiz; müslüman kardeşlerimize nasıl faydalı oluruz, diye konuşuyoruz.</p>
			<p class="a_Paragraf">“Doğrusu ben seni İstanbul’a gittin, ellerin malı oldun sanırdım. Sen beni şâd ettin. Ama bir derdimi de bin ettin. Allah razı olsun. İnşâallah dualarım kabul olacak. Çünkü ben Kahire’de talebelik hayatımda Câmiül Ezher’de, Muhammed Bey Ebuzzeheb yurdunda bir gece başımdan geçen bir hadiseyi ve o gece ettiğim duayı unutamam...”</p>
			<p class="a_Paragraf">Ali Kemal Bey benim bu sözlerim üzerine heyecanlandı, hakikaten içinden öyle düşünceler geçirdiğini söyledi:</p>
			<p class="a_Paragraf">“Ağabey ben de kendi kendime, yâhu demiştim; on gündür Harem’de olsun, Mina gecelerinde olsun durmadan konuştuk, evet güzel anlar geçirdik, hizmet için sözleşmeler yaptık, ama artık ağabeye görünmesem de bir kenara çekilip evrâd ü ezkâr ile meşgul olsam” demiştim.</p>
			<p class="a_Paragraf">Sonra Kahire’deki talebe yurdunda ettiğim duanın ne olduğunu sordu. Ben de anlattım. Hadise şudur:</p>
			<p class="Baslik_2" id="_idParaDest-30">“Alevler içinde, fakat yanmıyor!”</p>
			<p class="a_Paragraf">Gecelerden bir gece, derslerimi yaptım, yatacağım. Kahire’de intişar eden, er-Risâle diye bir dergi vardır. Merhum Üstad Mustafa Sâdık er-Râfiî burada makaleler yazardı. Odamda masanın üzerindeki dergi gözüme çarptı:</p>
			<p class="a_Paragraf">“Acaba üstad ne yazdı, bir okuyayım da öyle yatayım” dedim.</p>
			<p class="a_Paragraf">Gecenin geç saati, talebeler yatmışlar, yurtta ses seda yok... Üstad’ın makalesi, beni, elektrik çarpmış gibi çarptı. Şok diyorlar ya, onun gibi. Şoktan daha müessir bir çarpış ve çarpılış... Makalenin ünvanı, “Fi’l-leheb ve lâ yehtarik” yani <span class="italik_E">“Alevler İçinde Fakat Yanmıyor!”</span></p>
			<p class="a_Paragraf">Bu başlık beni çarptı: Alevler İçinde Fakat Yanmıyor... Alevler içinde olup da yanmayan nedir? Ateş tuğlası değil... Üstada dehşet veren bir hadise var. Nedir bu yanmayan?</p>
			<p class="a_Paragraf">Üstad devam ediyor:</p>
			<p class="Baslik_2" id="_idParaDest-31">Nurlu üniversite gençleri</p>
			<p class="a_Paragraf">Geçenlerde evime, gecelerden bir gece, üniversite talebelerinden müteşekkil bir grup genç geldi. “Benim yazılarımdan istifâde ettiklerini, zevk duyduklarını, feyz aldıklarını söylediler.”</p>
			<p class="a_Paragraf">Yüzlerinde secdenin nuru vardı; ifadelerinde imanın şuuru vardı; hallerinde Allah’a kul olmanın aşk ve huzuru vardı... Konuşmaları, gerek nezaketleri ve gerekse tavır ve hareketleri, bilhassa yüzlerindeki nur, ruhumu yaktı. </p>
			<p class="a_Paragraf">Ağlayarak, Allah’ıma dedim ki:</p>
			<p class="a_Paragraf">“Ya Rabbi, ben bu gençlere feyiz verecek insan değilim. Ben kendimi bilirim. Sen beni, benden daha iyi bilirsin Allah’ım... Fakat sen bu âciz kulunu onlara böyle gösteriyorsun...” Hayret ettiğim bir taraf da şu oldu:</p>
			<p class="a_Paragraf">Bu gençler, kılık kıyafetlerinden belli ki, zengin, aristokrat ailelerin çocukları, iyi üniversitelerde, kızlarla beraber okuyorlar. Fakat bütün bu dünyevî imkânlara, bu saptırıcı teşviklere rağmen nasıl böyle temiz kalmışlar!</p>
			<p class="a_Paragraf">Bunlar böyle neler soruyorlar, hangi bahislere giriyorlar, benden neler bekliyorlar!</p>
			<p class="Baslik_2" id="_idParaDest-32">Üstad’ın duası</p>
			<p class="a_Paragraf">Derken içimden bir feryat koptu:</p>
			<p class="a_Paragraf">“Allah’ım, sen öyle bir güç ve kuvvet sahibisin ki, </p>
			<p class="a_Paragraf">“Ateşler içinde İbrahim’i, Firavun’un sarayında Hazret-i Musa’yı, balığın karnında Hazret-i Yunus’u muhafaza ettiğin gibi, </p>
			<p class="a_Paragraf">“Düşmanların elinden Hazret-i İsa’yı kurtardığın gibi, </p>
			<p class="a_Paragraf">“Sevgili peygamberimiz Hazret-i Muhammed Mustafa sallâllahu aleyhi ve sellemi mağarada sakladığın gibi, bunların imanını da koruyorsun...</p>
			<p class="a_Paragraf">“Allah’ım, bunları görmekle, senin kudretine olan imanım kemâl buluyor!..”</p>
			<p class="Baslik_2" id="_idParaDest-33">“Yâ Rabbi, bizde de yetişsin...”</p>
			<p class="a_Paragraf">Üstad er-Râfiî’nin yazısı böyle devam ediyordu. Dayanamadım ağladım... Gittim abdest aldım, geldim. İki rekât namaz kıldım. Gözyaşlarımla yalvardım:</p>
			<p class="a_Paragraf">“Allah’ım, Üstad Râfiî’nin anlattığı gençler gibi bir gençlik de benim memleketimde yetişmeyecek mi, yâ Rabbi!” dedim.</p>
			<p class="a_Paragraf">Bu duamı her fırsatta tekrar eder dururdum. Mekke-i Mükerreme’de Ali Kemal Bey kardeşimi görünce, bu duamı ona da böylece anlattım.</p>
			<p class="a_Paragraf">“Doktor benim bu duam, kabul olunacak inşâallah” dedim.</p>
			<p class="a_Paragraf">Ali Kemal Bey, benden bunları dinleyince heyecanlandı:</p>
			<p class="a_Paragraf">“Ağabey Türkiye’de üniversitelerde şimdi ne cevherler var” dedi ve ekledi:</p>
			<p class="a_Paragraf">“Ben sizi on senedir görmüyorum. Arabistan’da kaldı, Türkçe’yi unutmuştur. Acaba ağabeyle ben nasıl konuşacağım, diye gönlümden tereddütler geçiyordu. Sizi, böyle dâvaya bu kadar âşina, bu kadar yakın ve Türkçe’yi unutmamış, bu kadar rahat konuşur görmekle bahtiyar oldum, ağabey...”</p>
			<p class="Baslik_2" id="_idParaDest-34">Kâbe karşısındaki tatlı sohbetler</p>
			<p class="a_Paragraf">Ali Kemal Bey’le, bu şekilde, Mekke-i Mükerreme’de Kâbe-i Muazzama’nın karşısında geçirdiğimiz günler ve geceler, o tatlı saatler, hakikaten fakir için unutulmaz hâtıralar oldu.</p>
			<p class="a_Paragraf">Ali Kemal Bey ile sohbetlerimizde, on yıldır ve bilhassa İstanbul’da üniversite okurken zamanın büyük müslüman münevverleriyle yaptığı temaslar ve onlardan öğrendikleri ile yürüttüğü fikirler, benim için çok faydalı olmuştu: </p>
			<p class="a_Paragraf">Memleketin aydını ne haldedir, bu aydının yanlışları nedir? Sözde aydın olduğu halde özde niçin kararmıştır? Aydınlığını neden bu kadar kaybetmiştir? Hep bunları konuştuk. Bu konuşmalar benim için çok faydalı ve irşad edici oldu... Onun çıkaracağı dergiye yazı yazmaya, iştirâk etmeye karar verdim. </p>
			<p class="Baslik_2" id="_idParaDest-35">“Tapalı, kapalı, sopalı...”</p>
			<p class="a_Paragraf">Doktor Ali Kemal Bey kardeşimle birgün Medine-i Münevvere’de, fakirhanede bulunuyorduk. Şöyle dedi:</p>
			<p class="a_Paragraf">“Sadeddin Kaynak’ın bestelerinden bir beste var. Acemaşîran olacak. Sadeddin Bey’e güfte olarak vermişler, o da bestelemiş... Beste çok güzel, fakat güftede kaba kelimeler var...”</p>
			<p class="a_Paragraf">“Hangi güfte doktor?”</p>
			<p class="a_Paragraf"><span class="italik_E">“Gönül sana tapalı, kapın </span><span class="italik_E">bana kapalı, şaşırmışım yolumu, bu sevdaya sapalı...</span> Tapmak, sapmak... Kulağa, tokmak gibi geliyor... Bir kere tapmak kelimesi yersiz. Bizde İslâm akidesinde Allah’a tapılır, mânen mahzurlu... Bu kelimeleri hafifleştirsek, güzelleştirsek... Acaba bunların yerine ne desek?..”</p>
			<p class="Baslik_2" id="_idParaDest-36">“Gönül seni seveli…”</p>
			<p class="a_Paragraf">Bunları söyledi, yukarı çıktı. Üst katta oturuyordu. Fakir, şiiri bir gözden geçirdim. Onun yadırgadığı mısraların yerine şu mısralar doğdu:</p>
			<p class="a_Paragraf"><span class="italik_E">“Gönül </span><span class="italik_E">seni seveli, aşkınla oldum deli; bir kez yüzün göreyim, ey </span><span class="italik_E">güzeller güzeli.”</span> Doktor, sabah namazı için aşağı indi. Namaza giderken söyledim; sevindi, şöyle dedi:</p>
			<p class="a_Paragraf">“Allah razı olsun, yıllardan beri bu mısralar zevkime tokmak gibi inerdi...”</p>
			<p class="Baslik_2" id="_idParaDest-37">Bestelenen Şiirlerim</p>
			<p class="a_Paragraf">Ali Kemal Bey, yazdığım bazı dinî şiirleri de bestelemiş ve bazı arkadaşlara da besteletmiştir. Meselâ,</p>
			<p class="Siirler_E"><span class="italik_E">Allâh’a dayan, gâyene tevfîkıni versin, <br/>Kur’ân</span><span class="italik_E">’a sarılmazsan eğer, ye’se düşersin.</span></p>
			<p class="o_Paragraf">mısraları ile başlayan şiiri, Konya’daki gönül dostlarımızdan Fevzi Özçimi Bey’e besteletmişti.</p>
			<p class="Baslik_2" id="_idParaDest-38">Doktorun meâl isteği</p>
			<p class="a_Paragraf">Doktor Ali Kemal Bey’in, fakirden bir isteği vardı, ama kırk yıl geçti yapamadım. Bundan sonra da yapılamaz. </p>
			<p class="a_Paragraf">Her zaman,</p>
			<p class="a_Paragraf">“Ağabey, tefsirli bir meâl yazsan. Sohbetlerinde âyetlerin muhtelif mânâlarını ne güzel veriyorsun. Bunları yazmak lâzım” derdi; ama ben bunu gücümün fevkınde gördüm. Bunun için de, </p>
			<p class="a_Paragraf">“Bu tevâzu, seni birçok şeylerden mahrum ediyor” der dururdu. Sahiden de, onun gayreti olmasa, bu şiirler de çok zor ortaya çıkardı.</p>
			<p class="Baslik_2" id="_idParaDest-39">Şiir kitabım</p>
			<p class="a_Paragraf">Ali Kemal Bey, <span class="italik_E">İslâm’ın Nuru</span>’nda çıkan şiirlerimi önce<span class="italik_E"> “Gümüş Tül”</span> daha sonra da <span class="italik_E">“Gümüş Tül ve</span><span class="italik_E"> Alevler”</span> adıyla bir kitapta toplayıp bastırdı. </p>
			<p class="a_Paragraf">İlk baskı 1962’de yapılmıştı. Ancak daha önce, 1958 veya 1959 olmalı, Hilal Yayınları arasında <span class="italik_E">“Nurdan Sesler”</span> adıyla bir kısım şiirlerim yayınlanmıştı. </p>
			<p class="a_Paragraf">Sonraki baskılara, yeni şiirler eklendi.</p>
			<p class="Baslik_2" id="_idParaDest-40">İlâhîler ve Mevlid</p>
			<p class="a_Paragraf">Ali Kemal Bey, bazı güfteler de istemişti:</p>
			<p class="a_Paragraf">“Ağabey, gerek ilâhî ve gerek şarkılarda güfteler çok sulanmış halde. İlâhî güfteleri maalesef ruhu beslemeyecek kadar sade, basit... Bektaşi havasında söylenmiş ilâhîler memleketin ufkunu sardı... İlâhî ve kaside için güfteler yazsanız da bestelesek” diyordu.</p>
			<p class="a_Paragraf">Yazdığım dinî güfte ve kasideler de o kardeşin gayreti iledir... İlahî sözleri yazmak, manevî bir atmosfer, ayrı bir hal ve hava istiyor.</p>
			<p class="a_Paragraf">Rivayet edilir ki, birisi Nâmık Kemâl Bey’e,</p>
			<p class="a_Paragraf">“Üstad, bir <span class="italik_E">Mevlid</span> yazsanız...” diye teklifte bulunmuş. Merhum demiş ki: </p>
			<p class="a_Paragraf">“Yâhu tövbe et! Ben haddimi bilen insanım. <span class="italik_E">Mevlid </span>yazmak için, o manevî havaya girmek lâzım. Ben maalesef o manevî havada değilim...”</p>
			<p class="a_Paragraf">Yazdığım ilâhî ve kaside güftelerinde bazı öyle beyitler vardır ki, hakikaten ruhuma aynalık etmiştir.</p>
			<p class="Baslik_2" id="_idParaDest-41">“Levlâke Yâ Muhammed”</p>
			<p class="a_Paragraf">İlk yazdığım kaside, <span class="italik_E">“Levlâke Yâ Muhammed”</span> dir. Şiir <span class="italik_E">İslâm’ın Nuru</span>’nda çıktığı zaman, Doktor onu Sadeddin Kaynak Bey’e vermiş; o da rast makamında bestelemiş. Sevildi ve okundu. Hâlen de okunuyor. Ondan sonra yazdığım <span class="italik_E">“Sevdim Seni”</span> manzumesidir. Orada bir mısra var:</p>
			<p class="Siirler_E"><span class="italik_E">Doğ kalbime bir lâhzacık, ey Nûr-i Dilârâ...</span></p>
			<p class="a_Paragraf">Bunu yazarken, sanki Muhammed Mustafa salâllâhu aleyhi ve sellemin, Resûl-i Zîşân Efendimiz’in aşkı, feyzi, şefaati, sanki bir nur olarak kalbime doğmuş gibiydi...</p>
			<p class="a_Paragraf">Son yazdığım:</p>
			<p class="Siirler_E">Bûy-i vaslındır, muattar eyleyen sünbülleri,<br/>Nur cemâlinden eserdir, bâğ-ı aşkın gülleri,<br/>Gül cemâlindir Habîbim, mesteden bülbülleri,<br/>Ben Resûl-i Kibriyâ’nın bülbül-i nâlânıyım,<br/>Mücrimim gerçi, cemâl-i Mustafa hayrânıyım.</p>
			<p class="a_Paragraf">Bu güftede bir mısra daha var ki, çok mânâlıdır:</p>
			<p class="Siirler_E">Âşıkın <span class="italik_E">gözyaşlarından</span><span class="italik_E"> doldu hep peymâneler...</span></p>
			<p class="a_Paragraf">Aşk meclisindeki âşıkların ellerindeki kadehler, onların aşklarının gözyaşlarıyla dolmuştur. Başka içkiye ihtiyaçları yoktur. Kadehleri feyizle, aşkla, şevkle doludur.</p>
			<p class="a_Paragraf">Bu gibi mısra ve beyitler, hakikaten ruhumda neş’esi hâlâ yaşayan nağmelerdir.</p>
			<p class="Baslik_2" id="_idParaDest-42">“Sehl-i mümteni’”</p>
			<p class="a_Paragraf">Edebiyatımızda “sehl-i mümteni’” derler, bir tâbir vardır. Bunu herkes anlayışına göre açıklar... En güzel izahını Cenap Şehâbeddin’de buldum. Şöyle tarif ediyor:</p>
			<p class="a_Paragraf"><span class="italik_E">“A’zamî besâtet içinde, a’zamî güzellik.”</span></p>
			<p class="a_Paragraf">Yani son derece, olabildiği kadar sâde, basit bir ifâdeyle, en güzel, en muhteşem mânâların ifade edilmesi...</p>
			<p class="a_Paragraf">Bakarsın çok kolay, sade bir söz...</p>
			<p class="a_Paragraf">Fakat bir benzerini söyleyeyim dersen, söyleyemezsin.</p>
			<p class="a_Paragraf">Çok zor yazılır, yazan çok zahmet çeker; ama o zahmet derecesinde söz kolaylaşır, güzelleşir.</p>
			<p class="a_Paragraf">Mehmed Âkif’in şiirleri sehl-i mümteni’e misaldir. Kolay görülür. Taklit edilemez. Kendisinin onları yazarken çektiği zahmeti Allah bilir...</p>
			<p class="Baslik_2" id="_idParaDest-43">Servi ve Yahya Kemâl</p>
			<p class="a_Paragraf"><span class="italik_E">İslâm’ın Nuru</span>’na yazdığım bir şiirde, bir “servi” kelimesi geçer... Medine-i Münevvere’den, hayalen memleketime gidip, vatanını müdafaa eden şehitleri ziyaret etmek istiyorum. <span class="italik_E">“Mücâhid</span>” şiirimin ilk şeklinde bulunan mısralar şöyle idi:</p>
			<p class="Siirler_E">Geçtikçe hayâlim, o şehîd ülkelerinden,<br/>Dalgın düşünen servilerin gölgelerinden, <br/>Bir ney gibi, rüzgârlar öter kumrular ağlar,<br/>Geçmişlere bin Fâtiha, her zerrede çağlar...</p>
			<p class="a_Paragraf">Vezinde eksiklik yok, kafiyeler de tamam. Fakat servilere başka bir sıfat bulamadım. Vezin tuttu, ama servi bir ağaç, nasıl düşünür?..</p>
			<p class="a_Paragraf">Meğer aynı şey Yahya Kemal’in de başına gelmiş. “serviler” diye kelimeyi yazmış, ama ona bir sıfat bulamamış... Birgün ağaç gölgesinde otururken, aklına “serin” kelimesi gelmiş. Hemen yanındakilere yazdırmış.</p>
			<p class="a_Paragraf">“Üstad, ne oldu?” diye sormuşlar.</p>
			<p class="a_Paragraf">“Çocuklar, uzun zamandan beri servilere bir sıfat bulamamıştım. Serin serviler, ruhumu doldurdu” demiş. </p>
			<p class="Baslik_2" id="_idParaDest-44">“Neylerse güzel eyler!”</p>
			<p class="a_Paragraf">Sehl-i mümteni’lerden Yunus Emre’nin beyitleri, öyle kolayca söylenir gibi gelir. Mâna dolu, tevhid dolu, aşk dolu... Söylemek ne mümkün!</p>
			<p class="a_Paragraf">Erzurumlu İbrahim Hakkı hazretlerinin, ilâhî âlemin tercümanlarından olan o muhteremin, darb-ı mesel halini almış mısraları gibi olan sözler vardır:</p>
			<p class="Siirler_E">Deme bu niçin böyle<br/>Yerindedir o öyle<br/>Bak sonuna sabr eyle<br/>Mevlâm görelim neyler<br/>Neylerse güzel eyler</p>
			<p class="Siirler_E">Hak şerleri hayr eyler<br/>Ârif onu seyr eyler<br/>Mevlâm görelim neyler <br/>Neylerse güzel eyler</p>
			<p class="a_Paragraf">Bu mısralar hem sehl-i mümteni’dir, hem de imanın ruhudur, teselliler tesellisidir. Bu kıt’aları, Ali Kemal, Dişçi Nuri, Fevzi Özçimi Beyler Uşşâk makamında, fevkalâde okurlardı. Şimdi bu güzel ve yüksek mânâlı eserlerin pek okunmadığını görmekteyiz.</p>
			<p class="Baslik_2" id="_idParaDest-45">Başka ilâhî yok mu!</p>
			<p class="a_Paragraf">Vaktiyle, Zeynelâbidin Efendi’nin hayatta olduğu günlerde, Medine-i Münevvere’de Zekâi Hoca, ilâhîler, kasideler okur imiş. Birgün meclisten sonra çay içilirken, Zeynelâbidin Efendi merhum demiş ki:</p>
			<p class="a_Paragraf">“Zekâi Efendi, evlâdım, Selçukluyla başlayan bin senelik Osmanlı edebiyatında, bu güftelerden başka güfte yazılmamış mı? Bin senedir, bir çağlayan halinde akan İslâmi Türk edebiyatında, hep böyle te’vil isteyen mısralarla mı ilâhî okunmuş? Ne diyor: <span class="italik_E">Esrâr-ı îman k</span><span class="times_italik">ā</span><span class="italik_E">le yekûl ile bilinmez...</span></p>
			<p class="a_Paragraf">Evet, bunu söyleyen şair te’vilini, tefsirini bulur. Ama ilk akla gelen nedir: İlme lüzum yok, öyleyse neden medreselere gidiyorlar? Mâdem ki, k<span class="times">ā</span>le yekūlü diyen ulemâ bu işi bilmiyor, kim bilecek?.. Bektaşi dedeleri!..</p>
			<p class="a_Paragraf"><span class="italik_E">“Daha: Meyhaneyi seyrettim bilmem ne olmuş; Teklîf ü tekâlîften</span><span class="italik_E"> sükkânı muâf olmuş...</span> Zekâi Efendi, eğer bu meyhane, te’vil olunduğu gibi zikrullah meclisi, irfan meclisi ise, onlar nasıl dinin emir ve yasaklarından muâf olurlar? Asıl o meclislerin ârifleri, dervişleri, bütün insanları irşad edip kurtarmakla vazifelidirler. En büyük ve ağır teklifler onların üzerindedir...</p>
			<p class="Baslik_2" id="_idParaDest-46">“Mısra’-ı berceste”ler</p>
			<p class="a_Paragraf">Şiirlerde, sehl-i mümteni’ olduğu gibi, edebiyatımızda bir de “mısra’-ı berceste” denilen, tek mısralar vardır. Müstesnâ, güzîde, şâhâne... Herkes tarafından söylenemez mısralar... Tek mısra olunca “mısra’-ı berceste” deniyor; iki mısra olup da bir beyit teşkil ederse, “beytü’l- kasîd” deniyor. </p>
			<p class="a_Paragraf">Kasidenin, şiirin, taç beyiti, şah beyiti, en güzel beyit, kasideye bayrak olacak beyit...</p>
			<p class="Baslik_2" id="_idParaDest-47">Şeyh Gâlib’in Na’ti</p>
			<p class="a_Paragraf">“Âkif Bey’in <span class="italik_E">Said Paşa İmamı</span> şiirinde, Said Paşa İmamı’na, herkesin söylediği bir kaside veya ilâhîyi söyletmeyip de Şeyh Galib’in, tamamen sehl-i mümteni’ olan <span class="italik_E">Na’t</span>’inden okutması çok isabetli olmuştu:</p>
			<p class="Siirler_E">Sultân-ı Rusül, Şâh-ı Mümecced’sin efendim!<br/>Bîçârelere devlet-i sermedsin, efendim! <br/>Menşûr-i “Le amrük”le müeyyedsin efendim!<br/>Dîvân-ı İlâhî’de ser-âmedsin, efendim!<br/>Sen Ahmed ü Mahmûd u Muhammed’sin efendim!<br/>Hak’tan bize Sultân-ı Müeyyed’sin efendim!</p>
			<p class="Baslik_2" id="_idParaDest-48">Gözyaşıyla yıkanmak</p>
			<p class="a_Paragraf">Eğer seçmek istenirse, berceste mısralar en çok Safahat’ta çıkar. Âkif Bey’i ve Safahat’ı tabii bana ilk olarak sevdiren, İstiklâl Marşı, onun her parçasında iman tüten coşkunluğu olmuştu. Sonra <span class="italik_E">Gölgeler</span>’de ilk gördüğüm bir mısra, günlerce beni mestetti, aklımı başımdan aldı:</p>
			<p class="Siirler_E"><span class="italik_E">Yıkandım bir ömürdür döktüğüm yaşlarla, yetmez mi</span><span class="italik_E">?</span></p>
			<p class="a_Paragraf">Âkif Bey Gölgeler’deki, peşpeşe yazdığı meşhur <span class="italik_E">Gece, Hicran, </span><span class="italik_E">Secde </span>şiirlerinin ikincisinde öyle diyor:</p>
			<p class="Siirler_E">İlâhî! Pek bunaldım, nerde nûrun? Nerde gufrânın?<br/>Cehennem gezdirip dursun mu âfâkımda hicrânın?<br/>Evet, gafletti sun’um, lâkin insan gaflet etmez mi?<br/>Yıkandım bir ömürdür döktüğüm yaşlarla, yetmez mi?</p>
			<p class="Baslik_2" id="_idParaDest-49">Tövbe budur</p>
			<p class="a_Paragraf">Hem mısra’-ı berceste, hem ölümsüz bir eser... İnsanın gözyaşıyla yıkanması... İnsan yaptığı hatalardan, gafletlerden ancak gözyaşıyla yıkanıp abdest alarak temizlenebilir. Tevbe de budur...</p>
			<p class="a_Paragraf">Birkaç şiirimde fakir bu mânayı dile getirmeye çalıştım. Şu mısralar da onlardandır:</p>
			<p class="Siirler_E">Her ismi güzel Rabbini bin şevk ile an da, <br/>Kalbindeki mihrâba büyük câize insin,<br/>Gözden boşanan sel gibi yaşlarla yıkan da,<br/>Rûh âleminin neş’esi her zerrene sinsin...</p>
			<p class="Baslik_2" id="_idParaDest-50">Âlim, ârif ve âmil...</p>
			<p class="a_Paragraf">Ali Kemal Bey, haliyle tavrıyla, ilmiyle fikriyle, davranış ve yaşayışıyla, kâmil bir mü’min kardeşimizdir.</p>
			<p class="a_Paragraf">Amcam Hacıveyiszâde Mustafa Efendi’nin cenazesi sırasında, Konya vâizi Tâhir Büyükkörükçü Hocaefendi’nin yaptığı konuşmada söylediği şu sözler, merhum Ali Kemal Bey için de geçerlidir:</p>
			<p class="a_Paragraf">“Konya, gelecek yıllarda, daha çok hocalar, âlimler, vâizler, müftüler görebilir... Yalnız bir Hacıveyiszâde, bir daha zor görülür. Zira hocamızda birçok hal ve hususiyetler vardı. Âlim idi, ârif idi, âmil idi, fakih idi...</p>
			<p class="a_Paragraf">“Evet, insan âlim oluyor, âmil olamıyor. Âmil oluyor, ârif olamıyor... Ârif oluyor, ama bu sefer de ulemâya ve ilme karşı, fukahaya karşı, lâubâli oluyor. Onların hizmetlerini takdir edemiyor: İşin derinliğine, sırrına erememiş” diye, o zevâtın hizmetlerini hor görüyor. Çizgiyi aşıyor. Ârifliğini zedeliyor... </p>
			<p class="a_Paragraf">“İşte Hacıveyiszâde Mustafa Efendi Hocamız bütün bu hususiyetleri şahsında toplamış, ‘Muhammediyyun meşreb’ bir mü’min-i kâmil idi...”</p>
			<p class="Baslik_2" id="_idParaDest-51">Tehlikeli virajlar</p>
			<p class="a_Paragraf">Ali Kemal Bey, siyaset konuşmasını da iyi bilirdi. İyi idare-i kelâm ederdi. Adalet Partisi’nin yeni kurulduğu günlerdeydi. Milleti mahv ü perişan eden 27 Mayıs isyanından sonra memleket toparlanmaya çalışıyordu. Solcu, anarşist ve Halk partililerin karşısına millet, Adalet Partisi ile çıkıyordu.</p>
			<p class="a_Paragraf">Doktor da Konya’daki seçim mitinglerinden birinde bir konuşma yaptı. Şöyle dedi:</p>
			<p class="a_Paragraf">“Aziz milletim, vefâkâr Konyalılar, bu Cumhuriyet Halk Partisi, bu milletin insanına, geçmiş günlerde, merkebe babam dedirten bir partidir.”</p>
			<p class="a_Paragraf">Tabii herkes meraklandı. Anlatmaya devam etti:</p>
			<p class="a_Paragraf">“Bu parti bir zamanlar iktidardayken, milletin bütün hayvanlarından tek tek vergi alırdı. Ama halk fakir. Değil vergi vermek yiyeceği yok. Hayvanını saklar... Evde merkep varmış. Tahsildar, yanında Jandarma eve gelmiş, her yanı dolaşıyor. Hayvan arıyor. </p>
			<p class="a_Paragraf">“Ev sahipleri, merkebi güç bela çatı katına çıkarıp saklamışlar. Tahsildar bakmış, hayvan yok. Yukarıya da bir bakalım demiş... Yukarıya çıkacaklarını anlayan evin oğlu, yatmış duran eşeğin üzerine battaniye örtmüş... Tahsildar merdiven başından bakıp sormuş: Bu yatan ne!.. Köylü cevap vermiş: Babam...</p>
			<p class="a_Paragraf">“Eh babadan vergi alınmadığına göre, kurtarmışlar... İşte bu parti adamı aç bırakırken merkebe baba dedirten parti idi...”</p>
			<p class="a_Paragraf">Meğer Nureddin Topçu Bey de o günlerde Konya’da imiş. Konuşması bitince Ali Kemal Bey’in yanına gelmiş:</p>
			<p class="a_Paragraf">“Doktor, çok tehlikeli virajlardan ustalıkla geçtin, âferin...” demiş.</p>
		</div>
	</body>
</html>