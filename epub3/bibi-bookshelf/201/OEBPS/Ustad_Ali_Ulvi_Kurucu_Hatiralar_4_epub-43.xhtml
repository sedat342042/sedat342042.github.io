<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-43</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-395">Hattat Ahmed Ziyâeddin Bey</p>
			<p class="a_Paragraf">Biraderim Ahmed Ziyâeddin, İhsan Efendi hocamın tâbiriyle “fenâ fil-hat” denecek derecede hatta meraklı ve aynı zamanda bugün, mübâlağa olarak söylemiyorum, İslâm yazısının dokuz çeşidini de en güzel şekilde yazan bir hattattır. </p>
			<p class="a_Paragraf">Vaktiyle Mısır’daki Azîz er-Rıfâî merhum tarafından açılan Güzel San’atlara bağlı “Tahsînu’l-Hutût” güzel yazı öğretme mektebinde talebe iken, hocaları olan büyük hattatlar, Hüsnü, Seyyid İbrahim Mekkâvî, Necib Huvânî, bunlar biraderin yazısına öyle derlermiş:</p>
			<p class="a_Paragraf">“Ahmed Ziyâ, senin yazılarına biz tashih etmek için bakmayız. Mâşallah, bârekâllah, ellerin dert görmesin demek için bakarız” derlermiş.</p>
			<p class="Baslik_2" id="_idParaDest-396">Niçin eser vermiyor?</p>
			<p class="a_Paragraf">Kardeşim Ahmed Ziya, bu kudrette bir hattat olmasıyla birlikte, İslâm hat san’atının sülüs, celî, nesih, rik’a, ta’lik, dîvânî, icâze, reyhânî, kûfî, bütün bunları en güzel şekilde yazdığı halde, niçin eser vermiyor? </p>
			<p class="a_Paragraf">“Acaba kaç eseri vardır?” diye sorulduğunda ki haklı olarak herkes bu suali soracaktır; birader Ahmed Ziya son derecede mütevazı bir insandır, şöyle cevap verir:</p>
			<p class="a_Paragraf">“Asrımızda Hâmid Beyler, Halim Beyleri gördük. Bilhassa eserleriyle dünyayı hat san’atına gark etmiş olan, hattın imamı sayılan Râkım’lar, Şefik’ler, Kazasker’ler, Şevki’ler, Sâmi’ler, Hâmid’ler, Halim’ler, Hasan Rıza’lar var iken, onların yazılarının yanında, benim de yazım var, diye yazı yazmayı, kendime yakıştıramıyorum.”</p>
			<p class="Baslik_2" id="_idParaDest-397">Ben de şöyle mi desem!..</p>
			<p class="a_Paragraf">Ziyâ, işte böyle der... O halde ben de şöyle mi demeliyim:</p>
			<p class="a_Paragraf">“Âkif Bey gibi, Nâmık Kemâl gibi, Hâmid gibi, Fikret gibi, Yahya Kemâl gibi, Fâruk Nâfiz gibi, Hâşim gibi ne bileyim, şairler varken, ben nasıl şiir yazarım!.. İnsan bu şairleri gördükten sonra, şairim demekten de utanıyor!” </p>
			<p class="a_Paragraf">Böyle desem; şiir yazamam... Ama yazarım ve onlar birinci sınıf şair olur, ben ikinci, üçüncü, dördüncü sınıf şair olurum...</p>
			<p class="Baslik_2" id="_idParaDest-398">Ziya Aydın Bey’in takdiri</p>
			<p class="a_Paragraf">Bütün gönüldaşlarla beraber, gönül ister ki, birader Ziya bir Kur’ân-ı Kerîm yazsın. </p>
			<p class="a_Paragraf">Yazıdan çok iyi anlayan, çok kıymetli hat eserleri de toplamış olan Ziya Aydın Bey, Topbaş Musa Bey’in yeğeni olan Ziya Aydın Bey. Kendisi hem hattan anlar, güzel de yazar. Birçok kıymetli levhalar, kitâbeler, meşkler toplamıştır. O şöyle söyler:</p>
			<p class="a_Paragraf">“Üstadım!.. Eğer biraderiniz Ziya Bey’in hüneri bende olsaydı, dünyayı yazıya gark ederdim. Geçenlerde bir nesih yazdı, Rabbim şâhiddir, Hasan Rıza desem câiz... O kadar güzel bir divânî yazdı, Sâmi desem câiz... Halim kadar süratli kalemi var. Fakat bu tevazu, kendisini böyle eser veremez bir hale getiriyor.”</p>
			<p class="Baslik_2" id="_idParaDest-399">Akşama kadar yazar; sonra yakar!..</p>
			<p class="a_Paragraf">Acınacak bir haldir. Rik’ası, bugün biraderin yazdığı rik’ayı yazacak kimse yok. Yani yaşayan hattatları ben bilirim, görüyorum. Rabbimden ben de niyâz ederim ki birader Ahmed Ziya’ya bir Kur’ân-ı Kerîm yazmak nasip olsun inşâallah. </p>
			<p class="a_Paragraf">Dostlar sorarlar:</p>
			<p class="a_Paragraf">“Şimdiye kadar ne yazmıştır hocam, levha olarak. Yani kaç tane, elli tane, meselâ yüz tane mi yazdı? Ve hangi vesileyle yazdı?..” cevap veririm:</p>
			<p class="a_Paragraf">“Birader, kırk beş senedir akşama kadar yazar; akşam onları yakar...”</p>
			<p class="a_Paragraf">“Eyvah!..”</p>
			<p class="a_Paragraf">“Ya! Asıl üzülecek taraf da budur... Söylesem, kimse inanmaz. Şu anda bende, evimde, biraderin yazdığı tek bir levha bile yoktur!..</p>
			<p class="Baslik_2" id="_idParaDest-400">Ketebehu Hâfız Ahmed</p>
			<p class="a_Paragraf">Konyalı merhum Hâfız Ahmed Kağnıcı vardı, onun güzel okuyuşu sohbetlerimizde geçti; yazıya meraklı bir kimse idi. Biraderden yazı rica etmiş:</p>
			<p class="a_Paragraf">“Ziya Ağabey lütfen bana bir levha yaz” demiş.</p>
			<p class="a_Paragraf">Birader bir âyet-i kerîme mi, hadis-i şerif mi, bir şey yazmış. Hem nesih yazmış, hem sülüs yazmış, hem celî yazmış. Altına da <span class="italik_E">“</span><span class="italik_E">Ketebehû Hâfız Ahmed Kağnıcı”</span> diye, imza atmış. Hâfız Ahmed:</p>
			<p class="a_Paragraf">“Ağabey olmadı bu. Ben nasıl asarım bunu?” deyince de:</p>
			<p class="a_Paragraf">“Zaten asma diye yazdım. Kendinde kalsın kâfidir. Ben büyük hattatları gördükten sonra, Hâfız Ahmed, kendime hattat diyemiyorum” cevabını vermiş. </p>
			<p class="Baslik_2" id="_idParaDest-401">Yâhu anladık! Sen nasıl yazarsın, be Allah’ın kulu?..</p>
			<p class="a_Paragraf">Birader de benim gibi Râkım âşıkıdır. Râkım’dan sonra gelen Şefik Bey, Kazasker, bilhassa Şevki ve bilhassa Hacı Ârif, Aziz Rıfai’nin hocası Bakkal Arif derler, Filibeli Bakkal Ârif Efendi, Allah rahmet eylesin.</p>
			<p class="a_Paragraf">Bence ikinci Râkım sayılan Sâmi’nin yazılarına da bakar, hayran olur:</p>
			<p class="a_Paragraf">“Filân hattatın şivesi böyledir, vav’ı böyle yazar, kaf’ı böyle yazar...”</p>
			<p class="a_Paragraf">“Yâhu yazar anladık, sen nasıl yazarsın be Allah’ın kulu” dediğimizde, </p>
			<p class="a_Paragraf">“Canım maksat güzel yazı görmek değil mi? İşte bakın onların yazılarına, kâfidir” der. </p>
			<p class="a_Paragraf">Gönül ister ki birader Ziya bir Kur’ân-ı Kerîm yazsın, inşâallah...</p>
			<p class="Baslik_2" id="_idParaDest-402">İstanbul’da talebe yetiştirse</p>
			<p class="a_Paragraf">Halbuki herkesin talebi şudur: Birader Ziya, altı ayını Medine-i Münevvere’de altı ayını İstanbul’da geçirse; yazı kabiliyeti olan genç nesil var; yazıya âşık, yetişmiş kabiliyetler var; onlara yazı meşk etse...</p>
			<p class="a_Paragraf">Burada gerçi birader, bazı talebeler yetiştiriyor. Merhum Mustafa Necâtüddin Efendi’nin küçük oğlu Abdülaziz’i yetiştirdi. Fevkalâde nesih yazıyor. Şimdi sülüs celîye de başladı elhamdülillah... Fakat tabii bunlar az. </p>
			<p class="a_Paragraf">Burada Hasan Şükrü diye bir hattat da yetişti. Türk Muhammed Ali Bey var. Ahmed Ramazan Bey’in damadı, geçenlerde öyle dedi:</p>
			<p class="Baslik_2" id="_idParaDest-403">“Sür’atinden tashihlerini takip edemiyorum.”</p>
			<p class="a_Paragraf">“Hocam, biraderiniz Ziya Hoca, yazı gösterirken, bazı harfleri tashih ediyor; mâşallah, bârekâllah, elindeki kalemin kıvraklığına hayran oluyorum... Hatta: Hocam anlayamadım, çok acele yaptınız, bu harfin başı nasıl alınacak, ortadan nasıl yazılacak, sonu nasıl çekilecek?” Gösteriyor:</p>
			<p class="a_Paragraf">“İşte babam, yavrum, şöyle çekilir, böyle çekilir” diyor.</p>
			<p class="a_Paragraf">“O kadar acele ki, Halim Bey’i süratli yazar derlerdi; kardeşiniz Ziya Hoca da aynen Halim Bey gibi acele yazan bir hattattır. Tashihlerinde kavrayamıyorum; o kadar acele, o kadar eli yatkın, o kadar kolaylıkla yapıyor ki... Bu kadar güzel nesih yazan insanın, bir Delâil yazması, bir Kurân-ı Kerîm yazması, hayran olurum...”</p>
			<p class="a_Paragraf">Birader öyle ta’lik Farisî yazar ki, ancak onun kadrini Uğur Derman Bey bilir. Ta’lik yazıda yed-i tûlâ sahibi olan, her yazıyı anladığı gibi, bilhassa ta’likı herkesten fazla anlayan Uğur Bey’e sormalı:</p>
			<p class="a_Paragraf">“Ahmed Ziya Bey’in ta’likı nasıldır?” diye...</p>
			<p class="Baslik_2" id="_idParaDest-404">Birkaç şiirimi yazsaydı, ne iyi olurdu...</p>
			<p class="a_Paragraf">Birader, Mısır’da hem Hüsn-i Hat Mektebi’nden mezundur; birincilikle şehâdetnâme almıştır; hem de Tezhib... Onu da anlar, onu da anlar... İslâm Hat San’atı’nın ilminde, fenninde bu kadar derinleşmiş olan, hat’ta fânî olmuş olan, dokuz yazının hepsini de en güzel şekilde yazmış olan biraderimden bir eser gösterememek, hakikaten kederle, üzüntüyle bahsedilecek bir haldir... Bir tuhaf tevazu ile:</p>
			<p class="a_Paragraf">“O hattatların yanında, ben kendime hattat mı diyebilirim?” diyor. Benim de,</p>
			<p class="a_Paragraf">“Âkif Bey’den sonra, Yahya Kemâl’den sonra nasıl şiir yazarım? Yazamam!” demem mi lâzım..</p>
			<p class="a_Paragraf">Meselâ <span class="italik_E">Gümüş Tül ve Alevler</span>’deki şiirlerimden hiç olmazsa birkaçını, rik’a, ta’lik, nesih, sülüs yazsa da kitaba koysak ne iyi olurdu! </p>
			<p class="a_Paragraf">Efendim son derece güzel yazar; kardeşim diye söylemiyorum, yazdığı neshi, ta’likı, divânîyî, rik’ayı, reyhânîyi, icâzeyi, Allah şahid, bugün yazacak bir hattat yok, gök kubbenin altında, desem, câiz; bazı hattat kardeşler darılmasınlar...</p>
			<p class="a_Paragraf">Cenâb-ı Hak hepsinin ömrünü, feyzini, amel ve hatlarının hüsn ü cemâlini ziyade eylesin. İntik<span class="times">ā</span>l etmiş olanlarına rahmetler buyursun.</p>
		</div>
	</body>
</html>