<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-85</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-634">Develeri Çatlatan Hâdî</p>
			<p class="a_Paragraf">Medineli Saatçi Osman Efendi Hoca, vaktiyle derslerinin birinde şunu anlatmıştı:</p>
			<p class="a_Paragraf">“Hel etâke hadîsü’l-gâşiye” sûresinin tefsirinde <span class="italik_E">“efelâ yenzurûne ilel</span><span class="italik_E"> ibili keyfe hulikat...” </span>yani <span class="italik_E">“Habibim, Allah’ın varlığını, birliğini, </span><span class="italik_E">kâinatın sahibinin kudret ve azametini, hikmetli esrârını teslim ve kabul </span><span class="italik_E">etmeyenler, deveye bakmazlar mı, deve nasıl yaratılmıştır, görmezler mi?..”</span></p>
			<p class="Baslik_2" id="_idParaDest-635">Çöl gemisi</p>
			<p class="a_Paragraf">Cenâb-ı Hak, deveyi sahra gemisi, çöl gemisi olarak yaratmıştır. Denizde, deryada, nehirlerde nasıl gemilerle seyrüsefer edilirse, sahra denen, çöl denen kum denizinde de ancak develerle dolaşılır, yolculuk edilir.</p>
			<p class="a_Paragraf">Deveye bakıldığı zaman görülüyor ki, deve suyu bulduğunda, kendine on gün yetecek kadar içiyor; karnında bir yerde depo ediyor. Bununla on gün idare ediyor, on günlük yolu hiç su içmeden gidebiliyor... On gün dolunca, muhakkak su içmesi, suya kavuşması gerekiyor...</p>
			<p class="Baslik_2" id="_idParaDest-636">Kesilen develerden çıkan su</p>
			<p class="a_Paragraf">Vaktiyle gerek Hazret-i Hâlid ve gerek Yavuz Sultan Selim’in orduları, sahraları geçerken, develere su içirirler, onları kesip orduya yedirirken, içlerinden çıkan suyu da içmeye kullanırlarmış...</p>
			<p class="a_Paragraf">Bunları Osman Efendi tefsir dersinde anlatmıştı.</p>
			<p class="a_Paragraf">Deve kervanları çölde giderken, develer kolay yürüsün, susuzluklarını da unutsunlar diye, uzun çöl yolculuklarında kervanlarda “hâdî” denilen okuyucular, güzel sesli hânendeler bulundurulurmuş.</p>
			<p class="Baslik_2" id="_idParaDest-637">Zincire vurulmuş bir adam</p>
			<p class="a_Paragraf">Bunların güzel sesleriyle okudukları uzun “ya leyl” ler, güzel sesten, âhenkten hoşlanan develeri kendilerinden geçirir, kolayca yürütürmüş. Medineli Osman Efendi Hocamız, hâdîlerle ilgili bir de vak’a hikâye etmişti:</p>
			<p class="a_Paragraf">Vaktiyle bir zat, çölde bir vahada, bir bahçeye uğrar. Suyu, kuyusu, havuzu bulunan ağaçlıklı bir yer... Kendisini ağırlarlar, ikramda bulunurlar.</p>
			<p class="a_Paragraf">O arada, bahçede hurma ağaçlarının altında zincirlere vurulmuş, bağlanmış bir adam görür, bahçe sahibine sorunca, şu cevabı alır:</p>
			<p class="a_Paragraf">“Sormayın efendim, o zâlim, insafsız bir köledir. Benim bir kervan dolusu hayvanımı öldürdü...”</p>
			<p class="a_Paragraf">“Canım, nasıl öldürdü?”</p>
			<p class="Baslik_2" id="_idParaDest-638">“Aman sussun, beni de öldürecek!..”</p>
			<p class="a_Paragraf">“Benim kervanım, filân yerden filân yere yük taşırdı. Tabii yolda develer yorgunluğunu, susuzluğunu unutsun diye, güzel sesli kimseler bulundururuz... Bunun sesi çok güzeldir. Sesiyle develeri oyalayıp, teshîr edip, üç dört günlük yolu, hiç dinlendirmeden, bir günde kat’ etmeye teşebbüs etmiş. Develer onu dinlerken yorgunluğu unutmuşlar, hepsi sonunda çatlayıp ölmüşler...”</p>
			<p class="a_Paragraf">Adam hayret etmiş,</p>
			<p class="a_Paragraf">“Bu nasıl sesmiş yâhu! bir de ben dinlesem” diye rica etmiş. Zincirlere bağlı köle kasidesini okumaya başlamış. Adamcağız az sonra,</p>
			<p class="a_Paragraf">“Allah aşkına susturun yâhu, bu beni de öldürecek” demeye mecbur kalmış.</p>
		</div>
	</body>
</html>