<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-61</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-491">Hadis-i Şerif’teki Soğuk Su</p>
			<p class="a_Paragraf">Konyalı dostlar, Doktor Ali Kemal, Doktor Nuri Yılmazgil, tüccarlardan Halil İbrahim Sayar, Veysel Öksüz, bizim birader Ahmed Ziya ve Fevzi Özçimi Beylerle 1962 senesinde, birlikte bir hac yapmıştık. Allah cümlesinden razı olsun...</p>
			<p class="Baslik_2" id="_idParaDest-492">Yürüyerek ineceğiz...</p>
			<p class="a_Paragraf">Mina’dayız, üçüncü gün...</p>
			<p class="a_Paragraf">“Mekke’ye inmeyelim, dördüncü günü de burada kalalım” demiştik. Öğle yemeğini yedik. Yarına kalacağız diye, çadırda rahat rahat sohbet ediyoruz. Konya delili geldi:</p>
			<p class="a_Paragraf">“İsterseniz bugün inin, arabalar hazır, inenler var” dedi. Arkadaşlar bana sordular. Dedim ki:</p>
			<p class="a_Paragraf">“Mâdem ki ineceğiz; güneş batmadan Mina’yı terk etmezsek, sabaha kalmamız ve sabah yine yedişer taş atmamız lâzım. 21 taşı alıp Mekke-i Mükerreme’ye öyle inmemiz lâzım...”</p>
			<p class="Baslik_2" id="_idParaDest-493">Susuzluktan yandık...</p>
			<p class="a_Paragraf">“O yemek üzeri, öğleyle ikindi arası güneş altında şeytanlara gittik, taşladık, Mekke’ye yürüyerek ineceğiz.</p>
			<p class="a_Paragraf">Dönerken, nasıl olduysa, yollarda ne su bulabildik, ne de herhangi bir meşrubat, limonata, gazoz ... İçecek hiçbir şey yok!</p>
			<p class="a_Paragraf">Susadık, âdeta yandık. Tabii ihramlıyız, başımız da açık, güneş vuruyor...</p>
			<p class="a_Paragraf">Konyalı bir saatçi Hacı Mehmed Kolat derler, Erenköy’de oturur; bir kardeşimiz de bizimle beraberdi. O düşünmüş,</p>
			<p class="a_Paragraf">“Bunlar susadılar, sağa sola çırpındılar, içecek bulamadılar” diye bizden önce koşmuş, varmış... Bizi bir suyla karşıladı:</p>
			<p class="a_Paragraf">Konya’da kullanılan kalaylı bir tencereye su koymuş, suyun üzerinde de buz var. Bize buzlu bir su verdi.</p>
			<p class="Baslik_2" id="_idParaDest-494">“Hadis’teki sırrı şimdi anladım.”</p>
			<p class="a_Paragraf">Birer birer içtik... İçtikten sonra Doktor Ali Kemal Bey şöyle dedi:</p>
			<p class="a_Paragraf">Ağabey, bugüne kadar ben Resûlullah salâllâhu aleyhi ve sellem efendimizin şu hadis-i şeriflerindeki sırrı, hikmeti anlamamış idim. Zira ömrü hayatımda böyle susamamıştım.</p>
			<p class="a_Paragraf">Resûl-i Zîşân Efendimiz, bir dualarında buyururlar ki:</p>
			<p class="a_Paragraf"><span class="italik_E">“Allahümme’c’al hubbeke ehabbe ileyye min nefsî </span><span class="italik_E">ve ehlî ve mâlî ve minel mâ’i’l bârid.”</span></p>
			<p class="a_Paragraf">“Allahım, sevgini, bana canımdan, çoluk çocuğumdan, malımdan ve soğuk sudan fazla sevdir... Seni ben malımdan canımdan, çoluğumdan çocuğumdan, hatta soğuk sudan daha fazla seveyim.”</p>
			<p class="a_Paragraf">Elbette ki, sözün en güzelini, en hikmetli, en mânâlısını Resûl-i Ekrem Efendimiz söylüyorlar. Su elbette, hayata muâdildir. Âyet-i kerîmede “Bütün canlıları sudan yarattım” diye boşuna zikredilmiyor.</p>
			<p class="a_Paragraf">Ağabey, bu susuzluk, iki saat daha, beş saat daha devam etseydi ne olurduk?</p>
			<p class="a_Paragraf">O halde iken, biri karşıma çıksa, sana bir tencere buzlu su vereceğim, dese; muâyenehaneyi olduğu gibi ona bırakmaz mıyım?</p>
			<p class="a_Paragraf">Şu kısa perişanlık, bana Efendimiz’in duasında “soğuk su”yu zikretmesinin hikmetini anlattı...”</p>
		</div>
	</body>
</html>