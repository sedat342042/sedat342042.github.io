<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-214">Muallim Mâhir İz Beyefendi</p>
			<p class="a_Paragraf">Mâhir İz Hoca’yla ilk olarak, Gürün Han’da bulunan İlim Yayma Cemiyeti bürosunda görüştük. O sırada İmam Hatip Okulu’nun müdürü bulunuyordu. </p>
			<p class="a_Paragraf">Kendisini daha ilk görüşte sevdim. Mültelit, efendi, baba adam, Osmanlı Beyefendisi...</p>
			<p class="Baslik_2" id="_idParaDest-215">Sohbet çayhânesi</p>
			<p class="a_Paragraf">Sonra Emirgân’daki devlethânesine ziyarete gittik. Emirgân camiinde namazda buluştuk. Namazdan sonra Emirgân’ın meşhur “Çınaraltı”sında, nezîh bir çayhânede oturduk, sohbet ettik. </p>
			<p class="a_Paragraf">Mâhir Hoca, yazları talebeleriyle bu çayhânede sohbet toplantıları yaparmış. Çayhânenin üstü teras şeklinde, açık hava güzel bir mekân idi. Orada oturduk. Hoca,</p>
			<p class="a_Paragraf">“Son şiirlerinizden neler var?” diye sordu. O günlerde zihnimde yazmakta olduğum beyitleri, orada kâğıda döküp kendisine verdim. Okudu, okur okumaz:</p>
			<p class="a_Paragraf">“Mâşallah, efendim bu ne fesâhet! Mısralar okunur okunmaz anlaşılıyor... <span class="italik_E">Gönül </span><span class="italik_E">Ver</span> mevzuundaki bir şiirin, bir okunuşta anlaşılması; acaba şair ne demek istiyor, demeye ihtiyaç kalmaması, Allah’ın size verdiği bir fasihlik kabiliyetidir. Bu, sehl-i mümteni’in bir nev’idir” diye iltifatta bulundu.</p>
			<p class="Baslik_2" id="_idParaDest-216">Sebil’deki Yesârî yazıları</p>
			<p class="a_Paragraf">Çayhanede bir müddet oturduktan sonra, kendisinin devlethanesine gitmek üzere, oradan çıkınca, Mâhir Bey, çınarın altındaki Sebil’e doğru yürüdü ve</p>
			<p class="a_Paragraf">“Yahya Kemâl’in hayranlıkla, sitâyişle bahsettiği Yesârî’nin yazılarına bakalım da, biz de beraber hayran olalım” dedi. </p>
			<p class="a_Paragraf">Sebil’e gittik. Yahya Kemâl’in,</p>
			<p class="Siirler_E">Baktım, Yesârî hatlarının en nefîsine,<br/>Daldım coşup giden denizin mûsikîsine.</p>
			<p class="o_Paragraf">dediği, nefis ta’lik hatları seyrettik...</p>
			<p class="Baslik_2" id="_idParaDest-217">Şair-i mâhir Yahya Kemâl</p>
			<p class="a_Paragraf">Hoca’nın evine doğru yürürken, kendisi devam etti:</p>
			<p class="a_Paragraf">Efendim, şiir dediğiniz bu... Sihir, büyü haramdır. Peygamber Efendimiz, güzel beyanlar, şiirler, yüksek ifadeler için sihrin büyünün helâl olanıdır, buyuruyor... Bu sihr-i helâl, sizi bilmediğiniz, görmediğiniz, fakat içinizde hasretini duyduğunuz âlemlere çeker götürür. </p>
			<p class="a_Paragraf">Bu mevzularda bu zat çok mâhirdir, şair-i mâhirdir. Sizi hayal âlemine çok çabuk götürür ve güzel götürür. Sonra sizi oralarda, hayal âlemlerinizde bırakır... Hele şu şiirdeki: </p>
			<p class="Siirler_E">Coşup giden denizin mûsikîsine daldım...</p>
			<p class="Baslik_2" id="_idParaDest-218">Denizin rengi, mûsikîsi ve Yesârî’nin nefis hattı</p>
			<p class="a_Paragraf">Deniz coşup gidiyor, onun bir mûsikîsi var. Şair bir tabloya dalar gibi, bir manzarayı seyreder gibi, coşup giden denizin mûsikîsine dalıyor... Gözünüzün önünde, Yesârî’nin nefis hattı var. Hem sizi oraya bağlıyor, bir de karşınızdaki deniz tablosunu seyrettiriyor.</p>
			<p class="a_Paragraf">Deniz, sade rengiyle, havasıyla, sahillerindeki manzaraların güzelliğiyle kalmıyor; denizin bir de mûsikisi var... Sizi o mûsikîye daldırıyor. Sizi gözünüzün görmediği, ruhunuzun, hayalinizin âşık olduğu âlemlere götürüyor...</p>
			<p class="Baslik_2" id="_idParaDest-219">Kendi şâhâne âleminde</p>
			<p class="a_Paragraf">Mâhir Bey’in devlethanelerine vardık... Şiir sohbetine devam ediyoruz. Dedim ki:</p>
			<p class="a_Paragraf">Efendim, Yahya Kemal İstanbul’u sevmiş; İstanbul’da yaşamış... </p>
			<p class="a_Paragraf"><span class="italik_E">“Sâde bir semtini sevmek, koca bir ömre bedel”</span> diyor. Talihli bir insanmış. Âsûde bir hayat geçirdi. Milletvekili oldu, sefir oldu... Bekâr adam; Park Otel’de kalır... Âkif gibi belâlı mevzulara girmemiş... </p>
			<p class="a_Paragraf">İstanbul’un güzel yerlerini gezmiş, yaşamış. Aile derdi yok, çocuk sıkıntısı yok... Âkif’in duyduğu acı ve sıkıntıları duyacak dinî hassâsiyeti de yok... Kendi şâhâne âleminde, şâhâne bir dünya hayatı yaşamış... Hayal âlemine dalmış gitmiş...”</p>
			<p class="Baslik_2" id="_idParaDest-220">İki mısra nisbetsiz</p>
			<p class="a_Paragraf">Fakir konuşuyorum, Mâhir Bey, İstanbul beyefendisi edebiyle, alâka ile dinliyor. Devam ettim:</p>
			<p class="a_Paragraf">İstanbul için yazdığı şiirlerin birinde şöyle bir beyit var. Beyitin birinci mısraı fevkalâde, mısra’-ı berceste denecek bir mâhiyette, fakat bu mısra ile ikinci mısra arasında nisbet yok...”</p>
			<p class="a_Paragraf">Mâhir Hoca meraklandı:</p>
			<p class="a_Paragraf">“Hangisiymiş acaba o?” dedi. Devam ettim:</p>
			<p class="a_Paragraf">Efendim, birinci mısra:</p>
			<p class="Siirler_E">“Benzetmek olmasın sana dünyâda bir yeri.”</p>
			<p class="a_Paragraf">Bu söz, müstesna hallerde söylenilen, hayranlığı, ifadeye sığmayan bir tenzih... Benzetmek olmasın, <span class="italik_E">leyse ke mislihi şey’</span>... Bunda dinî ve tasavvufî bir tevhid, iman inancı var... Benzetmek olmasın, lâ teşbih, lâ teşbih deriz. Mukaddes bir şeye benzetilecek olan herhangi bir şey, bir hadise veya bir san’at eseri için, lâ teşbih deriz. Yani benzetmek olmasın... Yani güzel İstanbul’a hiçbir şeyi benzetemeyiz, o kadar güzeldir...</p>
			<p class="Baslik_2" id="_idParaDest-221">“İsviçre gölleri!..”</p>
			<p class="a_Paragraf">Niçin?.. Çünkü güzellikleri maddî, dünyevî, görünen olduğu kadar, olduğu gibi, manevî, tarihî güzellikleri, hâtıraları var.</p>
			<p class="a_Paragraf">Fakat bu güzel mısradan sonra, kafiye zarûreti, şairi istemeyeceği bir mısraa sürüklüyor... Bugün kendisine sorsanız, “Aceleye gelmiş, şimdi farkına varıyorum; müsaade edin de bunu düzelteyim” diyebilir. Mısra şudur:</p>
			<p class="Siirler_E">“Eylül sonunda böyledir İsviçre gölleri.”</p>
			<p class="a_Paragraf">İsviçre göllerinin, İstanbul’un baharına veya sonbaharına benzediği şeyler, manzaralar, görünüşlerdir. Yani Boğaz, Çamlıca, sahiller, adalar, manzara itibariyle güneşin doğuşu veya batışı; yağmuru veya bulutu, sisi, tül perdelerle ufukların kapanması... Bunlar İsviçre göllerini manzara olarak andırabilir...</p>
			<p class="Baslik_2" id="_idParaDest-222">İstanbul’da ayrıca daha neler var!..</p>
			<p class="a_Paragraf">Ancak bu manzarada, ne tarih var, ne camiler, minareler, kubbeler var, ne Fetih var!..</p>
			<p class="a_Paragraf">Hani kendisinin <span class="italik_E">Süleymaniye’de Bayram </span><span class="italik_E">Sabahı</span> şiirinde,</p>
			<p class="a_Paragraf"><span class="italik_E">“Gönlüm doludur ışıklarla bu bayram sabahı” </span>dediği, bayram sabahının ihtişâmı, kudsî hâtıraları, İsviçre göllerinin manzarasında bunların hiç biri yok...</p>
			<p class="a_Paragraf">Fakirin bunları, o günlerdeki şair heyecanımla söyleyişim, esasen bir his ve heyecan adamı olan Mâhir Bey’in hoşuna gitti... Beni tasdik ederek şunları söyledi:</p>
			<p class="a_Paragraf">“Evet, birinde, İsviçre göllerinde, sade bir göl manzarası var. Manzara olarak guruplar, tulû’lar, mehtaplar, yıldızlar, daha ne ise sisli puslu görünüşler çok güzel; ancak İstanbul’da onların hepsi, her çeşidiyle bulunduğu gibi, ayrıca tarih var, din var, iman var, mukaddes bir Fetih hâtırası var... </p>
			<p class="a_Paragraf">“İstanbul sade ne Boğaz’ıyla, ne Çamlıca’sıyla, ne Marmara’sıyla güzeldir. İstanbul, insanlığın Peygamberi Muhammed Mustafa’nın sallâllahu aleyhi ve sellem lisân-ı pâkiyle, feth olunacağının müjdelenmiş olması ile güzelleşmiş bir beldedir...”</p>
			<p class="Baslik_2" id="_idParaDest-223">Bir İzmir seyahati</p>
			<p class="a_Paragraf">Merhum Mâhir İz Beyefendi hocamızın dikkat ve alâka ile dinleyişi, bana heyecan ve cesâret vermişti. Devam ettim:</p>
			<p class="a_Paragraf">Efendim, İstanbul bahsi açılmışken, bir hâtıramı da zikretmek isterim:</p>
			<p class="a_Paragraf">Efendim, İstanbul sevgisi, Konya’daki çocukluk devirlerinden beri içime işlemişti. Her şeyin güzeli, okuyucunun, hocanın, ilmin, sesin, hattatın güzeli, hep İstanbul’dadır, diye inanmıştık...</p>
			<p class="a_Paragraf">1975 yılında olacak, dostlar tarafından İzmir’e davet olundum. Uçakla gittim. Candan kardeşler tarafından karşılandık. Bir hafta kadar kaldım. İzmir’in görülecek yerlerini gördük; gezilecek yerlerini gezdik... </p>
			<p class="a_Paragraf">Akşam sabah dost sohbetleri, gönül sohbetleri yaptık. Deniz havası var, sonbahar manzarası, güzel yağmuru var; her şey var. Bütün bu varlar içinde, bir yok var... </p>
			<p class="a_Paragraf">İçimde bir hicran, bir gariplik, bir yetimlik var... Ruhumun semasında, hayal ve gönül âleminde kaybolan bir sevgili var...  </p>
			<p class="Baslik_2" id="_idParaDest-224">Ah o camiler, o kubbeler!...</p>
			<p class="a_Paragraf">Bu kadar iltifâta, ikrâma, bu kadar candan sıcak alâkalara rağmen, bir gariplik bir yetimlik var içimde... Neden olduğunu anlayamadım. Birkaç aydır Medine-i Münevvere’den uzaktım; acaba ondan mı böyle hissediyorum, diye düşündüm. Çözemedim...</p>
			<p class="a_Paragraf">Bu meçhul, dönüş yolunda, uçak İstanbul semalarına girince çözüldü... Uçak İstanbul semalarında bir tur dolaştı: Camiler, kubbeler, tarihî eserler görünür görünmez, ruhumdaki boşluk silindi, ruhum doldu... İfadeye sığmayacak bir hal... Noksan olanın neler olduğu böylece ortaya çıktı...</p>
			<p class="a_Paragraf">O günkü hislerimle <span class="italik_E">Kubbeler Şehri</span> şiirimi kaleme aldım. Birkaç mısra:</p>
			<p class="Siirler_E">Kubbeler şehrine daldıkça, gönül vecde gelir,<br/>Mahyalardan yayılan ufka: Fetih âyetidir!..<br/>Ufku bir dağ gibi yardıkça: Süleymâniyye,<br/>Şanlı mâzîleri aksettiriyor: Âtîye…</p>
			<p class="Baslik_2" id="_idParaDest-225">Bekir Hâkî Efendi, Ali Yakup Hoca...</p>
			<p class="a_Paragraf">Biz böyle sohbete dalmış iken, telefon geldi; Bekir Hâkî Efendi fakiri sordurmuş, “Mâhir Hoca’yı ziyarete gitti” denilince, burayı aratmış. Telefonda arayan İhsan Toksarı Bey, diyor ki:</p>
			<p class="a_Paragraf">“Ayrılmasınlar, Bekir Hâkî Efendi, Ali Yakup Hoca, Emin Saraç Hoca ve bazı arkadaşlarla beraber geliyoruz...”</p>
			<p class="a_Paragraf">Geldiler... Allah rahmet eylesin, Bekir Hâkî Efendi’nin şiir okuduğunu o güne kadar görmemiştim... Ezberinde, seçkin, mümtaz, berceste mısralar varmış onları okudu.</p>
			<p class="Baslik_2" id="_idParaDest-226">Şiir sohbeti</p>
			<p class="a_Paragraf">Mâhir Bey, o gün, hânesinde olduğumuz için, ev sahibi sıfatıyla bizi dinliyordu. Bekir Hâkî Efendi, </p>
			<p class="a_Paragraf">“Herkes ezberinde olan en güzel beyiti okusun” dedi.</p>
			<p class="a_Paragraf">O okur, ben okurum, Ali Yakup Bey Arapça bazı beyitler okur... Mâhir Bey, Bekir Hâkî Efendi’ye dedi ki:</p>
			<p class="a_Paragraf">“Efendim, son beyti okumadınız...”</p>
			<p class="a_Paragraf">“Okuyacağım da, tam hatırlayamadım...”</p>
			<p class="a_Paragraf">Bekir Hâkî Efendi, bazı beyitler okudu. Mâhir Bey yine:</p>
			<p class="a_Paragraf">“Efendim, gönlümüzdeki son beyit bunlar değil” deyince:</p>
			<p class="a_Paragraf">“Yâhu hatırlayamadım...”</p>
			<p class="a_Paragraf">“Hatırlatayım?”</p>
			<p class="a_Paragraf">“Çok iyi olur!”</p>
			<p class="a_Paragraf">Mâhir Hoca beyiti hatırlattı, sonra:</p>
			<p class="a_Paragraf">“İsterseniz ben okuyayım?”</p>
			<p class="a_Paragraf">“Çok iyi olur.”</p>
			<p class="Baslik_2" id="_idParaDest-227">Mâhir Bey, çağlayanlar gibi...</p>
			<p class="a_Paragraf">O zaman hiç duymadığım bir üslup ve ifade ile Mâhir Bey, çağlayanlar gibi, bir yanardağ gibi şu beyiti okudu:</p>
			<p class="Siirler_E">Çıkmadı bir nîm-ten kadd-i bülend-i himmete,<br/>Atlas-ı gerdûnu birkaç kerre tahmîn ettiler...</p>
			<p class="a_Paragraf">Bekir Hâkî Efendi cüş ü hurûşa geldi:</p>
			<p class="a_Paragraf">“Âferin yâhu Mâhir Bey! Şiir böyle okunur. Çocuklar Osmanlı şiiri işte böyle okunur... İşte Osmanlı şiiri böyleydi. Var mı bugün böyle bir şiir yazan, böyle bir şiir okuyan... Böyle bir şiiri ezberinde taşıyan?!”</p>
			<p class="Baslik_2" id="_idParaDest-228">“Beyit benden, izahı sizden...”</p>
			<p class="a_Paragraf">Bekir Hâki Efendi, hakikaten coşmuştu. Mâhir Bey:</p>
			<p class="a_Paragraf">“Efendim, ben metni okudum. İzahı size ait” deyince, Bekir Hâkî Efendi, o âlim adam, Allah, Allah! Öyle bir şerh yaptı ki, niçin o zaman yanımızda bir teyp yoktu, hâlâ yanarım. Bunun gibi, Fuad Şemsi Bey’in evindeki o ilâhî sohbet ve daha bunlar gibi birkaç sohbet, kayda alınmadığı için hâlâ yanarım...</p>
			<p class="a_Paragraf">Efendim, Bekir Hâkî Efendi, o büyük âlim, bu beyite fevkalâde edebî bir izah yaptı... Şair olan İbni Kemâl’in, meşhur Şeyhülislâm Kemal paşazâde oluşu, âlim oluşu da Hoca’nın hem meşrebine, hem mizacına uygun düşüyordu.</p>
			<p class="Baslik_2" id="_idParaDest-229">Bekir Hâkî Efendi’nin açıklaması</p>
			<p class="a_Paragraf">Hoca şöyle diyordu:</p>
			<p class="a_Paragraf"><span class="italik_E">“Kâinat kumaşını birkaç kere </span><span class="italik_E">tahmin ettiler, ölçtüler, biçtiler... </span></p>
			<p class="a_Paragraf"><span class="italik_E">“Kadd-i bülend-i himmete, yani </span><span class="italik_E">himmetin, hizmetin, gayretin sülün gibi boyuna posuna onun timsali olan </span><span class="italik_E">Yavuz Sultan Selim’e, bir elbise yapmak için, kâinat kumaşını </span><span class="italik_E">terziler ölçtüler biçtiler; bir kaftan elbise çıkarmak şöyle dursun; o </span><span class="italik_E">boya posa bir nîm-ten, yani bir mintan, bir gömlek </span><span class="italik_E">bile çıkmadı...”</span></p>
			<p class="a_Paragraf">Fakir sonunda bu ifadenin, Yavuz Selim’e izâfe edilen, “Bu dünya bir padişaha az gelir, yetmez” sözüne işaret olduğunu düşünmüşümdür...</p>
			<p class="Baslik_2" id="_idParaDest-230">Mâhir Bey’in sohbetleri</p>
			<p class="a_Paragraf">İşte Mâhir Bey’le Emirgân’daki devlethanesindeki sohbet gecemiz böyle geçmişti. Sonraki yıllarda, muhtelif yerlerde, talebeleri ve halktan meraklılarla yaptığı sohbet toplantılarına da katılıp dinlemiştim.</p>
			<p class="a_Paragraf">Merhum sohbete başlamadan,</p>
			<p class="a_Paragraf"><span class="italik_E">“Çocuklar, bir sual sorun da sohbete</span><span class="italik_E"> öyle başlayalım”</span> derdi. </p>
			<p class="a_Paragraf">Mâşallah, ferâgatine, nezâketine, sabrına, bildiğini talebelerine öğretme, nakletme gayretine hayran kaldım. Bütün derdi, münevver, okur yazar zümreyi dindar, şuurlu, mutedil insanlar yapmak, milletin, vatanın hizmetine sokmaktı...</p>
			<p class="a_Paragraf">Kendilerinde kabiliyet gördüğü gençlerle çok yakından ilgileniyordu. Talebeleri arasından elhamdülillâh, yazarlar, şairler, profesörler çıktı... </p>
			<p class="a_Paragraf">Fakirin hâtıralarını tesbit için bunca zahmetlere katlanan aziz kardeşim Ertuğrul Düzdağ’ın da onun yetiştirdiği talebelerden olduğu ve bu hizmet aşkını ondan aldığı düşünülürse, Mâhir Hocamızın manevî himmetinin tesir ve vüs’ati anlaşılmış olur. </p>
			<p class="Baslik_2" id="_idParaDest-231">Mâhir Bey’in yüksek vasıfları</p>
			<p class="a_Paragraf">Mâhir Hoca’nın en sevdiğim taraflarından biri çok samimi, tam ihlâslı olması; birisi de çok munsif, insaflı davranmasıdır. Âkif Bey’in talebesi ve arkadaşı olmuştu. Onu hocası, üstadı tanıyor ve çok iyi anlıyordu. Fakat Tevfik Fikret’in imanlı günlerinde yazdığı şiirleri de okuyor, takdir ediyordu. </p>
			<p class="a_Paragraf">Mâhir Hoca, Divan Edebiyatımızı hakkıyla okuyan, anlayan ve o yolda şiirler yazabilen son üstad edebiyatçılarımızdandı. </p>
			<p class="a_Paragraf">Bunlara ilâveten, kendisinin fevkalâde bir şiir okuma tarzı vardı. Midhat Cemâl’in birkaç şiirini okumuştu; hayran kalmıştım. Aruzun ve kelimelerin tam hakkını vererek ve şiirin heyecanını hissederek, bir çağlayan, bir volkan gibi şiir okurdu. Talebeleri ve kitapları ile sadaka-i câriyyesi devam ediyor.</p>
			<p class="a_Paragraf">Allah rahmet eylesin.</p>
		</div>
	</body>
</html>