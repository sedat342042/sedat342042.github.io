<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-61">Ömer Kirazoğlu Ağabey</p>
			<p class="a_Paragraf">Allah rahmet eylesin Yüksek Mühendis-Mimar Ömer Kirazoğlu ile önce gıyâben mektuplaşarak tanışmış idik.</p>
			<p class="Baslik_2" id="_idParaDest-62">Sıcak mektubu, şiir aşkımı artırdı</p>
			<p class="a_Paragraf">1950 yılında, Dr. Ali Kemal Belviranlı Bey’le<span class="italik_E"> “İslâm</span><span class="italik_E">’ın Nuru”</span> mecmuasını çıkarmaya başlamışlardı. Fakir de, o mecmuanın ilk sayısına <span class="italik_E">“Türk Gençliğine”</span> başlıklı bir manzume göndermiştim. </p>
			<p class="a_Paragraf">Bu manzumeyi alır almaz, Ali Kemal Bey’le Ömer Ağabey, birlikte birer mektup yazarak Medine-i Münevvere’deki adresime göndermişlerdi. </p>
			<p class="a_Paragraf">Zarfı açınca gördüm ki, mektubun birisi Ali Kemal Bey’den, diğeri de o günlerde ismini duyup da henüz şahsını göremediğim Yüksek Mühendis-Mimar Ömer Kirazoğlu’ndan idi.</p>
			<p class="a_Paragraf">Bu mektupların ikisi de gâyet candan yazılan ifâdelerle parıldıyordu. Fakat, merhumun ifadesinde o kadar ruhu yakan bir câzibe vardı ki, aylarca o sıcak ifâdenin te’siri altında kalmıştım. Evet, o sitâyişkâr cümleler, bende şiir yazma cesaretini artıran en büyük teşviklerden birisi sayılır.</p>
			<p class="Baslik_2" id="_idParaDest-63">“Âkif alnından öperdi.”</p>
			<p class="a_Paragraf">Merhum, mektubunda, adı geçen manzumeden bazı mısralara işaret ettikten sonra şöyle diyordu:</p>
			<p class="a_Paragraf">“Evet, Âkif olsaydı; milletimizin bir Âkif’e daha kavuştuğunu görerek, bir asil at gibi şahlanan iman ve irfan gençliğini bağrına basacak, senin de alnından öpecekti...</p>
			<p class="a_Paragraf">“Canım kardeşim! O ne temiz lisân? O ne berrak bir âhenk? O ne asâletli bir ruh? Zira biz, -nur içinde yatsın- Âkif’den beri bu temiz ifadeye ve bu asil ruha hasret kalmıştık.</p>
			<p class="a_Paragraf">“Manzumenizin edebî değeri hakkında, benim yazamadıklarımı Ali Kemal Bey yazmıştır. Bu itibarla bu takdir ve tebriki her ikimizden kabul ediniz. Böyle edebi bir melekeye mazhariyetinizden dolayı sizi tebrik etmekle, bahtiyarlıklarımın altın devrini yaşamış oluyorum. Bundan böyle <span class="italik_E">İslâm’ın Nuru</span>’nun her sayısında bir şiirinizi görmeyi milletçe bekliyoruz, benim güzel ağabeyim!..”</p>
			<p class="Baslik_2" id="_idParaDest-64">“Hasret ne kadar sürecek?”</p>
			<p class="a_Paragraf">Yine o güzel mektuplarından birinde de şöyle yazmıştı:</p>
			<p class="a_Paragraf">“Ağabey, geçenlerde bir dostun evinde, Sönmez Neşriyat Şirketi’nin kurulma teşebbüsleri için toplanmıştık. Orada aslen Kayserili, İstanbul’da demir tüccarlığı yapan Mustafa Dedeoğlu isminde bir hemşerim, sizin <span class="italik_E">Mücâhid </span>şiirinizi okudu. Bu şiirdeki:</p>
			<p class="Siirler_E">Bir bahçedir iç âlemin ey şanlı mücâhid,<br/>Kalbinde açan gül, o güzel bahçeye âid.<br/>Bitmez o gülün vasfı ağaçlar kalem olsa,<br/>Hilkat de bütün şi’r ile baştanbaşa dolsa;<br/>Bir sel gibi her an şunu söyler taşarım ben,<br/>Gâyendeki ulviyyete hayran yaşarım ben...</p>
			<p class="o_Paragraf">mısralarını duyunca, kendi kendime, gözyaşlarımla, şöyle dedim:</p>
			<p class="a_Paragraf">“Kurban olduğum Allah’ım, bu gönüldaşımla hasretim daha çok mu sürecek? Ya bana imkân ver de Medine-i Münevvere’ye gideyim. Yâhud bu aziz kardeşim, buraya gelsin de, burada görüşelim...”</p>
			<p class="Baslik_2" id="_idParaDest-65">Şeyh Sâmi Efendi’nin huzurunda</p>
			<p class="a_Paragraf">Vaktâ ki 1955’te İstanbul’a gittim, kendisiyle görüştük...</p>
			<p class="a_Paragraf">Fakiri, kayınpederleri cennetmekân büyük ârif Şeyh Mahmud Sâmi hazretlerine götürdü... </p>
			<p class="a_Paragraf">Bir Ramazan günü ikindiden sonra idi, hiç unutmam 25 Ramazan’dı... Beni Efendi Hazretleri’nin odasına bıraktıktan sonra, “Halvet olun siz, ben odadan çıkayım” diyerek, bu nezaketi de göstermişti. </p>
			<p class="a_Paragraf">1955’teki tanışmamızdan başlayarak, Ömer Ağabey merhumla çeşitli mülâkatımız olmuştur. Her mülâkatta, sohbetimizin mihrak noktası: İslâm illerinin derdi ve müslümanların âtîsi oluyordu. </p>
			<p class="Baslik_2" id="_idParaDest-66">Merhum Hattat Halim Bey</p>
			<p class="a_Paragraf">Her sohbette de bahsimiz mutlaka şiir ve edebiyatla birlikte, hüsn-i hat, tezhib ve güzel san’atlara kayıyordu. Hiç unutmam, birgün gözyaşlarıyla, hattat Mustafa Halim Özyazıcı Bey’i anarken şöyle demişti:</p>
			<p class="a_Paragraf">“Ağabey! Bugünlerde Halim Bey’i gördüm. Çok neş’eli buldum. Emekli olduğunu söyledi ve dedi ki: </p>
			<p class="a_Paragraf">“Hazretim beni tebrik edin. Hamdolsun vazife kaydından kurtuldum. Bundan sonra ömrümü yazıya vereceğim. Hayalimde öyle istifler vardı ki, inşâallah onların kuvveden fiile çıktığını göreceksiniz.”</p>
			<p class="a_Paragraf">Bunun üzerine kendisinden bir “Kur’ân-ı Kerîm” yazmasını rica edince:</p>
			<p class="a_Paragraf">“Ruhumun ufkunda güneşler gibi parıldayan bu arzu, arzularımın başında gelen temennidir” dedi.</p>
			<p class="a_Paragraf">Merhum Halim Bey’in bu görüşmeden hemen sonra, bir trafik kazası neticesinde Hakk’a yürüdüğünü hatırladıkça ruhunu şâd eyler; hat san’atındaki üstün maharetini takdir ve hayranlıklarla yâd eyler idi.</p>
			<p class="Baslik_2" id="_idParaDest-67">“Ey Fâtıma, ey Fâtıma!”</p>
			<p class="a_Paragraf">Hattâ birgün, merhum Halim’i bağında ziyaret ettiğinde, “Ömer Beyciğim! Hani senin bir <span class="italik_E">Ey Fâtıma, ey Fâtıma! </span>ilâhîsi vardı. Lütfetseniz de dinlesem” demiş. </p>
			<p class="a_Paragraf">Ömer Ağabey, bu ilâhîyi okudukça, Halim merhum hıçkıra hıçkıra ağlarmış.</p>
			<p class="a_Paragraf">Bunu söylediği günlerin birinde fakir de, kendisinden aynı ilâhîyi bize de dinletmesini rica etmiştim.</p>
			<p class="a_Paragraf">Lütfederek okumuşlardı. Mecliste bulunan mücâvir kardeşlerimizle birlikte o yanık ilâhîyi gözyaşlarıyla dinlemiştik. İlâhinin güftesi şu mısralarla başlıyordu:</p>
			<p class="Siirler_E">Ey Fâtıma, ey Fâtıma! Kân-i saâdet Fâtıma!<br/>Kapında miskin bekliyor, geçmez boğazdan Fâtıma!</p>
			<p class="Baslik_2" id="_idParaDest-68">“Hezâr-fen”</p>
			<p class="a_Paragraf">Herkesin, belirli bir vazife için dünyaya geldiği bilinen bir gerçektir. Fakat, her kâidenin bir istisnası bulunduğuna göre – nur içinde yatsın – Ömer Kirazoğlu Ağabeyimiz işte, bu istisnalardan birisi idi...</p>
			<p class="a_Paragraf">Bilindiği gibi, merhumun mesleği Yüksek Mühendis-Mimarlık idi. Lâkin, onun ruhunda yaşayan büyük aşk, kendisini, taş ve tuğla yığınından ibaret olan madde mimârisinin müşahhas zemininden alarak, insan mimârisinin mücerred semasına yükseltmişti. Bu sebepten, merhumun, insanlarla olan münasebet sahası, insanlık kadar geniş idi...</p>
			<p class="a_Paragraf">Evet, bunca yüksek mühendis ve mimarların malûmat seviyeleri, kendi meslekî sahalarına inhisar ederken, Ömer Kirazoğlu’nun âşinâsı bulunduğu sahalar, sayılamayacak kadar geniş ve çeşitli idi. Eskiler, bu gibi kimseler için: “hezâr-fen” tâbirini kullanırlar ki, “bin hüner sahibi müstesna insan” mânâsına gelir.</p>
			<p class="Baslik_2" id="_idParaDest-69">“Anaç bülbül”</p>
			<p class="a_Paragraf">Ömer Bey’in üniversitedeki talebelik günlerini hatırlayıp söyleyenler şöyle derler:</p>
			<p class="a_Paragraf">“Ömer Ağabey, o kadar diğer-gâm, kardeşlerini gözeten, bilhassa yaşça kendinden küçük olanları kanadının altında saklayan bir anaç bülbül idi ki, gençleri koruyacağım, onların ahlâklarını, maneviyatlarını himaye edeceğim diye, üniversiteyi geç bitirdi. </p>
			<p class="a_Paragraf">“Onlarla sohbet edeceğim, alâkadar olup yol göstereceğim derken, ders çalışmaya, derslerini müzakere etmeye vakit bulamazdı. İstikbalini genç kabiliyetler için feda etti.”</p>
			<p class="Baslik_2" id="_idParaDest-70">O günün gençleri</p>
			<p class="a_Paragraf">Merhumun dış mimâri dışında, iç mimâri demek olan insan bina etme hususundaki hizmetlerini, o günkü yüksek tahsil gençlerinden dinlemek fevkalâde bir kadirşinaslık olur. </p>
			<p class="a_Paragraf">Meselâ: Dr. Ali Kemal Berivanlı, Dr. Âsım Taşer, Dr. Dursun Aksoy, Dr. Necmeddin Akcan, Prof. Dr. Süleyman Yalçın, Prof. Dr. Ayhan Songar, Dr. M. Nuri Yılmazgil, Fevzi Özçimi, Prof. Dr. Nevzat Yalçıntaş, Dr. Ali Nâdir Hayta, Prof. Dr. Sabahaddin Zaim, Dr. Mustafa Mıhçı, Dr. Seyfi Delilbaşı, Dr. Muhsin Keskin, Dr. Fahir Sağol, Dr. Cemil Aykut, Dr. M. Hulûsi Baybal gibi şu anda bu kadarını hatırlayabildiğim birçok zevâtın Ömer Ağabey’e ait hâtıralarını dile getirmeleri, merhumun ruhunu şâd eyleyecek vefâ nişaneleri olurdu.</p>
			<p class="a_Paragraf">Bu zatlardan halen hayatta olanlar olsun, bu vazifelerini eda ederlerse, pek makbule geçer. Çünkü merhum bu zevat için, gerçek ağabeylik ve nigehbânlık gâyesi ile üniversiteden mezuniyetini te’hir etmişti. Evet, kendinden evvel, bunların ikbâl ve istikballerini düşünüyor idi.</p>
			<p class="Baslik_2" id="_idParaDest-71">Mü’min kardeşi, kendine tercih</p>
			<p class="a_Paragraf">Fedakârlığın en büyüğü de işte, yüce dinimizin baş emirlerinden olan <span class="italik_E">“Mü’min kardeşinin </span><span class="italik_E">hayat ve rahatını, kendi menfaat ve ihtiraslarına takdim ve tercih”</span> âlîcenablığıdır. </p>
			<p class="a_Paragraf">Resûl-i Kibriya Efendimiz başta olmak üzere, bütün sahabe-i kirâmın ve onların izinde yürümeyi ve yollarında can vermeyi din borcu bilen büyük atalarımızın şeref tâcı mefkûreleri, bu idi. Zâten gerçek mü’min de bu kudsî ideal için yaşamak ve bu uğurda fedâ-yı can etmekle mükellef değil midir?..</p>
			<p class="Baslik_2" id="_idParaDest-72">Babası ve feyz aldığı büyükler</p>
			<p class="a_Paragraf">Fıtraten “insan” yaratılışlı olan Ömer Bey, çocukluğundan beri dindar bir ailenin tertemiz muhitinde yetişmesi hasebiyle, dört başı ma’mur bir İslâmî terbiyeye sahip olmuştu. Babası Ahmed Kiraz Hoca, çok kibar, güler yüzlü, tatlı çocuk gönüllü, rikkat-i kalbe sahip, yufka yürekli bir zat idi.</p>
			<p class="a_Paragraf">Kur’ân-ı Kerîm harfleriyle eskimez yazımızı en güzel şekliyle yazmak kudretine mâlik olarak temel kültür kaynaklarımıza muttali bulunuyordu.</p>
			<p class="a_Paragraf">İstanbul’da yüksek tahsil devresinde, başta tefsir sahibi büyük âlim Elmalılı Hamdi Efendi olmak üzere, o devrin en meşhur âlimleri, ârifleri, edipleri, şairleri, hâfızları, kurrâları, hattatları ve estetik mütehassısları ile tanışarak, onların her birinden nur ve feyz almıştı.</p>
			<p class="Baslik_2" id="_idParaDest-73">Şeyh Sâmi Efendi’nin damadı olunca...</p>
			<p class="a_Paragraf">Yukarıda saydığım vasıflar, Ömer Ağabeyimizin evlenmeden evvelki hayatına aid olan safhaları idi. Evlendikten sonraki safhaya gelince:</p>
			<p class="a_Paragraf">Bu mazhariyet öyle bir saadet sahnesi idi ki, bunun kadir ve kıymetini ancak, kayınpederleri -Allah şefaatine nâil eylesin- “Şeyh Mahmud Sâmi Ramazanoğlu” hazretlerinin manevî derecesini bilenler takdir edebilirler...</p>
			<p class="a_Paragraf">Böyle bir edeb dershanesine girdikten sonra, Ömer Ağabeyimizin şahsiyeti, yepyeni bir husûsiyet kazanmış oldu. </p>
			<p class="a_Paragraf">İnsan yetiştirme müessesesi olan bu dershanede, gerçek mânâda, Müslümanlığın, sadece İslâm’ı yaşamak değil, başkalarına da aynı neş’eyi yaşatmak demek olduğunu; bir hayat felsefesi olarak benimsemişti. Hayatta, büyük işler görmek için yaratılan büyük ruhu, kendisini, mesleğin dar muhitinden alarak, diğer ilmî, edebî ve tasavvufî sahalar semasına kanatlanıyordu.</p>
			<p class="a_Paragraf">Ömer Ağabeyin babası Ahmed Kiraz Hoca, Allah rahmet eylesin, o da Sâmi Efendi gibi, Şeyh Es’ad Efendi hazretlerinin dervişlerinden idi. Sâmi Efendi’nin bir tek kerîmeleri var idi. Ömer Bey o günlerde fakülteyi bitirmişti. Babası tâlip olmuş...</p>
			<p class="a_Paragraf">Sâmi Efendi hazretleri, tabii her baba yaradılış itibariyle hayırlı bir evlâdı olmasını istediği gibi, hayırlı bir damadı olmasını da istiyor; uygun görmüşler...</p>
			<p class="a_Paragraf">Ömer Bey’le daima görüştüğümüz gibi, en nihayet son senelerinde, kayınpederiyle birlikte Medine-i Münevvere’ye geldiler, mücâvir oldular, burada kaldılar... Daha sık görüşür olduk.</p>
			<p class="Baslik_2" id="_idParaDest-74">Terâvih sonrası sohbetler</p>
			<p class="a_Paragraf">Bu seneler zarfında, Sakızlı Medresesi’nde Mustafa Necati Hoca ve diğer dostlarla birlikte, hatimle terâvih kıldığımız yıllarda, merhum Ömer Bey, terâvihe sebat ve intizamla devam eden cemaatten idi. </p>
			<p class="a_Paragraf">Hatta okuduğumuz cüzde zihnine takılan, kendisini ağlatan âyetler hakkında sualler sorar, her terâvihten sonra, onun sayesinde, on dakika kadar bir tefsir sohbeti olurdu.</p>
			<p class="a_Paragraf">Medine-i Münevvere’de yaşadığı, ömrünün son yıllarında, Allah rahmet eylesin, karşılaştığımız zaman:</p>
			<p class="a_Paragraf">“Ağabey sık sık görüşemiyoruz” derdi. Fakir de kendisine,</p>
			<p class="a_Paragraf">“Ömer Bey, haftada olmasa da, ayda bir kere mutlaka sizi görmek isterim...” derdim. “Niçin?” diye sorunca cevabım şu olurdu:</p>
			<p class="Baslik_2" id="_idParaDest-75">Gözlüğünün camları yeşil...</p>
			<p class="a_Paragraf">“Ömer Bey, aziz kardeşim kurban olduğum Allahım, sizin gözlüğünüzün camlarını yeşil yaratmış... Çirkin şeyleri bile size güzel gösteriyor. Sizin lügatinizde, kar, kış, sonbahar yok, her taraf daima bahar mevsimi... Bahtiyarsınız ki, siyah kayalar bile size taze baharlar, yemyeşil ovalar gibi görünüyor...” </p>
			<p class="a_Paragraf">Merhum şu cevabı verirdi:</p>
			<p class="a_Paragraf">“Ağabey, Allahıma şükrederim: Kara haberi sevmem. Bugünlerde memleketimizde, dâvamızın geliştiğine dair ruhumuza can veren, gönlümüzü nura gark eden haberler geliyor. Abi büyük fütühat var!..”</p>
			<p class="a_Paragraf">Onun bu haline gıpta eden dostları, güzel bir haber duyunca:</p>
			<p class="a_Paragraf">“Şimdi Ömer Abi olsa da, bu haberi o anlatsa: Abi büyük fütühat var, diye başlasa...” diye onu hatırlarlardı.</p>
			<p class="Baslik_2" id="_idParaDest-76">Abi, fütühat var!..</p>
			<p class="a_Paragraf">Hiç unutmam, birgün namazdan sonra Mescid-i Saadet’te rastlaşmıştık. Heyecan içindeydi. Hemen “Abi fütühat var” diyerek başladı. Mescid’in mühendislerinden Selahaddin Yeşilyurt’tan son işittiği güzel haberi bizlere müjdeledi. </p>
			<p class="a_Paragraf">Anlatmaya başlamadan da “Dinle ağabey dinle, bu haber bahar değil de, ne olacak!” diyordu:</p>
			<p class="a_Paragraf">Selahaddin Bey’i gördüm. Memlekete gidip dönmüş. O anlattı. Dedi ki:</p>
			<p class="a_Paragraf">“Ağabey, Ortadoğu Üniversitesinde talebe iken en büyük derdimiz, namaz kılacak yer bulmak olurdu. Öğle ve ikindi namazlarını acaba nerde kılsak; hangi odada, hangi köşede, hangi merdivenin altında kılsak diye endişe eder, yorulurduk...</p>
			<p class="Baslik_2" id="_idParaDest-77">Ortadoğu Üniversitesi’ndeki cami</p>
			<p class="a_Paragraf">“Bu yaz izne gidince, Ankara’da Ortadoğu’daki bazı arkadaşları görmek için üniversiteye uğradım. Cuma günüydü. Vakit gelince, arkadaşlarla namaza gideceğiz. Bir de ne göreyim! Okulun bahçesine koca bir cami yapılmış... Cami dolmuş taşmış, içerde yer yok; dışarıda bahçede ceketlerimizin üzerinde namazı kıldık.”</p>
			<p class="a_Paragraf">İşte ağabey Allahu Teâlânın ism-i celâlinin dahi anılması yasak olan okullarda bunlar oluyor. Artık oralarda da dindar, nurlu talebeler hocalar yetişiyor. Bunlar dinimizin memleketimizde de kıyâmete kadar batmayacak bir güneş olduğunu gösteren hayırlı müjdelerdir.”</p>
			<p class="Baslik_2" id="_idParaDest-78">“İyi ki sınıfta kaldın aslanım...”</p>
			<p class="a_Paragraf">Merhum, kara haberi sevmediği gibi, her şeyi hayra yormayı da pek iyi bilirdi. Söylediğine göre, çocuklarından, torunlarından, derslerinde ikmale, bütünlemeye kalanlara şöyle dermiş:</p>
			<p class="a_Paragraf">“Üzülme yavrum, aslanım, nazar boncuğudur. İkinci imtihanı çalışıp daha iyi vereceksin, dersi daha iyi öğreneceksin inşâallah. Ben öyle her sene sınıfı çabucak geçenleri sevmem. Asıl sınıf geçmek, işte böyle dersi iyi öğrenerek, insan olup geçmektir. Öyle yalnız notla değil ahlâkla, faziletle geçmektir. Haydi bakalım, bundan faydalan, çalış, daha a’lâ notlar al...”</p>
			<p class="Baslik_2" id="_idParaDest-79">“Hicret Kıssası”</p>
			<p class="a_Paragraf">Hayatının yedi senesini Medine-i Münevvere’de geçirdi. Bu yıllarda sık sık görüştük. </p>
			<p class="a_Paragraf">Son yıllarda merhum, o kadar hummalı bir çalışma devresine girmişti ki, tarif edilemez. Meselâ: Mescid-i Nebevi hakkında durmadan raporlar yazarken, memlekette çıkan her İslâmi dergiye bir makale göndermek için çırpınıyor idi.</p>
			<p class="a_Paragraf">Gençlikte gördüğü İslâmi uyanış, kendisini yeniden hayata kavuşturuyordu, sanki... Her güzel habere, âdetâ, çocuklar gibi sevinip heyecanlanıyordu.</p>
			<p class="a_Paragraf">Memleketten hac ve umre için gelen herkesle görüşmek ister, nûr inen beldelerin yâdigârı olsun diye, onlara hikmetli sözler hediye etmeye çalışır idi. Son günlerde, manzume halinde yazmış olduğu <span class="italik_E">“Hicret Kıssası”</span>nı okumaya başlayınca gözyaşlarını tutamaz, dinleyenleri de birlikte ağlatırdı...</p>
			<p class="Baslik_2" id="_idParaDest-80">Vedâ ağlayışları</p>
			<p class="a_Paragraf">Evet, bu ağlamanın sebebini şimdi anlıyorum: Demek ki, Ömer Ağabey âlemini değiştirmek üzereydi. Fani dünyaya vedâ etmek hazırlığını yapıyordu... Döktüğü gözyaşları: Hizmete doymayan ruhunun gözlerinden boşanan ifadeleri idi...</p>
			<p class="a_Paragraf">Son görüştüğümüzde, yine her zamanki gibi,</p>
			<p class="a_Paragraf">“Ağabey son yazılan şiiriniz yok mu?” diye sormuş; ben de,</p>
			<p class="a_Paragraf">“Ömer Bey, şiir mi beni bıraktı, ben mi şiiri bıraktım, bilmem, yazamıyorum” demiştim. </p>
			<p class="a_Paragraf">O günden sonra ben Türkiye’ye gittim. Ömer Ağabey burada Cennetü’l-Bakî’e uçmak bahtiyarlığına erişti.</p>
			<p class="a_Paragraf">Hizmete doyamayan bir insan, bir insân-ı kâmil, muhlis bir mü’min ve müslüman bir kardeşimizdi. Nur içinde yatsın.</p>
		</div>
	</body>
</html>