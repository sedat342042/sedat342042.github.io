<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-113">Hâfız Sadeddin Kaynak</p>
			<p class="a_Paragraf">Hâfız Sadeddin Kaynak Bey günün meşhur bestekârı, mâziden kalan o günlere hep şâhit olmuş, o günleri yaşamış, görmüş... Mesleğinin ehli, hem hâfız, hem bestekâr, çok şey biliyor... </p>
			<p class="Baslik_2" id="_idParaDest-114">Sadeddin Kaynak Medîne’de</p>
			<p class="a_Paragraf">Hacca geldiğinde, kendisinden birçok şeyler sormuştuk. Bilhassa Kur’ân-ı Kerîm’e, kıraatine ve mûsikîye dair uzun boylu sohbetlerimiz oldu. </p>
			<p class="a_Paragraf">Medine’de bulunduğu on yedi gün zarfında, her gün kütüphaneye uğrardı, rahat rahat konuşurduk.</p>
			<p class="a_Paragraf">“Bir kimseyi meslekdaşından sormalı” derler. İnsanlık icabıdır, insan hased eder, kıskanır, eksik taraflarını görür, beğenmez, rakip olur; insanda bu zaaf vardır.</p>
			<p class="Baslik_2" id="_idParaDest-115">Hâfız Sâmi Efendi’nin kürsüsü boş!..</p>
			<p class="a_Paragraf">Hâfız Sadeddin Kaynak Bey’e de Hâfız Sâmi Efendi’yi sordum:</p>
			<p class="a_Paragraf">“Efendim, çocukluğumdan beri, hakkında duyduklarımla, Hâfız Sâmi meraklısıyım, dinlemeden sanki ona âşık olmuşum. Onun hakkında ne buyurursunuz?”</p>
			<p class="a_Paragraf">Aynen şu cevabı verdi:</p>
			<p class="a_Paragraf">“Hâfız Sâmi’ye ait kürsü hâlâ boş duruyor. O günden bugüne kadar, bu kadar okuyucu geldi. Sesi güzel, okuyuşu güzel, gırtlağı var; birtakım meziyetleri olan okuyucular geldi geçti. Gerek Kur’ân-ı Kerîm, gerek kaside okuyacaklar... Fakat Hâfız Sâmi’ye ait olan makam, kürsü hâlâ boş duruyor, oraya kimse oturamadı...”</p>
			<p class="Baslik_2" id="_idParaDest-116">Bir mevlid hâtırası</p>
			<p class="a_Paragraf">Hâfız Sadeddin Kaynak sözüne devam ederek,</p>
			<p class="a_Paragraf">“Şimdi size gözümle gördüğüm bir hadiseyi söyleyeyim. Aynen böyledir. Tarihe geçmelidir bu hadise…” dedi ve şunları anlattı:</p>
			<p class="a_Paragraf">Sultan Reşad Han zamanı; hocam dedi ki:</p>
			<p class="a_Paragraf">“Sadeddin, bugün Süleymaniye’de Valide Sultan’ın mevlidi varmış. Hâfız Sâmi ile Hâfız Kemal okuyacaklarmış, kaçırma... Ben çok isterim, ama gidemem, izdiham olur, ezilirim diye korkarım... Sen muhakkak git. Zaten bu sıralar, Hâfız Sâmi için rahatsız filân diyorlar, belki böyle bir mevlidini filân bir daha dinleyemezsin, kaçırma...”</p>
			<p class="a_Paragraf">Cuma günüydü. Günün en erken bir saatinde geldim, kürsünün yanına oturdum... Çok geçmedi, cami doluverdi.</p>
			<p class="a_Paragraf">Cuma namazı kılındı. Enderun’dan on beş kadar hâfız gelmişti. İlahi söylediler... Mevlid, padişah mevlidi, padişahın annesi için okunuyordu.</p>
			<p class="Baslik_2" id="_idParaDest-117">Hâfız Kemâl</p>
			<p class="a_Paragraf">İlahi bitti, Hâfız Kemal çıktı. Fevkalâde bir okuyuşla, Süleymaniye kubbesini çatlatacak şekilde, pesleri, tizleri, meyanlarıyla, ne lazımsa yaptı... <span class="italik_E">“Allah âdın zikredelim </span><span class="italik_E">evvelâ”</span> bahrini okudu, bitirdi. </p>
			<p class="a_Paragraf">Tekrar ilâhîler söylendi, Kur’ân-ı Kerîm okundu. Hâfız Kemal, Mevlid’in ikinci bahri olan <span class="italik_E">“</span><span class="italik_E">Velâdet”</span> bahrine başladı:</p>
			<p class="Siirler_E">Âmine Hâtun Muhammed ânesi,<br/>Ol sadeften doğdu ol dür dânesi...</p>
			<p class="a_Paragraf">Hepsi çok güzel, fevkalâde, hiçbir eksik tarafı yok... Fakat halk bir şey bekliyor... Ben bile Hâfız Kemal için gitmedim. Hâfız Kemal, beğeniliyor, seviliyor... Seviliyor da insan yanmıyor... Yanmıyorsunuz. Hayran oluyorsunuz, mâşallah diyorsunuz, belki ağlıyorsunuz da... </p>
			<p class="Baslik_2" id="_idParaDest-118">“Yakacak biri” bekleniyor</p>
			<p class="a_Paragraf">Fakat bir yanmak ihtiyacı var. Siz de, sizi yakacak biri’ni bekliyorsunuz... Cemaat, ağa düşmüş kuş gibi çırpınıyor, sağa sola bakınıyor. Oraya bakar, buraya bakar filân... Kıyâm oldu. Resûl-i Ekrem doğuyor:</p>
			<p class="Siirler_E">Doğdu ol sâatte ol sultân-ı din<br/>Nûra gark oldu semâvât ü zemin<br/>Sallû ve sellimû teslîmâ<br/>Hattâ tenâlû cenneten ve na’îmâ</p>
			<p class="o_Paragraf">dendi oturduk. Kur’ân-ı Kerîm’e başlandı, okunuyor...</p>
			<p class="Baslik_2" id="_idParaDest-119">Cemaat ayakta!..</p>
			<p class="a_Paragraf">Kur’ân-ı Kerîm okunurken, Poyraz Kapı’dan beyaz cübbeli, sarıklı bir zat girdi...</p>
			<p class="a_Paragraf">Girmesiyle, bütün cemaat, elektrik çarpmış gibi ayağa kalktı.</p>
			<p class="a_Paragraf">Hayretler içindeyim. Seneler geçti, o tabloyu, o sahneyi hatırlarken tüylerim ürperiyor...</p>
			<p class="a_Paragraf">Onun geldiğini görünce, Hâfız Kemal sadakallâhü’l-azîm dedi, kürsüden indi.</p>
			<p class="a_Paragraf">Hâfız Sâmi doğru kürsüye çıktı. Aşağıya eğildi, Endurunlu hâfızlara, </p>
			<p class="a_Paragraf">“Segâhtan bir ilâhî okuyun” dedi. Okudular, ilâhî bitti. </p>
			<p class="Baslik_2" id="_idParaDest-120">Aklım çıkacak diye korktum...</p>
			<p class="a_Paragraf">Hâfız Sâmi Efendi,</p>
			<p class="a_Paragraf">“<span class="italik_E">Seyyid-i</span><span class="italik_E"> Kâinât Hazret-i Muhammed Mustafa-râ salâvat”</span> dedi, başladı:</p>
			<p class="Siirler_E"><span class="italik_E">Yâradılmış cümle oldu şâdümân<br/>Gam gidip âlem yeniden buldu cân<br/></span>Çağrışûben dîdiler kim, merhabâ</p>
			<p class="o_Paragraf">deyince... Camide bir feryat koptu. Aklım çıkacak diye korktum... </p>
			<p class="a_Paragraf">Allah, Allah!.. Başlar “küt, küt!” birbirine vuruyor... Cemaat vecd içinde kendinden geçmiş halde... </p>
			<p class="a_Paragraf">Yâhu deli olacağım sandım... Böyle işte... Bütün yaktı kavurdu gitti.</p>
			<p class="a_Paragraf">Akşam hocamın evine gittim.</p>
			<p class="a_Paragraf">“Hocam, bende hakkınız çok büyük; bu manzarayı bana gösterdiniz, size minnetdarım” dedim.</p>
			<p class="a_Paragraf">“Oğlum, böyle bir okuyuşu artık göremezsin. Sâmi rahatsızmış, öyle işitiyorum... Yâhu hiçbir şey olmasa, insana göz olur, nazar değer...”</p>
			<p class="a_Paragraf">Hâfız Sadeddin Kaynak merhum hacca geldiği yıl, Medine-i Münevevre’de on yedi gün kalmış ve her gün vazifeli bulunduğum Şeyhülislâm Arif Hikmet Bey Kütüphanesi’ne gelerek çok şeyler anlatmış, bizleri müstefid kılmıştı. Allah rahmet eylesin. Hâfız Sâmi hakkındaki bu hâtıralar da çok kıymetli idi.</p>
			<p class="Baslik_2" id="_idParaDest-121">Hâfız Sâmi Efendi, dersiâm idi</p>
			<p class="a_Paragraf">Yine hem Hâfız Sâmi ve hem yaşadığı günlerde şahidi olduğu hadiseler ve şahıslar hakkında önemli bilgiler vermişti. Şöyle diyordu:</p>
			<p class="a_Paragraf">Benim ömrüm okuyucu dinlemekle geçti. Bir Hâfız Deli Hüseyin Efendi vardı. Sesi fevkalâdeydi. “İkinci Sâmi” derlerdi. Fiilen de öyleydi, gerçekti.</p>
			<p class="a_Paragraf">Fakat Hâfız Sâmi’de başka bir hal vardı. O bambaşka bir muhitte yetişmiş, başka bir devrin, neslin insanı idi.</p>
			<p class="a_Paragraf">Bir kere önce şunu düşünün, Hâfız Sâmi bir İstanbul çocuğu ve bir dersiâm... Belki kim bilir Hâfız Sâmi’nin dersiâm olduğunu sen de yeni işitiyorsun?”</p>
			<p class="a_Paragraf">“Tabii efendim, yeni işitiyorum.”</p>
			<p class="a_Paragraf">“Sabri Efendi söylemez miydi?”</p>
			<p class="a_Paragraf">“Hayır efendim, söylememişti...”</p>
			<p class="a_Paragraf">“Hâfız Sâmi, dersiâmdı... İstanbul’da yetişmiş, güngörmüş, fevkalâde zeki... Bir kere yaşayıp, büyüyüp, yetiştikleri, feyz aldıkları devir, istikrar devri... Her şeyin güzelini yetiştirmiş, fakat kadri bilinmeyen devir... Allah o devre olan hürmetsizliklerimizi hepimize soracak...”</p>
			<p class="Baslik_2" id="_idParaDest-122">Okudukça sesi açılırdı</p>
			<p class="a_Paragraf">Evet, bu sözleri, o günlerde pek az söylenen, söyleyenin de pek az olduğu ve söylemenin de insana pek hayır getirmediği bu sözleri, Sadeddin Kaynak Bey’den aynen dinledim. Devam etti:</p>
			<p class="a_Paragraf">O devir, şeyhin en iyisini, hocanın en iyisini, şairin en iyisini ve okuyucunun da en iyisini yetiştirmiş. Hattatlar ise ayrı bir âlem...</p>
			<p class="a_Paragraf">Hâfız Sâmi okurken bana sanki oksijen kaynağı yapıyorsunuz da bir yeriniz yanıyor gibi gelir, öyle sanırsınız. Bunda ilâhî bir hal var. Bu, çalışmakla elde edilemez, Allah vermiş, Allah vergisi...</p>
			<p class="a_Paragraf">Birçok sesler nazlı olur, perdesini çabuk kaybeder. Benim sesim de onlardandır. Fazla meyâne yaptım mı, sesim perdesini kaybeder. Meyânelerde fazla kalamam, sıkıntı duyarım.</p>
			<p class="a_Paragraf">Hâfız Kemal’in de sesi güzeldi. Yorulmayan, bıkmayan, kubbeler çatlatan bir ses... Fakat Sâmi’nin sesi, okudukça açılan bir ses. Buna ancak Allah vergisi denir. Evet, tekrar ediyorum: Hâfız Sâmi’ye ait olan kürsü, memleketimizde boş duruyor, kimse henüz o kürsüye oturamadı.</p>
			<p class="a_Paragraf">Hâfız Sadeddin Kaynak, hacca geldiğinde kendisiyle bilhassa “kâri’ler” yani “okuyucu” lar, hâfızlar ve mûsikî dünyası hakkında çok faydalı, lâtif sohbetlerde bulunmuştuk.</p>
			<p class="Baslik_2" id="_idParaDest-123">Okuyucunun altın devri</p>
			<p class="a_Paragraf">Hâfız Sadeddin Kaynak Bey, yukarıda arz ettiğim gibi meşhur Hâfız Sâmi Efendi’ye dair merakımı da gidermiş, arîz amîk malumat lütfetmişti. Bu arada yine Hâfız Sâmi’nin okuyuş ve sesinden, hususiyetlerinden bahsederken, onun neden birden bire okumayı bırakıp çekilmiş olabileceğine de dikkate şayan bir açıklama getirmişti. Şunları söyledi:</p>
			<p class="a_Paragraf">Herkesin bilmediği, birçok kimselerin farkında olmadığı bir gerçek vardı. O gerçek de şudur:</p>
			<p class="a_Paragraf">Her devletin bir “altın devri” olduğu gibi, her okuyucunun da bir altın devri olur.</p>
			<p class="a_Paragraf">Osmanlı Devleti’nin 650 senelik ömründe, saltanat müddetinde, Kanunî zamanına “altın devir” derler. Bu böyle bilinir. Fakat herkesin bilmediği gerçek şudur ki, her okuyucunun da bir “altın devri” vardır ve bu devir bazılarında üç, bazılarında beş sene devam eder. </p>
			<p class="a_Paragraf">Bu, o zatın kendisine has yükseliş devridir, en parlak, en verimli, en gür devridir. Bu devir Hâfız Sâmi’de çok devam etti. Çünkü hançeresinin yanıklığıyla beraber sesinde de bir kuvvet vardı.</p>
			<p class="a_Paragraf">Beş saat okusun da ses perdesini kaybetmesin!</p>
			<p class="a_Paragraf">Beş saat okuyup da kararmayan bir ses, nâdir görülür; bu ancak Allah vergisidir. Hâfız Sâmi’de bu hal çok devam etti... Şöhretini kaybetmedi.</p>
			<p class="Baslik_2" id="_idParaDest-124">Hâfız Sâmi Efendi, okumayı neden bıraktı?</p>
			<p class="a_Paragraf">Fakat bu kuvveti, bu perdeyi kaybedeceği zamanın geldiğini anladığı an, zeki insan, hassas san’atkâr, rahatsızım dedi, okumayı kesiverdi... Binaenaleyh, kimse:</p>
			<p class="a_Paragraf">“Ah! Hâfız Sâmi’nin eski günlerini görseydiniz!” diyemedi. Her okuyucu için, söylenen bu söz:</p>
			<p class="a_Paragraf">“Hâfız Kemal’in, Hâfız Hüseyin’in, Hâfız Sadeddin’in, Hâfız Ali Efendi’nin, ne bileyim Necati Efendi’nin, Hâfız Hasan Efendi’nin, Hâfız Abdurrahman Efendi’nin gençliğini görseydiniz; altın devrini görseydiniz... Ah vaktiyle görecek, dinleyecektiniz, sizlerin şimdi gördüğünüz bir şey mi?”</p>
			<p class="a_Paragraf">Hâfız Sâmi için söylenmedi. Zeki insan, baktı ki sesi perdesini kaybediyor veya hakikaten hasta; o yüzden eskisi gibi okuyamayacağını anladı. Eski meyanları, eski parlak, şakrak, insanları deli divane eden okuyuşunu kaybedeceğini anladığı, hissettiği an kesiverdi okumayı...</p>
			<p class="a_Paragraf">“Rahatsız, okumuyor; rahatsız okumuyor” dendi.</p>
			<p class="a_Paragraf">Merhum Hâfız Sadeddin Kaynak Bey’in hacca geldiği yıl, Medine-i Münevvere’de kaldığı günlerde, kendisinden Hâfız Sâmi merhuma dair dinlediklerim bunlardı. Bu hâtırat vesilesiyle, Ertuğrul Düzdağ kardeşimin himmetiyle, bana emanet edilmiş olan bu belgeleri de milli kültür tarihimize inşâallah tevdi etmiş bulunuyoruz.</p>
		</div>
	</body>
</html>