<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-57">“Kulum, Nasıl Geldin?” </p>
			<p class="a_Paragraf">Doktor Ali Kemal Bey kardeşimizin <span class="italik_E">“İslâm Prensipleri”</span> kitabı hakikaten çok faydalı oldu ve pek çok defa basıldı. Faydalarından birine ben de bizzat şahit oldum:</p>
			<p class="a_Paragraf">Almanya’nın Köln şehrinde, bir Türk doktorla tanışmıştık. Bu zat samimiyetimiz ilerleyince, bizzat kendi başından geçen bir kıssayı anlattı. Dedi ki:</p>
			<p class="Baslik_2" id="_idParaDest-58">“Türk’ün dini nedir, ben anlayamadım…”</p>
			<p class="a_Paragraf">Zevcem Alman’dır. Kendisiyle evlenirken, benim dinimi kabul etmesini şart koşmuştum. Aramızda sevgi vardı. Şartımı kabul etti, evlendik.</p>
			<p class="a_Paragraf">Aylar geçti. Birgün kendisine va’dini hatırlattım ve aramızda şöyle bir konuşma geçti:</p>
			<p class="a_Paragraf">“Hanım, hani senin bana verilmiş bir sözün vardı?”</p>
			<p class="a_Paragraf">“Hangi söz?”</p>
			<p class="a_Paragraf">“Hani benim dinime girecektin ya!”</p>
			<p class="a_Paragraf">“Olur gireyim. Ama doktor, ben senin dininin ne olduğunu anlayamadım ki... Ben haftada bir kiliseye gidiyorum; Allah’ın huzurunda boyun büküyorum. Sen ne kiliseye gidiyorsun, ne havraya gidiyorsun, ne de camie gidiyorsun! Türk’ün dini nedir? Ben senin dinini anlayamadım...”</p>
			<p class="Baslik_2" id="_idParaDest-59">“Yâhu ben ne olmuşum!?”</p>
			<p class="a_Paragraf">Eşimin, Alman kızının bu sözü beni ruhumdan yaraladı; kalbimden vurulmuşa döndüm... Kendimi, geçen hayatımı, günlük, aylık, yıllık, yaşayışımı, ömrümü gözden geçirdim.</p>
			<p class="a_Paragraf">“Yâhu ben ne olmuşum! Yâhu Türk’ün ne dini, ne imanı kalmış, ne camii...”</p>
			<p class="a_Paragraf">Alman kızı beni böyle yaraladı. Serseriliğimi anladım. O zaman babam hayattaydı. Hemen bir mektup yazdım:</p>
			<p class="a_Paragraf">“Aman babacığım, bana acele dinî kitaplar gönder” dedim.</p>
			<p class="a_Paragraf">Babam da camiin imamına, müezzinine, vâizlere sormuş; birkaç tane kitap alıp gönderdi. Bunların içinden, en çok işime yarayan Doktor Ali Kemal Bey’in İslâm Prensipleri eseri oldu.</p>
			<p class="a_Paragraf">Orada sizin şiirlerinizi de okudum. Hemen her bahiste, sizden de mevzua uygun kıt’alar, beyitler koymuş. Hele şu şiiriniz benim ruhumun âvîzesi olmuştur.</p>
			<p class="Siirler_E">İmanla geçen her gece gündüz gibi aydın,<br/>Bir taze bahar âlemi her ânı hayatın;<br/>Allah’a dayan, gâyene tevfîkıni versin,<br/>Kur’ân’a sarılmazsan eğer ye’se düşersin...</p>
			<p class="Baslik_2" id="_idParaDest-60">“Şimdi senin dinine girerim!”</p>
			<p class="a_Paragraf">Böylece, namaz nedir, oruç nedir, hac nedir, zekât nedir; haram helâl nedir, müslüman nasıl yaşar, öğrendim. Namaza başladım. Peşinden Ramazan geldi, oruca başladım. Namaza başlayınca içkiyi, kumarı bırakmıştım. Bu fenalıklardan, kendi kendimi rezil rüsva etmekten kurtuldum.</p>
			<p class="a_Paragraf">Dolayısıyla öyle onun bunun davetine gitmez oldum. Eve bağlandım. Geceleri terâvih kılan dostlar bulmak lâzım geldi. Muhitimiz, dostlarımız, münasebetlerimiz, kısacası hayatımız değişti, hayata benzedi.</p>
			<p class="a_Paragraf">Bir zaman sonra, hanım kendiliğinden dedi ki:</p>
			<p class="a_Paragraf">“Ayhan, artık şimdiden sonra, gel benim dinime gir, diyebilirsin... Ben Allah’ın huzuruna haftada bir çıkarken sen günde beş defa çıkıyorsun; açlığa katlanıyorsun; huyun değişti, güzelleşti, hayatımız nurlandı... Ben de senin dinine gireceğim...’”</p>
			<p class="a_Paragraf">“Kitab’ımla geldim Allah’ım...”</p>
			<p class="a_Paragraf">O Ramazan günlerinden birinde, beraber namaz kıldık. Namaz sûrelerini de çabucak öğrendi. Evimize bağlandık; içkiden, kumardan, israftan kurtulduk, evimiz bereket doldu.</p>
			<p class="a_Paragraf">Yaşlı kayınvalidem vardı. Dedi ki:</p>
			<p class="a_Paragraf">“Çocuklar, nur oldunuz siz yâhu! Ee benim günâhım ne? Bana da öğretin!..”</p>
			<p class="a_Paragraf">Ona da Kelime-i Şehâdet’i yazdırdık, hem aslını, hem tercümesini ezberledi... O günlerde hasta oldu. Son günleriymiş. Bize,</p>
			<p class="a_Paragraf">“Çocuklar, ben yolcuyum. Fakat perişan bir halde Allah’ın huzuruna gidiyorum. Bana: Kulum, nasıl geldin? derse: Kitab’ınla geldim, diyeyim. Kur’ân-ı Kerîm’i göğsüme koyun” dedi.</p>
			<p class="a_Paragraf">Kur’ân-ı Kerîm’i göğsündeyken, Kelime-i Şehâdet getirerek gitti. Allah rahmet eylesin.</p>
		</div>
	</body>
</html>