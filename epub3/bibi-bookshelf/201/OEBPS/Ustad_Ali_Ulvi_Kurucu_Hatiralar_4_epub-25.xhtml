<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-25</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-202">Kâmil Miras Hocaefendi</p>
			<p class="a_Paragraf">Doktor Hulûsi Baybal kardeşim sağ olsun, Türkiye’ye geldiğimde beni çok mühim kimselerle görüştürmüştü. Kâmil Miras Hocaefendi’ye de götürdü. Hoca Boğaz içinde eski bir köşkte kalıyordu. </p>
			<p class="Baslik_2" id="_idParaDest-203">Âbânî bir sarık</p>
			<p class="a_Paragraf">Kendisi o sırada hayli yaşlanmıştı. Herhalde seksen yaşında vardı. Evinde başına sardığı âbânî bir sarıkla oturuyordu.</p>
			<p class="a_Paragraf">Âbânî kumaşı, Şam’da yapılır. Şamlılar bu sarığı sararlar. Rengi beyaz değildir. Koyu sarı, tahin renginde nakışlı bir kumaştır.</p>
			<p class="a_Paragraf">Nerde okuduğumu sordu. Mısır’da deyince, </p>
			<p class="a_Paragraf">“Mustafa Sabri Efendi’yle tanıştınız tabii” dedi</p>
			<p class="a_Paragraf">“Efendim, kendisi hocamdı…”</p>
			<p class="Baslik_2" id="_idParaDest-204">İstanbul’dan icâzet almak</p>
			<p class="a_Paragraf">Kâmil Miras Efendi bunun üzerine, geçmişi hatırlayıp şunları anlattı:</p>
			<p class="a_Paragraf">Sade senin değil, benim de hocamdır... </p>
			<p class="a_Paragraf">Ben Afyonluyum. Afyon’da hoca idim. Fakat icâzet almamıştım. İstanbul’un bir şöhreti vardı. İstanbul’da okumayan, İstanbul’dan icâzet almayan, hoca sayılmazdı sanki...</p>
			<p class="a_Paragraf">İçimde de İstanbul aşkı vardı. İstanbul’a geldim. Sabahleyin büyük camilerdeki ders halakalarını dolaşmaya başladım.</p>
			<p class="Baslik_2" id="_idParaDest-205">Fâtih Camiinde genç bir hoca...</p>
			<p class="a_Paragraf">Fatih Camii’nde ders okutan hocaların başında, talebeler halaka olmuşlardı. Her sütunun başında bir hoca ve etrafında talebelerinin halakası... Halakaların hepsine gittim. Ayakta öyle dinliyorum... </p>
			<p class="a_Paragraf">Sonra Beyazıd ve Süleymaniye’ye gittim. Bir hafta hoca aradım.</p>
			<p class="a_Paragraf">Nihayet, Fatih’te genç bir hocaya rastladım. Kendisi, Allâme Sa’deddin Taftazânî’nin eseri olan <span class="italik_E">Mutavvel</span>’i okutuyordu. Okuturken, Arapça beyitlere farklı güzel mânalar veriyordu. Hiçbir hocada görmediğim bir anlayış, bir kavrayışı vardı.</p>
			<p class="a_Paragraf">Evvelâ beyiti irâd ediyor, zor anlaşılan kelimeleri şerh ediyor, sonra beyite umûmî olarak edebî bir mâna veriyordu. </p>
			<p class="a_Paragraf">Beyitin şairi de onu dinlese,</p>
			<p class="a_Paragraf">“Evet, bu beyitten, bu mânayı kasdetmiştim.’” derdi.</p>
			<p class="a_Paragraf">Dersten sonra elini öptüm. Kendisinden belâgat okudum ve icâzet aldım.</p>
			<p class="Baslik_2" id="_idParaDest-206">Mücadeleci bir adam</p>
			<p class="a_Paragraf">Mustafa Sabri Efendi, benim edebiyata aşkımı, şevkimi, kabiliyetimi görünce, talebeler dağıldıktan sonra, bana hususi olarak beyitler yazdırırdı. O beyitlerden hâlâ hatırımda kalanlar vardır.</p>
			<p class="a_Paragraf">Bana yazdırdığı beyitler, hep hamâsete, kahramanlığa dair olurdu. Kendisinin mücadeleci bir adam olacağı oradan belliydi. Mütenebbi’den beyitler yazdırırdı.”</p>
			<p class="a_Paragraf">Kâmil Miras Hoca sözünün burasında bana sordu:</p>
			<p class="a_Paragraf">“Efendi, yine mücadeleci midir?”</p>
			<p class="a_Paragraf">“Öyledir efendim...”</p>
			<p class="Baslik_2" id="_idParaDest-207">“Ruh yorulmaz; beden yorulur.”</p>
			<p class="a_Paragraf">Kâmil Miras Hocaefendi’ye gençliğinde yazdırdığı beyitleri, Mustafa Sabri Efendi, yaşlılığında bizlere de yazdırmıştı. </p>
			<p class="a_Paragraf">Abbasi devrinin en büyük şairlerinden Mütenebbi’den bize yazdırdığı beyitlerden bazısının tercümesi şöyle idi:</p>
			<p class="a_Paragraf"><span class="italik_E">“Büyük ruhların, büyük ümitlerin</span><span class="italik_E">, namütenahî emelleri vardır. Yüksek gâyeleri temin için çalışırlar. Halbuki bedenler</span><span class="italik_E">, toprağa bağlı olduğu için sınırlıdır, fânîdir. İlâhî âleme mensup olan</span><span class="italik_E"> ruhlar yorulma bilmezler; onların arzu ve emelleri yolunda, bedenler yorulur</span><span class="italik_E">...”</span></p>
			<p class="Baslik_2" id="_idParaDest-208">“Büyük işler, büyüklere küçük görünür.”</p>
			<p class="a_Paragraf">Yine Mütenebbi’den:</p>
			<p class="a_Paragraf"><span class="italik_E">“Küçük</span><span class="italik_E"> çaplı, basit, zayıf şahsiyetli kimselerin nazarında küçük şeyler büyük görünür</span><span class="italik_E">. Küçük, âdi şeyleri büyük, önemli görürler... Büyük şahsiyetlerin gözünde ise</span><span class="italik_E">, büyük şeyler küçülür, basit görülür.”</span></p>
			<p class="a_Paragraf">Mustafa Sabri Efendi, Nâmık Kemâl’den de hamâsî şiirler okurdu:</p>
			<p class="Siirler_E">Hâke yüz sürmekle kāimse yer üstünde hayât,<br/>İhtiyâr et altını hâkin hayâtın rağmına.<br/>Şerr idi gördüm de ayrıldım sihâb-ı kâinât,<br/>Münferid kaldım bu yolda kâinâtın rağmına.</p>
			<p class="Baslik_2" id="_idParaDest-209">“Ravza-i Mutahhara’yı bana bir anlatın!..”</p>
			<p class="a_Paragraf">Kâmil Miras Efendi, Allah rahmet eylesin, şu suali de çok mühimdir. Dedi ki:</p>
			<p class="a_Paragraf">Yâhu kardeşlerim, Ravza-i Mutahhara’yı bana bir anlatın. Ben maalesef o şerefe eremedim. Yaşım da sıhhatim de bu hale geldi.</p>
			<p class="a_Paragraf">Sallâllahu aleyhi ve sellem Efendimiz: <span class="italik_E">“</span><span class="italik_E">Evimle minberim arası, cennet bahçelerinden bir bahçedir”</span> buyururlar.</p>
			<p class="a_Paragraf">Buna binâen, bu hadis-i şerifin şârihleri, derler ki: Peygamber-i Zîşân’ın lisân-ı pâkiyle “Evimle minberim arası, cennet bahçelerinden bir bahçedir” denildikten sonra, bir kimse, “Yemin verse de, vallahi ben dünyada cennete girdim” dese, yemininde hânis olmuyor.</p>
			<p class="Baslik_2" id="_idParaDest-210">Râbıtamı Resûl-i Zîşân’a yapacağım</p>
			<p class="a_Paragraf">Evlâdım ben artık, yazı yazmaktan, kitap okumaktan yorgun düştüm. Bu işleri göremez oldum. Maalesef artık elim de titriyor. Artık yalnız zikirle meşgul oluyorum.</p>
			<p class="a_Paragraf">Zikrederken, kendimi Hücre-i Saadet’in önünde, yani Sallâllahu aleyhi ve sellem Efendimiz solumda, mihrap önümde, minber sağımda tasavvur ve hayal edip râbıtamı bu şekilde Peygamber-i Zîşân’a yaparak zikretmek istiyorum. Bana o mübarek makamı, güzelce bir tarif ve tasvir et...”</p>
			<p class="a_Paragraf">Bunun üzerine Hücre-i Saadet ile ravza, mihrap ve minber nasıldır, nerededir, güzelce anlattım. Hocaefendi anlattıklarımı Doktor Baybal’a çizdirdi. </p>
			<p class="Baslik_2" id="_idParaDest-211">Mihrab’ın üzerinde ne yazılı?</p>
			<p class="a_Paragraf">Doktor,</p>
			<p class="a_Paragraf">“Kıble şurasıdır, mihrap, minber, Kabr-i Saadet şuradadır” diye çizdiği şekli tarif ederken, Hoca sordu:</p>
			<p class="a_Paragraf">“Mihrabın üzerinde ne yazılı?”</p>
			<p class="a_Paragraf">“Efendim, mihrabın üzerinde: <span class="italik_E">Hâzâ musallen nebiyyi sallâllahu aleyhi</span><span class="italik_E"> ve sellem” </span>yazılıdır, deyince, Hocaefendi ağlamaya başladı.</p>
			<p class="a_Paragraf">“Allah! Yâhu siz niçin birkaç sene evvel gelmediniz? Sanki Efendimiz sallâllâhu aleyhi ve sellem mihrabında sahabe-i kirama namaz kıldırıyor gibi, mihrap gözümde tecelli etti... Demek bu mihrap Efendimizin namaz kıldığı aynı yerdir, demek böyledir öyle mi? </p>
			<p class="a_Paragraf">“Ah ne olurdu birkaç sene önce geleydiniz de bu manevî lezzeti, bu manevî zevki birkaç sene evvel alsaydım?!.” </p>
			<p class="Baslik_2" id="_idParaDest-212">“Cemâlini görerek...”</p>
			<p class="a_Paragraf">Sonra Doktor Baybal’a dua etmiş,</p>
			<p class="a_Paragraf">“Evlâdım, bana kimi getirdin, nerelerden haberler getirdin. Seni ben dünya ve âhiret evlâdım olarak biliyorum. Sen daima böyle hayra vesile olacak çocuksun. Allah seni bu yollardan ayırmasın” demiş,</p>
			<p class="a_Paragraf">Merhum Kâmil Miras Hocaefendi, bir son nefes duası olarak, </p>
			<p class="a_Paragraf">“Rabbim iman ile son ömrümde, Peygamber-i Zîşân’ın cemâlini görerek…” deyince,</p>
			<p class="a_Paragraf">“Efendim, dedim; Seyyid Kutup selleme hullah, Sûre-i Feth’in son âyeti olan: <span class="italik_E">Muhammedu’r resûlullahi ve’llezîne ma’ahu</span><span class="italik_E">... </span>âyetinin meâlini verdikten sonra şöyle bir ibâre serd eder...”</p>
			<p class="a_Paragraf">Ben böyle deyince, Hoca dayandığı koltuktan toparlandı. Pür-dikkat dinlemeye başladı. Seyyid Kutup o sırada hayatta idi.</p>
			<p class="Baslik_2" id="_idParaDest-213">Seyyid Kutub’un duası</p>
			<p class="a_Paragraf">Seyyid Kutup diyordu ki: </p>
			<p class="a_Paragraf"><span class="italik_E">“Allah’ım, gerek Muhammed Mustafa’</span><span class="italik_E">yı ve gerekse onun mektebinde, dergâhında, ordugâhında yetişen sahabelerini medhettin... </span><span class="italik_E">Bu ne bahtiyarlıktır... Ezelden ebede kâinatın ruhu olan, âşıkların, sâdıkların, </span><span class="italik_E">gönül dertlerinin devâsı, ruhlarının cilâsı, kalblerinin şifâsı olan Kur’ân-</span><span class="italik_E">ı Kerîm’de bunları medhettin... </span></p>
			<p class="a_Paragraf"><span class="italik_E">“Allah’ım, bu simaları ben </span><span class="italik_E">bu dünyada göremedim... Ben onların âşıkıyım... Allah’ım, senden dileğim, </span><span class="italik_E">âhirette onun kervanına, beni de kat da, dünyada göremediğim o </span><span class="italik_E">cemâli, âhirette göreyim...”</span></p>
			<p class="a_Paragraf">Bunu üzerine Hoca, ağlamaktan mendili ıslanmış vaziyette, </p>
			<p class="a_Paragraf">“Yavrum, ben bu duaya nasıl âmin demem!  Âmin, âmin, âmin...” demişti.</p>
			<p class="a_Paragraf">Allah rahmet eylesin.</p>
		</div>
	</body>
</html>