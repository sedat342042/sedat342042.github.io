<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-52">İki Kardeşin Antlaşması</p>
			<p class="a_Paragraf">Bir gece Mina’dayız, Doktor Ali Kemal Bey’le aynı bahislere devam ediyoruz. Çadırımız Resûl-i Zîşân Efendimiz’in Medinelilerle ahid yaptığı muhitte bulunuyordu.</p>
			<p class="a_Paragraf">“Ali Kemal, dedim; şu mehtabın dili olsa da söylese, nelere şahit olmuştur!..” sohbet bunun üzerine devam etti:</p>
			<p class="Baslik_2" id="_idParaDest-53">Herkes uyur, o çadırları gezerdi...</p>
			<p class="a_Paragraf">Efendimiz, Mina gecelerinde uyumazlardı. Gece yarısından sonra, ortalıktan el ayak çekilip de herkes uykuya daldıktan sonra, çadır çadır gezerlerdi.</p>
			<p class="a_Paragraf">Acaba uyanık birilerini bulup da onlara İlâhî dâvayı tebliğ edebilir miyim, bir sohbet, bir görüşme imkânı olur mu, diye dolaşırlardı. Mübarek ömürleri, senelerce böyle geçmişti. Herkes uyur, o uyumaz çadırları gezerdi.</p>
			<p class="a_Paragraf">İkinci Akabe Biatı’nda, müslüman olmuş Medinelilerle görüşecek, onlarla antlaşma yapacaklardı. Beraberlerindeki amcası Abbas henüz imana gelmemişti, ancak yeğenini korumak için yanında bulunuyordu.</p>
			<p class="Baslik_2" id="_idParaDest-54">İkinci Akabe Bîatı</p>
			<p class="a_Paragraf">Medineliler seksen küsur kişi gelmişlerdi. Peygamber Efendimiz onlara şöyle buyurdu:</p>
			<p class="a_Paragraf">“Ey Medineliler, biz karar verdik: Mekke’de bulunan iman etmiş kardeşlerimizle beraber hicret edip Medine’ye sizlerin yanına geleceğiz. Biz Medine’ye geldiğimizde, düşmanlarımız tarafından hücuma mâruz kaldığımızda, sizler, kendi malınızı, canınızı, ırz ve namusunuzu, evlâd ü iyâlinizi müdafaa ettiğiniz gibi, bizleri de koruyabilecek misiniz?”</p>
			<p class="a_Paragraf">Medineliler bu suale hep bir ağızdan,</p>
			<p class="a_Paragraf">“Evet ya Resûlallah, edeceğiz!..” diye cevap verdiler.</p>
			<p class="a_Paragraf">“Şu mehtâbı bir âvize olarak gök kubbeye yakan Cenâb-ı Hak, bu sözünüze şahit olsun. verin elinizi...”</p>
			<p class="a_Paragraf">Hep birlikte ellerini verdiler, Peygamber Efendimiz’in eliyle biat ettiler, antlaşma yaptılar.</p>
			<p class="Baslik_2" id="_idParaDest-55">“Neye söz verdiniz; farkında mısınız!?”</p>
			<p class="a_Paragraf">Amcası Abbas böyle bir hali, böyle samimi, candan, denizler gibi taşan bir heyecanı ilk defa görüyordu... Medinelilere dedi ki:</p>
			<p class="a_Paragraf">“Ey Medineliler yeğenim ne diyor farkında mısınız? Ederiz, ederiz diyorsunuz. Ama onun ne dediğinin, neye söz verdiğinizin farkında mısınız?”</p>
			<p class="a_Paragraf">Medineliler “Evet farkındayız” deyince, devam etti:</p>
			<p class="a_Paragraf">“Bakın ne diyor: Düşmanlarımız tarafından taarruz ve tecavüze uğradığımızda, beni ve size gelecek olan kardeşlerimizi, kendinizi ve ailenizi korur gibi koruyabilecek misiniz, diyor. Siz buna hazır mısınız?..”</p>
			<p class="a_Paragraf">“Evet anladık, razıyız. İmanımız bunu icap ettirir...”</p>
			<p class="a_Paragraf">Medinelilerin bu sözlerini duyunca, Abbas der ki:</p>
			<p class="a_Paragraf">“O zaman anladım, iman ne demekmiş!..”</p>
			<p class="a_Paragraf">Buna rağmen Hazret-i Abbas ancak Bedir savaşında imana geldi. O zamana kadar, babasını ana karnında iken, anasını altı yaşında, dedesini sekiz yaşında kaybeden, öksüz yeğeninin hallerini hayretlerle müşahede etti... O yetim, insanları imana çağırıyor, antlaşmalar yapıyor ve ona söz verenler, inançlarının aşkıyla, dünyalara meydan okuyan yeminleri, gözlerini kırpmadan, hiç kimseden korkmadan edebiliyorlardı. </p>
			<p class="Baslik_2" id="_idParaDest-56">“Aynı yoldayız” diyerek ağladık</p>
			<p class="a_Paragraf">Ali Kemal Bey’le Mina’da konuşurken, hep bunları hatırladık. O günkü, o mukaddes, mehâbetli, cihanşümûl antlaşmaya şahit olan mehtap, biz iki kardeşin de aynı iman için yaptığımız antlaşmaya şahit oluyordu.</p>
			<p class="a_Paragraf">“Aynı dâvadayız, aynı gâyedeyiz, aynı yoldayız” diyerek, ikimiz de ağladık...</p>
			<p class="a_Paragraf">Bizim 1949’da Ali Kemal Bey’le Mekke-i Mükerreme’de buluşup görüşmemiz, benim hayatımda bir inkılâba sebep oldu desem, yeridir.</p>
			<p class="a_Paragraf">Konya’dan ayrılırken, bir orta mektebi talebesi olarak bıraktığım, hâfızlık arkadaşım küçük Ali Kemal, Tıbbiye’ye gitmiş, son sınıfa gelmiş, doktor olmuştu. Karşıma sade kabiliyetli bir tabip hüviyetiyle değil, üstelik bir mütefekkir, bir dâva insanı, büyük hareket ve hamlelerin âşığı bir idealist olarak çıkmıştı.</p>
		</div>
	</body>
</html>