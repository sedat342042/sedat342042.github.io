<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-77</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-583">Şiirlerim Kitap Olurken</p>
			<p class="a_Paragraf">24 sayı çıkan <span class="italik_E">İslâm’ın Nuru</span> dergisinin birkaçı hariç, hemen her sayısına şiir gönderdim. Arada bir tercümeyle bir de nesir yazı yollamıştım.</p>
			<p class="a_Paragraf">Ertuğrul Düzdağ Bey kardeşim, sohbetimizin bu faslında, bendeki <span class="italik_E">İslâm’ın Nuru</span> sayılarını alarak gözden geçirdi. Gönderdiğim yazıları tesbit etti. Dergiye 17 sayıda çıkan 15 manzume, 2 sayısına bir tercüme ve yine 2 sayısına da bir nesir yazı göndermişim. Şiirlerin mısra sayısı binden fazla imiş...</p>
			<p class="Baslik_2" id="_idParaDest-584">Kitaptaki şiirler çok farklı</p>
			<p class="a_Paragraf">Ancak yine Ertuğrul Bey’in tesbitine göre, dergide çıkan şiirlerin hemen hepsinden üçte bir kadar sayıda mısra, şiirler kitap olarak yayınlanırken çıkarılmış... Bazı beyitler de şiirler arasında yer değiştirmiş; hatta birkaç şiirden alınan derleme beyitlerle yeni şiirler ortaya çıkmış... Bazı şiirlerin de adı değiştirilmiş...</p>
			<p class="a_Paragraf">Ertuğrul Bey’i hayrete düşüren bu tesbiti üzerine, bu bahse dair de birkaç söz söyleme zarûreti ortaya çıktı:</p>
			<p class="a_Paragraf">Aziz kardeşim Ali Kemal Bey, yukarıda beyan ettiğim gibi, şiire başlamamı ve devam etmemi teşci ve teşvik etmişti. O günkü şartlar içinde çıkarılabilen en güzel dergi olan <span class="italik_E">İslâm’ın Nuru</span>’nda manzumelerimi yayınlamış, beni mektuplarıyla da teşvik ve tergib etmişti.</p>
			<p class="a_Paragraf">Ali Kemal Bey, aruzdan şiirden çok iyi anlardı. Aruz’a dair bir kitap da telif etmiştir. Mûsikîşinâs idi, besteleri vardır.</p>
			<p class="Baslik_2" id="_idParaDest-585">“Yâhu doktor, ne yapıyorsun!”</p>
			<p class="a_Paragraf">Şiirlerimin dergideki ilk neşirlerine dokunmamış, hemen aynen yayınlamıştı. Fakat sonra bunları ve başka yerlerde çıkmış diğer şiirlerimi kitap haline getirirken, çok müdahalede bulundu.</p>
			<p class="a_Paragraf">Birgün dizgiye vermek için şiirleri daktilo ediyordu. Baktım, bazı beyitleri kırmızı kalemle çizmiş:</p>
			<p class="a_Paragraf">“Yâhu doktor ne yapıyorsun?”</p>
			<p class="a_Paragraf">“Ağabey yukarıdaki beyit çok kuvvetli, aşağıdaki beyit onun kuvvetini azaltacak, kıyamıyorum, az olsun da öz olsun...”</p>
			<p class="a_Paragraf">Tabii olarak insan yazdığı şiire böyle müdahale olunmasından hoşlanmıyor, ama onun samimiyeti ve üzerimdeki hakları beni susmaya mecbur ediyordu.</p>
			<p class="a_Paragraf">Bu yüzden, birkaç şiir dışında bütün şiirler az çok doktorun müdahalesiyle kısalmış, değişmiş ve farklılaşmıştır. Beyitler benim, ama tertip doktor kardeşimin olmuştur.</p>
			<p class="a_Paragraf">Ertuğrul Bey’den rica ettim: “Bu hâtırat birgün yayınlanabilirse, belki en sona, bütün şiirler, ilk halleri ile alınsa pek güzel olacaktır” dedim.</p>
			<p class="Baslik_2" id="_idParaDest-586">Şiirlerim üzerinde tekrar çalışamadım</p>
			<p class="a_Paragraf">Yahya Kemal’in vefatına kadar şiirleri üzerinde çalışması bahsi geçtiği sırada Ertuğrul Bey, dikkatini çeken bir hususu sordu:</p>
			<p class="a_Paragraf">“Hocam, şiirlerinizin yazıldığı tarihlere bakıyorum, çoğunun kırk senelik mâzisi var. O zamandan beri onların üzerinde, çalışma ve tashih imkânı ve fırsatı bulabildiniz mi?”</p>
			<p class="a_Paragraf">Bunu daha önce kimse sormamıştı!..</p>
			<p class="a_Paragraf">“Hayır, ne yazık ki böyle bir fırsatım olmadı. Doğrusu aklıma da gelmedi ve sizden önce bunu bana hatırlatan da olmadı...”</p>
			<p class="a_Paragraf">“Efendim, kabul buyurursunuz ki, 20, 30, 40 yıl önceki Ali Ulvi Bey ile, sonraki ve bugünlerdeki zâtınızın arasında, herkes gibi, elbette bir tekâmül, bir ustalık, bir ilim, irfan ve kemal farkı vardır... Buna göre, birkaç senede bir, şiirlerinizi gözden ve elden geçirse idiniz, acaba daha iyi bir netice alınamaz mıydı?”</p>
			<p class="Baslik_2" id="_idParaDest-587">Önce canım sıkıldı</p>
			<p class="a_Paragraf">Ertuğrul Bey, anlaşılan bu hususu uzun boylu düşünmüştü. Şair hassâsiyetini bildiği için çok teenni ve nezaketle bana bir şeyler anlatmaya çalışıyordu. Doğrusu önce biraz canım sıkıldı, alındım; fakat kendisinin Âkif-vâri doğruculuğunu ve samimiyetini, bilhassa beraber geçirdiğimiz haftalarda iyice anladığım için, sordum:</p>
			<p class="a_Paragraf">“Ertuğrul Bey, sizin bu hususta bir hazırlığınız, bir teklifiniz olduğu anlaşılıyor, lütfen söyleyiniz...”</p>
			<p class="a_Paragraf">“Efendim, bir kere şiirlerinizi, ilk halleri ile baştan ele alıp, geliştirmeli idiniz. O olamadıysa, hiç olmazsa, <span class="italik_E">Gümüş Tül ve Alevler</span>’deki şiirleri tashih etmeliydiniz....”</p>
			<p class="Baslik_2" id="_idParaDest-588">Ne yapmalıydım?</p>
			<p class="a_Paragraf">“Meselâ?..”</p>
			<p class="a_Paragraf">“Meselâ, pek tabii olarak, aruz vezni zarûreti ile ve bir ayda bir şiir yazmaya gayret ettiğiniz için, bazı haşiv denilen fazlalıklar var: Hep, da, dahi, bu, o, gibi, bak, işte, ey, artık, en, eğer, onu, bunu, ne... gibi... Bunları diğer kelimelere yedirmek lâzım. Ayrıca aceleye gelmiş sıradan ve basit bazı kafiyeler var...”</p>
			<p class="a_Paragraf">“Dost acı söyler” derler... Fakat bu gerçeğin bana söylenmesi biraz geçe kalmıştı... </p>
			<p class="a_Paragraf">Ricam üzerine Ertuğrul Bey, Medine-i Münevvere’de bu sohbeti kayda geçirdiğimiz günlerde, bir haftada gözden geçirip, bahsi geçen yerleri işaretleyerek kitabı bana bıraktı. Fakat ne yazık ki, bunların üzerinde çalışacak vakit bulamadım. Sonra Türkiye’deki birkaç sohbetimde bu hadiseyi, gençlere ibret olsun diye de anlattım.</p>
			<p class="Baslik_2" id="_idParaDest-589">İlk şiir hangisi?</p>
			<p class="a_Paragraf">Ertuğrul Bey, eserleriyle değerini isbat etmiş, çok dikkatli ve titiz bir yazar ve araştırmacı... Şiirlerin dergiden kitaba geçerken değiştirilmiş olmasına, galiba benden fazla rahatsız oldu ve tamamını karşılaştırarak farkları tesbit etti. Onun bir tesbiti:</p>
			<p class="a_Paragraf">“Efendim, burada hikâyesini anlattığınız, sizin ilk şiiriniz, <span class="italik_E">Türk Gençliğine, </span> bakınız ne hal almış: Bu şiirin aslı dergide 72 mısra, kitapta 42 mısra... Bu 42’nin 30’u <span class="italik_E">Türk Genci</span>’nden alınmış; 12’si ise başka şiirden kesilip ona eklenmiş... Demek şiirin aslından 42 mısra çıkarılmış... Peki bunlar ne olmuş?.. Başka şiirlere dağılmış, hatta oradan alınan 16 mısra ile <span class="italik_E">Nurlu Kardeşim</span> adıyla yeni bir şiir ibdâ olunmuş!... Ama bu arada pek nâhoş bir yanlışlık yapılmış,</p>
			<p class="Siirler_E">Sana ilk şi’rimi yazdım bu mübârek gecede, <br/>Sanki, cennetlere uçmuş gibi geldim vecde.</p>
			<p class="o_Paragraf">beyiti,<span class="italik_E"> Türk Gençliğine </span>şiirinin son beyiti iken, oradan alınıp, bu şiirin sonuna konulmuş... Yani sizin ilk şiirinizle ilgili anlattıklarınız ile bu yeni tertip birbirini nakzeder duruma düşmüş ve ilk şiiriniz, buna göre, hiç yazmadığınız<span class="italik_E"> Nurlu</span><span class="italik_E"> Kardeşim</span> olmuş...”</p>
		</div>
	</body>
</html>