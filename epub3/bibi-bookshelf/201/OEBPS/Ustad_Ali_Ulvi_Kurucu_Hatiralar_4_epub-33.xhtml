<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-270">Doktor Âsım Taşer Bey</p>
			<p class="a_Paragraf">Japonların, emekli olmak istemediklerinden hayatlarını devamlı çalışma üzerine kurduklarından bahsetmiştik. Bizimkilerin: “Ah bir emekliye ayrılsam” fikriyle aradaki uçurum kadar fark da böylece ortaya çıkmıştı... </p>
			<p class="a_Paragraf">Hamd olsun bizde de ölünceye kadar çalışmayı gâye ve düstur edinen çalışkan dâva adamlarımız var. </p>
			<p class="Baslik_2" id="_idParaDest-271">Fedakâr doktorumuz</p>
			<p class="a_Paragraf">Bunlardan kendisini tanıdığım yıllardan beri, daima en hayırlı, en faydalı ilim irfan müesseselerinin kuruluşunda çalışan, onların tekâmül edip müslüman gençlere hizmet etmesinde başı çeken fedakâr doktorumuz Âsım Taşer’imiz vardır. </p>
			<p class="a_Paragraf">Kendisini yakın zamanda gördüğümde,</p>
			<p class="a_Paragraf">“Doktor mâşallah, herkes tekaüde çıktı, sen hizmet vazifesinden emekliye ayrılmadın” demiştim.</p>
			<p class="Baslik_2" id="_idParaDest-272">Müslüman ölünceye kadar çalışır</p>
			<p class="a_Paragraf">Âsım Bey kardeşimin verdiği samimî, gönülden cevabı hiç unutamam ve unutulmamalıdır da...</p>
			<p class="a_Paragraf">“Hocam, ben, İslâm’da tekaüde çıkmak yoktur, diye biliyorum...” dedikten sonra; bu asîl, mücâhid, gayretli, ilmiyle âmil; bu hizmet kahramanı doktorumuz şöyle devam etti:</p>
			<p class="a_Paragraf">“Hocam, ruhumda yazılı olan düstur; idealimin, imanımın hülâsası olan düstur şudur: Müslüman emekliye ayrılmaz; mütek<span class="times">ā</span>id olmaz... Değil mi ki İslâm Peygamberi sâlâllahu aleyhi ve sellem Efendimiz, mü’minlere: </p>
			<p class="a_Paragraf">“Beşikten mezara kadar ilim öğrenin; yani hayatınızın, ömrünüzün tamamı, ölünceye kadar ilimle geçsin, öğrenmekte devam edin.’ diye buyurdu... Peygamberin emri bu olan bir millet, nasıl emekli olur!?</p>
			<p class="Baslik_2" id="_idParaDest-273">Emeklilik musallâ taşında</p>
			<p class="a_Paragraf">“Müslümanın, bence tekaüde çıkması, emekliye ayrılması, musallâ taşına konmasıyla başlar... Musallâ taşına konup da: Er kişi niyetine!.. denince, artık o kimse emekliye ayrılmış olur. O güne kadar müslümana emeklilik yoktur. Müslümana daima hizmet etmek düşer...”</p>
			<p class="a_Paragraf">Doktor Âsım Taşer Bey’in bu sözüne hayranım...</p>
			<p class="a_Paragraf">Yine Âsım Bey, 1990’da bir gece, başında bulunduğu İlim Yayma Vakfı’nın İstanbul’daki yurtlarından birine, talebelerle konuşma yapmam için götürdü. Yağmurlu birgündü...</p>
			<p class="Baslik_2" id="_idParaDest-274">Sizi tebrik etmeye geldim</p>
			<p class="a_Paragraf">Konuşmaya şu sözlerle başlamıştım:</p>
			<p class="a_Paragraf">Gençler, ben size konuşmaya gelmedim. Sizi tebrik etmeye geldim. Hasretimi beyâna geldim...</p>
			<p class="a_Paragraf">Kahire’de Ezher’de talebe iken, Şeyhülislâm Mustafa Sabri Efendiler, Zâhid el Kevserî’ler kaldığımız yurda gelirlerdi de:</p>
			<p class="a_Paragraf">“Çocuklar yurda girmezden evvel, bizim varlığımızı manevî bir koku sarıyor; bu koku bizi mest ediyor. Çünkü sizler, ilim tahsil ediyorsunuz. Ah mümkün olsa da, sizin yaşlarınıza dönüp, bizler de tekrar talebe olabilsek” derlerdi. </p>
			<p class="Baslik_2" id="_idParaDest-275">Melekler ne dermiş?..</p>
			<p class="a_Paragraf">Sizler için Yüce Peygamberimiz Efendimiz bakın ne buyuruyorlar:</p>
			<p class="a_Paragraf">“Melekler derlermiş ki: Allah’ım, lütuf buyursan da, ilim talebelerinin, öğrencilerin gelip geçtikleri yollara kanatlarımızı sersek de, bu masum, bu temiz gençler, topraklara basmasalar, kanatlarımıza basıp yürüseler, derlermiş.”</p>
			<p class="a_Paragraf">Gençler, her şey bu yaşlarda kazanılıyor. Araplar “Bugünün küçüğü, yarının büyüğüdür” derler. Yani bugünün talebesi, yarının hocası; bugünün öğrencisi yarının öğreticisidir. Bu itibarla, sizler yarının hâkimi, avukatı, savcısı, kaymakamı, valisi, milletvekili, başvekili, reisicumhurusunuz...</p>
			<p class="Baslik_2" id="_idParaDest-276">Gevezelik değil, ciddiyet</p>
			<p class="a_Paragraf">Anneniz, babanız, hocalarınız ve bütün memleket, sizlerden gevezelik değil ciddiyet bekliyor... Boş sözlerle vakitlerinizi boşa harcayıp öldürmeyin... Sizlerden beklenen, sınıf birinciliği, okul birinciliği, şehir birinciliği, ülke birinciliğidir...</p>
			<p class="a_Paragraf">Bugünlerde, bu gençlik zamanınızda, cemiyette, hükümette, devlet idaresinde gördüğünüz, duyduğunuz yanlışlık vesaireler sizi çok meşgul etmesin. Onların tenkidi dedikodusuyla vaktinizi harcamayın. </p>
			<p class="Baslik_2" id="_idParaDest-277">Dertlerin çaresi adam olmak</p>
			<p class="a_Paragraf">İslâm dünyasındaki dertler de zihninizi dağıtmasın... Evet, bunları öğrenin bilin, ama faydasız çok dertlenip, konuşup, bu önemli günlerinizi boşa tüketmeyin.</p>
			<p class="a_Paragraf">Bu sıkıntıların çaresi, şimdi boş boş konuşmak değildir. Bu günlerde çalışıp, bir an önce hayatta önemli yerler, mevkiler edinip; o dertlere bizzat çare olabilecek bir güç ve imkâna kavuşmanızdır” demiştim.</p>
			<p class="Baslik_2" id="_idParaDest-278">“Allah söyletti!..”</p>
			<p class="a_Paragraf">Dua edip sohbeti bitirdikten sonra Âsım Taşer Bey, </p>
			<p class="a_Paragraf">“Hocam Allah razı olsun; yağmur yağıyordu, telaşlı bir an idi, yapamadımdı. Yoksa sizden talebelere, işte bu tavsiyelerde bulunmanızı rica edecektim... Allah söyletti sizi...” demişti. </p>
			<p class="a_Paragraf">Doktor Âsım Bey’den Allah razı olsun, hayırlı uzun ömürler versin; Allah yavrularını bağışlasın; onlar da kendisi gibi hizmet ehli mücâhidler olsunlar, inşâallah..</p>
		</div>
	</body>
</html>