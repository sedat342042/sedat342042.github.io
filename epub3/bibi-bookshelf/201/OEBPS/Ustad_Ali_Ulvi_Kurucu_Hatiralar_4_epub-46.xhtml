<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-418">Hüseyin Avni Güngören Bey</p>
			<p class="a_Paragraf">Medine-i Münevvere’deki büyük hizmet eri, fedakâr, vefakâr, çalışkan dostumuz, Oradaki gençlerimizin ağabeysi  Hüseyin Avni Güngören Bey, hac ve umre vesilesiyle  Türkiye’den buraya gelenlere elinden gelen yardımı ve hizmeti yapan bir kardeşimizdir.</p>
			<p class="Baslik_2" id="_idParaDest-419">Karabaş Vakfı’nın başında</p>
			<p class="a_Paragraf">1977 yılından beri buradadır. Kendisiyle geldiği yıl tanıştık. O sırada bir Osmanlı vakfı olan “Karabaş Medresesi”ni idare edecek bir Türk arıyorduk. Güler yüzlü, efendi, kibar, mütevazı ve çalışkan bir arkadaşımız olarak, tam o işin ehli idi.</p>
			<p class="a_Paragraf">Teklifimi tereddütle karşıladı, hatta bir zaman yanıma uğramadı. Fakat iş mühim idi. Kendisini birgün, emr-i vaki yaparak ve,</p>
			<p class="a_Paragraf">“Sen yapmazsan, medresenin başına bir Yemenli koyarlar, ecdat vakfı elimizden çıkar” diyerek, Vakıflara bakan Seyyid Habib’in ofisine götürdüm.  Böylece, Suud vatandaşı  olmadığı için, vekâleten de olsa, vakfın başına tayin olundu.</p>
			<p class="a_Paragraf">Hüseyin Avni Bey halen Medine-i Münevvere’de ve aynı hizmette bulunuyor. Bu zaman zarfında burada okudu; yüksek tahsilini ikmâl etti. Çocuklarını büyüttü. Yazları, o da fakir gibi Türkiye’ye gelir bir müddet kalır.</p>
			<p class="a_Paragraf">Hac ve Umre için gelenlere elinden gelen yardımı esirgemez. Onların arasında bulunan fakirin tanıdık veya gıyâbî dostlarımıza kalabalık heyetler halinde ziyafetler verir. Bu davetler esnasında kardeşlerimizle görüşüp sohbet etmemize zemin hazırlar… </p>
			<p class="a_Paragraf">Kendisi Medine-i Münevvere’de resmen açılan <span class="italik_E">“Türk Okulu”</span> ile de burada kurulmasına vesile olduğu <span class="italik_E">“Türk Konseyi”</span>  vasıtasıyla meşgul olur. Konsey, ağniyâdan Ebu Üzeyr el-Ubeydî’nin Hârre-i Şarkıyye’deki villasını ucuzca kiralayarak mektebi oraya taşımıştı. Burasının öğretmenleriyle de sohbet etmiştik. Sohbetlerimize Hac Sağlık ekibinden de çok gelenler olur…</p>
			<p class="a_Paragraf">Fakir, Medine-i Münevvere’ye hacca umreye gelen dostlarla, elimden geldiği, dilimin döndüğü kadar, bilhassa son yıllarda, sohbetler etmekteyim. Bu sohbetler aziz kardeşlerim, gönüldaşlarım İsmail Özcan ve Hüseyin Avni Güngören Beylerin himmetleriyle daha bir intizama da girdi.</p>
			<p class="a_Paragraf">Sohbetlerimde kardeşlerime, </p>
			<p class="a_Paragraf">“Sizler benim kabul edilmiş dualarım, gerçekleşmiş rüyalarımsınız. Sizin için elli senedir, Ravza-i Tâhire’de dua ediyorum” diye başlarım. Sohbetin ertesi günü Avni Bey, muhakkak fakiri arar, kendisine,</p>
			<p class="a_Paragraf">“Avni Hoca, ağabeyler sıkılmadılar inşâallah, değil mi?” diye sorarım.</p>
			<p class="a_Paragraf">“Efendim misafir ağabeyler çok memnun kaldılar; istifade ettiklerini, teşekkürlerini bildirdiler” diye cevap verir.</p>
			<p class="a_Paragraf">1987-90 yıllarında “<span class="italik_E">Zaman</span> gazetesi”ne her hafta yolladığım ve <span class="italik_E">“Nurlu </span><span class="italik_E">Belde Medine’den”</span> umumi başlığı ile çıkan, daha sonra Ertuğrul Bey’in himmetiyle <span class="italik_E">“Gecelerin Gündüzü”</span> adıyla 1990’da kitap olarak basılan ve <span class="italik_E">“Millî Gazete”de</span> de tefrika edilen makalelerimin kâtipliğini de, elim rahatsız olduğu için yazamadığımdan, Avni Bey kardeşim yapıvermişti. Yazıları faks ile gazeteye gönderirdi. </p>
			<p class="a_Paragraf">Kendisine ve ailesi efradının feyzine duacıyım…</p>
		</div>
	</body>
</html>