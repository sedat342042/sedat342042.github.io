<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-100">Hâfız Sâmi Efendi </p>
			<p class="a_Paragraf">Konya’da birgün dediler ki:</p>
			<p class="a_Paragraf">“Pastırmacı Tahsin Bey’in bahçesinde Hâfız Cevdet Bey okuyacak...”</p>
			<p class="a_Paragraf">Vardık ki, havuzun başında halılar serilmiş, semâver kaynıyor.</p>
			<p class="Baslik_2" id="_idParaDest-101">“Gönül mir’ât-ı Rahman’dır”</p>
			<p class="a_Paragraf">Hâfız Zekâi Efendi, Karamanlı Mevlüd Efendi, Sivaslı Derviş Ahmed, bir de o günlerde Konya’da bulunan, Yüzbaşı Galip Bey diye bir güzel sesli subay... Zekâi Efendi’nin talebeleri Galatalı Hâfız Mahmud, Hâfız Nuri ve bazı gençler de birlikte ilâhî okumaya başladılar. Uşşak makamından:</p>
			<p class="Siirler_E">Sivâdan kalbini pâk et,<br/>Gönül mir’ât-ı Rahman’dır;<br/>Safâdan sîneni çâk et, <br/>Gönül mir’ât-ı Rahman’dır.</p>
			<p class="Baslik_2" id="_idParaDest-102">“Sînesin çâk etti...”</p>
			<p class="a_Paragraf">Bu ilâhîyi okudular. Onlardan sonra Hâfız Cevdet iki kaside okudu. Birisi şu idi:</p>
			<p class="Siirler_E">Keşf olunmaz görmeyince sırr-ı Hak kâşânesin<br/>Aldılar uşşâk serâpâ nezdine cânânesin<br/>Sordular Mecnûn’a Leylâ’nın saâdet-hânesin<br/>Sînesin çâk etti gösterdi dil-i vîrânesin...</p>
			<p class="a_Paragraf">Bunu okuyunca, Sivaslı Hâfız Ahmed bir feryat kopardı...</p>
			<p class="a_Paragraf">İlâhilerden sonra çay geldi, içmeye başladık. Fakir o sırada onbeş onaltı yaşlarımda olmalıyım. Daha yedi sekiz yaşlarımızdan beri, hep Konya’lı hâfızlar gibi bizim de kulaklarımız İstanbullu hâfızların medihleri ile, kalblerimiz gönüllerimiz onların hayranlığıyla dolu idi. </p>
			<p class="Baslik_2" id="_idParaDest-103">Hâfız Sâmi Efendi sevgisi</p>
			<p class="a_Paragraf">Bunların içinde bilhassa Hâfız Sâmi Efendi, bir efsane olarak söylenirdi. Görmeden, duymadan ona adeta âşık olmuştum. İstanbul sevgisi, İstanbul okuyuşu, güzelliği, edebi, terbiyesi içimizi doldurmuştu.</p>
			<p class="a_Paragraf">O gün pastırmacı Tahsin Bey’in bahçesinde dinlediğimiz Hâfız Cevdet Soydanses idi. Hâfız Sâmi’nin yeğeni oluyordu. </p>
			<p class="a_Paragraf">Çay içilirken, kendisine sordum:</p>
			<p class="a_Paragraf">“Hocam bu okuyuşta dayınızdan akisler var mı?”</p>
			<p class="a_Paragraf">“Eh, oldukça... Bazı nağmelerde dayım var.”</p>
			<p class="a_Paragraf">“Dayınız daha mı güzel okur?”</p>
			<p class="Baslik_2" id="_idParaDest-104">Yeğeninden bir hâtıra</p>
			<p class="a_Paragraf">Ben böyle sorunca, Hâfız Cevdet Bey gülümsedi ve dayısıyla birlikte yaşadığı bir hadiseyi anlattı:</p>
			<p class="a_Paragraf">Evlâdım, dayımla birlikte, İstanbul’da küçük Hüseyin Efendi’yi ziyarete gitmiştik. Bir müddet sonra Hüseyin Efendi,</p>
			<p class="a_Paragraf">“Hazretim, ben konuşacağımı konuştum. Sizi dinlemek zamanı geldi” dedi. Dayım,</p>
			<p class="a_Paragraf">“Cevdet, bir Kur’ân-ı Kerîm oku” dedi. Okudum. Benden sonra dayım başladı... Bir alev çağlayanı... Üç sayfa kadar okudu... Arkasından bu kasideye başladı... Artık hâzirûn kendilerinden geçtiler; feryatlar, figanlar...”</p>
			<p class="Baslik_2" id="_idParaDest-105">Nereyi okudu?..</p>
			<p class="a_Paragraf">Bu sûretle, Konyalılarla beraber yeğeninin ağzından Hâfız Sâmi Efendi’den bir hâtıra da dinlemiş olduk. Merak ettim, sordum:</p>
			<p class="a_Paragraf">“Efendim, dayınız Kur’ân-ı Kerîm’den nereyi okumuştu?”</p>
			<p class="a_Paragraf">Sualim Cevdet Bey’in hoşuna gitti.</p>
			<p class="a_Paragraf">“Âferin be âferin! Sen hâfız mısın?”</p>
			<p class="a_Paragraf">“Evet efendim hâfızım...”</p>
			<p class="a_Paragraf">“<span class="italik_E">Ve va</span><span class="italik_E">’adnâ Mûsâ selâsîne leyleten ve etmemnâhâ</span>... Buradan başladı ve üç sayfa kadar okudu...”</p>
			<p class="a_Paragraf">Hâfız Sâmi Efendi A’raf Sûresi’nin 142. âyetinden başlamıştı. Bundan sonrasında, Hazret-i Musa’nın Tur Dağı’nda Cenâb-ı Hakk’ın kelâmına muhâtap olması, onun Rabbini görmeyi dilemesi, ilâhî nurun dağa aksetmesiyle dağın parçalanması Hazret-i Musa’nın baygın düşmesi ve sonraki hadiseler anlatılmaktaydı.</p>
			<p class="a_Paragraf">Konya’dan çıkıp, Kahire’ye geldikten sonra, burada da Şeyhülislâm Mustafa Sabri Efendi’den, Hâfız Sâmi’nin medhini duyar olmuştuk. Güzel bir ses duydu mu, hemen Hâfız Sâmi ile mukayese eder, ondan bahsederdi. Bu arada Hâfız Sâmi’yle olan bir hâtırasını da şöyle anlatmıştı:</p>
			<p class="Baslik_2" id="_idParaDest-106">Sabri Efendi ve Romanya baş müftüsü</p>
			<p class="a_Paragraf">Romanya’da bulunduğum sırada, baş müftü Sâlih Efendi’nin çok iyiliğini gördüm. İttihatçıların zulmünden kaçıp oraya gitmiştim. Almanlar Romanya’ya girince hapsedildim. Bu günlerde müftü efendi benimle ve ailemle çok ilgilendi, bakımlarını sağladı idi. </p>
			<p class="a_Paragraf">Serbest olduğumuz günlerde bana Romanya’daki bazı hâfızları dinletirdi. Ben de ona,</p>
			<p class="a_Paragraf">“Müftü Efendi, inşâallah birgün olur İstanbul’a gidersek, ben de sana Hâfız Sâmi’yi dinletirim” derdim.</p>
			<p class="Baslik_2" id="_idParaDest-107">Baş müftü İstanbul’da</p>
			<p class="a_Paragraf">Gün oldu, İstanbul’a döndük; Şeyhülislâm olduk. Romanya’dan müftü efendiden telgraf geldi. Hem meşihatimi tebrik ediyor, hem de filân gün geliyorum, diyordu.</p>
			<p class="a_Paragraf">Bekledik, geldi; bizim evde misafir ettik. Şerefine bir davet tertipledik... Hâfız Sâmi Efendi, gelecek. Yer altı Camii imamı Hâfız Ali Efendi ve Hâfız Necati Efendi de gelecekler... </p>
			<p class="a_Paragraf">Zaten Hâfız Sâmi dedin mi, her şey bitiyor... Kur’ân mı istersin, Mevlid mi istersin kaside mi istersin, hepsine yetiyordu.</p>
			<p class="a_Paragraf">Davetliler arasında da ileri gelen zevat var. Zeynelâbidin Efendi, Küçük Hamdi Efendi, Âsım Efendi, Naim Bey, Âkif Bey ve daha başkaları, kalabalık bir cemaat.</p>
			<p class="Baslik_2" id="_idParaDest-108">Hâfız Sâmi Efendi, okuyor...</p>
			<p class="a_Paragraf">Yemek yendi. Hâfız Ali Efendi yatsıyı kıldırdı. Hâfız Sâmi yok... O günlerde de Hâfız Sâmi’de hafif rahatsızlık alâmetleri vardı. Her yere gitmiyormuş, kabristanlarda okuyormuş filân... Böyle bir haller görülüyordu. Rahatsızım, diyordu.</p>
			<p class="a_Paragraf">Davet günü, tufan halinde de bir yağmur vardı. Kapı çalındı, Hâfız Sâmi geldi. İyice ıslanmış, çamaşır değiştirdi. Oturdu.</p>
			<p class="a_Paragraf">Hâfız Ali Efendi onu görünce, sadakallâhü’l-azîm deyip bırakmıştı.</p>
			<p class="a_Paragraf">Hâfız Sâmi, onun bıraktığı yerden okumaya başladı... Daha birkaç âyet okudu... Öyle bir okuyuş... Romanya Baş Müftüsü, misafirimiz Sâlih Efendi, dayanamadı, kulağıma eğildi:</p>
			<p class="a_Paragraf">“Efendi hazretleri, bu nasıl ses! Bu ses beni bir anda yaktı kavurdu... Yâhu bu adam bu sese bir ömür boyu nasıl dayanmış? Bu ses onu deli etmiş...’”dedi.</p>
			<p class="Baslik_2" id="_idParaDest-109">Mesut Cemil’den Hâfız Sâmi’ye dair</p>
			<p class="a_Paragraf">Hâfız Sâmi’nin vefat günleri idi. Birgün Medine-i Münevvere’de Ankara radyosunu açtım. Tevâfuk olarak, Tanburî Cemil Bey’in oğlu Mesut Cemil, Hâfız Sâmi hakkında konuşuyormuş, o çıktı... Şöyle dedi:</p>
			<p class="a_Paragraf">“Kemanın en tatlı perdesi re sesidir, re perdesidir. Hâfız Sâmi’nin okuyuşunun yanında bu tatlı perde yavan kalır... Ne talihsizliktir ki, plaklar onun sesinin, okuyuşunun ancak onda birini temsil edebiliyor.”</p>
			<p class="a_Paragraf">Bunlar da Mesut Cemil’in Hâfız Sâmi hakkındaki sözleriydi.</p>
			<p class="Baslik_2" id="_idParaDest-110">Ses güzelliği önemli mi?</p>
			<p class="a_Paragraf">Medine-i Münevvere’de Mescid-i Saadet’e tayin olunup gelen Şıh Eyyub ile, Dâvûd aleyhisselâmın sesinin güzelliği ve bunun gerek Kur’ân-ı Kerîm ve gerek Resûl-i Zîşân’ın sözleriyle tasdik ve medih olunmasını konuşuyorduk.</p>
			<p class="a_Paragraf">“Şahsa bu kadar kıymet vermeli mi?” diye sordu.</p>
			<p class="a_Paragraf">“Hazret, bu değeri Allah ve Resûlü vermiş. Kur’ân-ı Kerîm’le sâbittir ki, Hazret-i Dâvûd, Mezâmir’ini okurken, dağlar ağlar, kuşlar ağlarmış... Allah, Allah! Dağların ağlaması nasıl olur? Dağları kuşları ağlatan ses, insanı ne yapsın yâhu!</p>
			<p class="a_Paragraf">“Resûl-i Ekrem Efendimiz, birgün Ebu Musa el-Eş’arî’ye,</p>
			<p class="a_Paragraf"><span class="italik_E">“Ya Ebâ Musa! Allah sana</span><span class="italik_E"> Mezâmir-i Âl-i Dâvûd’u vermi</span>ş” diye iltifat buyurmuşlar.</p>
			<p class="a_Paragraf">“Nereden bildiniz ya Resûlallah?”</p>
			<p class="a_Paragraf"><span class="italik_E">“Dün akşam Kur’ân-</span><span class="italik_E">ı Kerîm okuyordun, seni dinledim.”</span></p>
			<p class="a_Paragraf">“Ya Resûlallah, eğer sizin dinlediğinizi bilseydim, başka türlü okurdum...”</p>
			<p class="Baslik_2" id="_idParaDest-111">Geçmişteki sesler</p>
			<p class="a_Paragraf">Bu vak’a da gösteriyor ki ses bir Allah vergisidir ve sesin de güzel ses sahibinin de, onu hayra kullanması şartıyla, takdir olunması güzeldir. </p>
			<p class="a_Paragraf">İbrahim Sabri Bey’in <span class="italik_E">“Ses”</span> için yazdığı bir kaside de, şöyle bir beyiti vardır:</p>
			<p class="Siirler_E">Hevâyı yer gibi, âtîde, hafrederse beşer, <br/>Bu sesde, savt-ı Mezâmir’i belki keşfeder.</p>
			<p class="a_Paragraf">Derin bir mânası var: </p>
			<p class="a_Paragraf">“İnsanlar, toprağı kazıp eski medeniyetlere ait eserleri ortaya çıkardıkları gibi, birgün teknik, ilim ilerler de, atmosferde, uzayda, fezâda da bir kazı yapabilirlerse, belki Hazret-i Dâvûd’un Mezâmir’ini okuyuşunu da bulur, dinlerler... “  </p>
			<p class="a_Paragraf">Bu bahiste, aziz dostumuz Ertuğrul Bey, Mehmed Âkif merhumdan, Eşref Edib Bey’in muazzam eserinde naklettiği, benzeri bir rivayete işaret etti.</p>
			<p class="a_Paragraf">Eşref Edib merhum, bizzat şahidi olduğu konuşmayı şöyle anlatıyor:</p>
			<p class="Baslik_2" id="_idParaDest-112">A’mâlin istinsâhı ve radyo</p>
			<p class="a_Paragraf">Mısırlılarla Türklerin Kur’ân okuyuşları hakkında görüşüyorduk. Ulemâdan bir zat Mısır hâfızlarının okuyuşunu tenkid ediyordu. Bazı harflerin tarz-ı telâffuzunu beğenmiyordu. Üstad ise bu tarz-ı telâffuzu doğru buluyor, müdafaa ediyordu.</p>
			<p class="a_Paragraf">Bir münasebetle dedim ki: </p>
			<p class="a_Paragraf">“Peygamberimiz zamanında fonograf olup da o zamanki okuyuşlar, tarz-ı telâffuzlar muhafaza edilmiş olsaydı, şimdi ihtilâf olmazdı.” Üstad dedi ki :</p>
			<p class="a_Paragraf">“Mâdem ki ağızdan çıkan ses gâib olmuyor, fonograf ve radyo bunu isbat etti. Birgün gelecek, fen terakki edecek; olabilir ki, geçmiş zamanlardaki söylenen sözler de alınabilecek. Buna şu âyet-i kerîme delil olabilir:</p>
			<p class="a_Paragraf"><span class="italik_E">“Hâzâ kitâbünâ yantıku ‘aleyküm bi’</span><span class="italik_E">l-hakki, innâ künnâ nestensihu mâ küntüm ta’melûn...  </span></p>
			<p class="a_Paragraf">(Bu, yüzünüze karşı gerçeği söyleyen kitabımızdır. Çünkü biz, yaptıklarınızı kaydediyorduk. -Câsiye, 45/29)</p>
			<p class="a_Paragraf">“Mâdem ki insanların bütün a’mâli, bütün harekâtı istinsâh ediliyor; şu halde sesler de gâib olmuyor, istinsâh ediliyor, demektir.”</p>
		</div>
	</body>
</html>