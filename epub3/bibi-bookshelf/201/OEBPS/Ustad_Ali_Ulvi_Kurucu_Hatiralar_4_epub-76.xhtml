<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-76</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-567">İlk Şiirim Nasıl Yazıldı?</p>
			<p class="a_Paragraf">1951 yılı Nisan ayında Mareşal Fevzi Çakmak vefat etti. Gazeteler Medine’ye gelince, cenaze merasiminde olanları biz de öğrendik.</p>
			<p class="Baslik_2" id="_idParaDest-568">Mareşal Fevzi Çakmak’ın cenazesi</p>
			<p class="a_Paragraf">Cenazeyi teşyi sırasında, memlekette o güne kadar görülmemiş bir cûş ü hurûş, bir taşma, bir coşma olmuş... Sokaklara sığmaz, caddeler almaz bir kalabalık...</p>
			<p class="a_Paragraf">Radyo, milletin o mâtem gününde şarkı, türkü, dans havaları çalmaya devam etmiş. Aralarında, Hukuk Fakültesi talebelerinin ekseriyeti teşkil ettiği, milliyetçi bir gençlik topluluğu, Radyoevi’ne gitmişler. Söyledikleri şu:</p>
			<p class="a_Paragraf">“Allah’tan korkun, milletten utanın!... Türkiye’nin bir tek mareşali vardı. O da vefat etti. Bu kadar kayıtsız kalmanız akla sığar şey değildir... Ey zâlimler! Hadi Kur’ân okumuyorsunuz; bari marş çalın!... Milletin sevdiklerine düşman mısınız?..”</p>
			<p class="Baslik_2" id="_idParaDest-569">O gencin bakışı, şiirimi yazdırdı</p>
			<p class="a_Paragraf">Gazetedeki fotoğrafta, Radyoevi’ne yürüyenlerin başında gözlüklü bir genç var. Hukuk Fakültesi gençlerinden biri... Polis ve jandarma bunları alıp tevkifhâneye götürürken, gazeteciler, bu gencin çok yakından fotoğrafını çekmişler. <span class="italik_E">Vatan</span> gazetesinde çıkan fotoğrafında, o gencin fotoğrafçıya bir bakışı var...</p>
			<p class="a_Paragraf">İşte o bakış, benim gönlümü fethetti; hayatımda yazdığım ilk şiirimin meydana çıkmasına vesile oldu.</p>
			<p class="a_Paragraf">Yıllardan beri, hidâyetine, uyanıp dinine imanına sahip çıkmasına dua ettiğim memleket gençliğine sembol olan o genç hukuk talebesi, sanki bana Yavuz Selim’in atını gösterdi... </p>
			<p class="a_Paragraf">Sanki Yavuz Selim’in atı şahlanıyor; üzerinde Yavuz Selim var; ülkeler fethine gidiyorlar.</p>
			<p class="a_Paragraf">Heyecanlandım. Yıllardan beri ruhumda bir deniz gibi dalgalanan hisler, fikirler, heyecanlar coştu. <span class="italik_E">Türk Gençliğine </span>adını verdiğim ilk şiirimi kaleme aldım.</p>
			<p class="Baslik_2" id="_idParaDest-570">Muallim Cevdet Bey</p>
			<p class="a_Paragraf"><span class="italik_E">“Doğan Güneş</span><span class="italik_E">”</span> dergisini çıkaran Muallim Cevdet Bey o sırada Medine’de mücâvir bulunuyordu. Cevdet Bey’in o günlerde tasavvufun son merhalelerini yaşıyor gibi bir hali vardı. Fikir, zikir, vecd içindeydi. Geceleri uyumuyor, sabahlara kadar zikrediyor, ibadet ediyordu. Tefekkür halindeydi.</p>
			<p class="a_Paragraf">O zaman İrfâniye medresesinde kalıyordu. Burası Osmanlılar zamanında, bir hayırsever zat tarafından yaptırılmıştı. Kuzeyde, Harem’in yakınında, Cebelî tarafındaydı. Bir yatsıdan sonra odasına gittim. Kendisine, </p>
			<p class="a_Paragraf">“Efendim” dedim; “Geçen gün, beraberce gazetelerde gördüğümüz haberler beni heyecanlandırdı. Radyoevi’ne giden gençlerin aşkı, imanı beni fethetti. O gençlere âşık oldum. Aşkımı, heyecanımı bir şiirle ifade ettim. Bu mısralar benim ilk manzumelerimdir” dedim.</p>
			<p class="Baslik_2" id="_idParaDest-571">Nasıl tashih edelim!</p>
			<p class="a_Paragraf">O vecd içindeki insan, Cevdet Bey dedi ki: </p>
			<p class="a_Paragraf">“Ali Ulvi Bey, şimdi sana: Âferin yâhu, şair olmuşsun, bravo diyerek sırtını mı sıvazlayalım; yoksa bir hocanın, ihlâs ve samimiyetiyle, yetiştirmek maksadıyla, talebesinin şiirini yâhut inşâsını tashih ettiği gibi mi yapalım?..”</p>
			<p class="a_Paragraf">“Efendim, ikincisini yapın; onu size tashih için getirdim. <span class="italik_E">Doğan Güneş</span>’te gördüğüm şiirleriniz, bana şiir hakkında yepyeni fikirler verdi... Kahire’de hocam İbrahim Sabri Bey bana şiiri sevdirmişti. Ancak şimdiye kadar hiç yazmamıştım...”</p>
			<p class="Baslik_2" id="_idParaDest-572">“Ömür boşa geçti. O yüzden...”</p>
			<p class="a_Paragraf">Ben böyle cevap verince, hoca rahatladı, dedi ki:</p>
			<p class="a_Paragraf">“Evladım, azizim, kardeşim, dikkat et benim vakitlerim çok kıymetli... Ömrüm heder olduğu için, bâki kalan vaktimi biraz zikirle, fikirle, ibadetle geçirmek istiyorum...”</p>
			<p class="a_Paragraf">Muallim Cevdet Bey, Bağdat’ta doğmuş, babası orada zâbitmiş, Dağıstan’dan gönüllü olarak gelip orduya katılmış imiş... Cevdet Bey 17 yaşına kadar Bağdat’ta okumuş. Arapçası, Farsçası, Fransızcası fevkalâde idi. Sözüne devam etti:</p>
			<p class="a_Paragraf">“Evlâdım Ali Ulvi Bey, sen hâfızsın, sûre-i İbrahim’deki âyet-i kerîmeyi iyi bilirsin. Meâli: <span class="italik_E">Biz her peygamberi, vazifesini</span><span class="italik_E"> yapsın diye, kendi diliyle gönderdik.</span> Vazifesini yapsın, kavmine hakkıyla dâvasını, ilâhî mesajı tebliğ ve telkin edebilsin diye, kavminin diliyle gönderdik… Beyan etsin, açıklasın, dâvayı anlatsın; onlara gönüllerinin, ruhlarının, derinliklerine nüfuz edecek şekilde, en beliğ ifadede bulunsunlar, diye gönderdik...</p>
			<p class="Baslik_2" id="_idParaDest-573">Yeni nesile, yeni dil, yeni şiir</p>
			<p class="a_Paragraf">“Bu âyet-i kerîmenin hükmü, kıyâmete kadar mer’îdir, cârîdir, geçerlidir. İbrahim Sabri Bey sana şiiri sevdirmiş, olabilir; fakat artık onun tarzı eskimiştir, bugünkü neslin dili değildir. </p>
			<p class="a_Paragraf">“Eğer hakikaten bir dâva şairi olacak isen, gönlünde coşan hisleri, fikirleri milletin ruhuna tebliğ ve telkin edeceksen; eğer gâyen bu ise, Âkif’le devam eden, Yahya Kemal, Ahmed Hâşim ve Faruk Nâfiz ile Midhat Cemal ile bugüne kadar gelişerek gelen şiir dilini kullanman elzemdir... Onları çok iyi okumalısın.</p>
			<p class="a_Paragraf">“Evvelâ seni, bir kere tebrik ederim. Bu ilk defa yazdığın şiiri aruzla, hem de imâle ve zihafsız olarak kaleme almışsın. Bu çok zordur. Tebrik ederim...”</p>
			<p class="a_Paragraf">Cevdet Bey sözlerini şöyle bitirdi:</p>
			<p class="a_Paragraf">“Eğer dikkat edersen, dilerim bu tashihim senin için ilk ve son olur. Şimdi bana bir kağıt ile kırmızı bir kalem getir. Çünkü burada benim, ne kâğıdım, ne de kalemim var...”</p>
			<p class="Baslik_2" id="_idParaDest-574">Şiirimi talan etmişti</p>
			<p class="a_Paragraf">Hemen gittim, evden kırmızı kalemle koskoca bir kağıt getirdim... Ertesi gün aynı saatte kendisine gittim... Sabaha kadar şiirimi allak bullak etmiş, şiiri sanki talan etmiş; her mısra her kelime üzerinde durmuş...</p>
			<p class="a_Paragraf">Şimdi dünyadan elini çekmiş bir derviş iken, geçmişte şiir ve edebiyatla ne kadar uğraştığını anlamalı ki;</p>
			<p class="a_Paragraf">“Bu beyitte Âkif var, bunda Nâmık Kemal var, şunda Hâşim, bunda Hâmid var... Bunlar hep taklitlerdir. Sana tavsiyem, kendini ve şiirini görenler: Hâfız Ali Ulvi Kurucu’nun şiiridir desinler. Taklit devam etmez, sırıtır; bundan kurtul...”</p>
			<p class="a_Paragraf">Bazı mısralara da işaret koymuştu:</p>
			<p class="a_Paragraf">“Bunları anlamak zordur. Kolay şiir okumaya alışan nesiller, bunları çözmek için gayret göstermez. Emeklerin boşa gider...”</p>
			<p class="a_Paragraf">Onun tavsiyelerine uyarak, şiiri tekrar yazdım, götürdüm.</p>
			<p class="a_Paragraf">“Eh” dedi; “Yavaş yavaş şahsiyetin tebellür etmeye, belirmeye başladı.” </p>
			<p class="Baslik_2" id="_idParaDest-575">“Bu Âkif’in...”</p>
			<p class="a_Paragraf">Onun üzerine, bu ilk şiirimi Ali Kemal Bey’in çıkaracağı dergiye gönderdim. İlk nüshada çıktı. Mustafa Runyun merhum, şiir dergide çıkınca, almış, Tâhirül Mevlevi Bey’e götürmüş:</p>
			<p class="a_Paragraf">“Efendim elime bir şiir geçti” demiş; “Eski günlerde yazılmışa benzer, bugün böyle şiirler pek yazılmıyor...”</p>
			<p class="a_Paragraf">Okumuş... Tâhirül Mevlevi merhum,</p>
			<p class="a_Paragraf">“Bu, Âkif’in” demiş. O zaman Runyun açıklamış:</p>
			<p class="a_Paragraf">“Efendim bunu yazan, benim Ezher’de tahsil arkadaşımdır. Onun o zaman şiirle edebiyatla çok meşgul olmasını Şeyhülislâm Mustafa Sabri Efendi’ye şikâyet etmiştim de, merhum: Bir haylazlığı mı var? diye sormuştu da ben: Aman efendim estağfirullah, deyince; hazret: Bırak yâhu, belki bu da dâvaya şiirle hizmet edecektir... Bakın Âkif Bey, hiç kimsenin yapamayacağı işleri yaptı, ağladı, ağlattı demişti...”</p>
			<p class="Baslik_2" id="_idParaDest-576">İkinci ve üçüncü şiirler</p>
			<p class="a_Paragraf">Ali Kemal Bey’den de bir mektup geldi:</p>
			<p class="a_Paragraf">“Ağabey, siz Mina’da yaptığımız anlaşmaya, sözleşmeye sâdık çıktınız. Mina’da ağlayarak, gözyaşlarıyla, bir muâhede yapmıştık: İnşâallah sen mecmuanı çıkarmaya başla, ben de yazar, yardım ederim demiştiniz. Şiiriniz çok tutuldu. Artık her sayıya bir şiir bekleriz” diyordu.</p>
			<p class="a_Paragraf">İkinci sayıya <span class="italik_E">“İslâm’ın Nuru’nu Tebrik”</span> şiirini gönderdim. Üçüncü olarak <span class="italik_E">“Mücâhid”</span> diye bir şiir yazdım. Göndermeden önce Cevdet Bey merhuma gösterdim:</p>
			<p class="Siirler_E">Bir azm eğer îman dolu bir kalbe girerse,<br/>İnsan da o îmandaki son sırra ererse,<br/>En azgın ölümler ona zincir vuramazlar,<br/>Volkan gibi coşkun akıyor, durduramazlar...<br/>Kartal aşacaktır uçurumlar dolu yardan, <br/>Yalçın kayalardan örülen şâhikalardan...</p>
			<p class="a_Paragraf">Şiiri okudu:</p>
			<p class="a_Paragraf">“Eh! dedi; artık şahsiyetin tebellür ediyor sayılır. Bunları görünce, filânın filânın denmez. Yepyeni bir şairin doğuşudur bu, tebrik ederim. İmanın sesini duyurarak, milletin ruhuna, vicdanına, hissine tercüman olmak için durmadan oku ve durmadan yaz” dedi.</p>
			<p class="a_Paragraf">Fakat maalesef ben bu yolda gereği gibi devam edemedim...</p>
			<p class="Baslik_2" id="_idParaDest-577">Cevdet Bey’in tavsiyeleri</p>
			<p class="a_Paragraf">Rahmetli Cevdet Bey’in şiir hakkındaki tavsiyeleri sayılamayacak kadar çok idi. Ezcümle, şu tavsiyeleri hiç aklımdan çıkmaz:</p>
			<p class="a_Paragraf">İnsan aşk ve heyecan duymazsa şiir yazamaz. Şiir, şairin aşk ile yanışıdır. Şiirin yarınlara, gelecek yıllara, hatta asırlara nesillere hitab edebilmesi, hâkim olabilmesi için, o günlerde de yaşayabilmesi için, şairin şiirine çok emek vermesi lâzımdır.</p>
			<p class="a_Paragraf">Şair, şiirin heyecanı üzerinden geçtikten sonra, eserini kendi kendine tenkid etmelidir. Veznin ve kafiyenin zarûreti size birçok şeyler söyletmiş olabilir. Veya onlar tamamdır da, heyecan geçtikten sonra bir yabancı gözüyle şiire baktığımızda eksikler, fazlalar, görürsünüz, güzellikler görürsünüz.</p>
			<p class="a_Paragraf">Gönlünüz, eksikleri gidermek, güzellikleri daha da güzelleştirmek ister. İyiliklerinin daha iyi, hayallerinin daha parlak, fikirlerinin daha ulvî ve ilâhî olmasını ister. Bunlar hep ruhun doymak bilmeyen ihtiyacıdır, ruhun susuzluğudur.</p>
			<p class="Baslik_2" id="_idParaDest-578">Yahya Kemâl’in güzellik hasreti</p>
			<p class="a_Paragraf">Herkesin mâlumudur ki, Yahya Kemal, şiirlerini bir kitap halinde göremeden gitti. Önce elden ele, dilden dile yayılıyordu. Sonra dergi ve gazetelerde çıktılar... Fakat adamın öyle bir güzellik hasreti varmış ki, kendisine,</p>
			<p class="a_Paragraf">“Üstadım, eserlerinizi bir divan halinde bastıralım” denildikçe, </p>
			<p class="a_Paragraf">“Dostlarım, gönlüme göre olmadı. İşliyorum. Daha güzel, daha âhenkli bir hâle geldikten sonra basılmasını isterim” dermiş. </p>
			<p class="a_Paragraf">Bu da gösteriyor ki, şiir ne kadar işlenirse, o kadar güzelleşir.</p>
			<p class="Baslik_2" id="_idParaDest-579">Uhud dağının eteklerinde</p>
			<p class="a_Paragraf">İslâm’ın Nuru’na olan va’adim, Allahın izniyle, her sayıda tahakkuk ediyordu. Dergi aylık olduğu için her sayıya bir şiir ulaştırabiliyordum. İkinci şiirim olan <span class="italik_E">“İslâm’ın Nuru’nu </span><span class="italik_E">Tebrik”</span> şöyle başlıyordu:</p>
			<p class="Siirler_E">Rûhumla uçup nûrunu ben görmeye geldim,<br/>Güller gibi şi’rimle çelenk örmeye geldim.</p>
			<p class="a_Paragraf">Bu ikinci şiiri, bu vezinle yazdığımda, Uhud dağının eteklerinde bir hurma bahçesinde idik. Akşamı yatsıyı o bahçede kıldık. Mehtaplı bir geceydi. Bahçeden Medine-i Münevvere’ye yalnız inmek istedim. Arkadaşlardan izin aldım... Mehtaplı gecede, bu beyit kendi kendine doğdu. Ondan sonra manzumeye devam ettim.</p>
			<p class="a_Paragraf">Bazı şiirlerimi yazarken, böyle haller başımdan geçti. Bilhassa Âkif Bey için yazdığım şiirlerde, bu hallere şahit oldum.</p>
			<p class="Baslik_2" id="_idParaDest-580">Nereye gidiyorum!</p>
			<p class="a_Paragraf">Hiç unutmam, akşam namazına çıkmak için evde abdest alıyordum. Ruhumda bir beyit doğmaya başladı. Abdest halindeyim, elime kalem alıp yazamıyorum.</p>
			<p class="Siirler_E">Hep nûr olan âlemlere yükseldiğin anlar,<br/>Kur’an’la dolan rûhuna ma’beddi cihanlar.</p>
			<p class="a_Paragraf">Abdest bitti, beyiti yazdım. Mânâ ve muhtevâ, beyân, tasvir ve ifâde etmek istediğim mânâ o kadar büyüktü ki; ruhumda bir şeyler duyuyordum da ifadeye sığmıyordu: Anlar, cihanlar... Bir ruhun Kur’an’la dolması... Kur’an’la dolan ruha, kâinatın ibâdethâne olması...</p>
			<p class="a_Paragraf">Bu mâna beni sarstı. Vecd içinde kaldım. Evden çıktım. Kıble tarafına Mescid-i Nebevî’ye gidiyorum diye, tam aksine poyraz tarafına, Uhud dağına doğru yürümüşüm...</p>
			<p class="a_Paragraf">Bir yere geldim, akşam ezanı okunmaya başladı... Uhud yolunda, Moritanyalılar Mescidi derler, bir mescid, onun altına gelmişim; orada ezan okunuyor. Ben hâlâ kendimde değilim, Harem-i Şerif’e gidiyorum zannediyorum. </p>
			<p class="a_Paragraf">Baktım, Moritanyalı yaşlı bir hoca ezan okuyor. Durdum, ezanı dinledim, hocayı selâmladım, mescide girdim. Ancak mescidde kendime geldim. </p>
			<p class="Baslik_2" id="_idParaDest-581">Takdir ve teşvikler</p>
			<p class="a_Paragraf">İlham beni sarsmıştı... Süleyman Nazıf, Âkif Bey merhum için, <span class="italik_E">“Çanakkale Şehidleri” </span>şiiri hakkında:</p>
			<p class="a_Paragraf">“Bu şiiri yazarken, bu adamın âsâbı nasıl dayanmış, bu ilhamlara nasıl kalbi tahammül etmiş; bu tasvirleri nasıl yapabilmiş!” der.</p>
			<p class="a_Paragraf">Şiire devam etmemi, Ali Kemal Bey’in samimi takdir ve teşviklerine borçluyum. “Ağabey, aruz ölmüştür, ancak Osmanlıca ile yazılabilir, bugünkü lisanla aruz yazılamaz diyenleri, sen tekzip ettin. Âkif’le, Yahya Kemâl’le bugünlere gelen güzel aruz âhengi, seninle devam ediyor” diye beni teşvik ederdi.</p>
			<p class="a_Paragraf">Bu hususta Ali Kemal Bey’e minnettarım. <span class="italik_E">İslâm’ın Nuru</span>’na her sayı bir şiir yetiştirmeme de onun teşvikleri sebep olmuştur.</p>
			<p class="Baslik_2" id="_idParaDest-582">Güneşin seccadesi zaman…</p>
			<p class="a_Paragraf">Güneş, kâinatın sonunun fânîliğini görüyor. İlâhi dehşetin vecdiyle secdelere kapanıyor. Tabii her secde edenin, secde etmesi için yere serilmiş bir seccâdesi olur. Güneşin, secde eden güneşin secdegâhındaki seccâde de zaman oluyor. Zaman seccadesine, güneş secde ediyor. </p>
			<p class="a_Paragraf">Bu manzara insana, bir mâbed, bir ibâdethane, bir ulu cami halini hatırlatıyor... Fakir:</p>
			<p class="a_Paragraf">“Şu anda, kâinatın teabbüd ânıdır. Güneş, bu gök kubbede secde eden bir sâciddir. Kâinat kubbesinde, gök kubbede secde ediyor. Güneşin secdegâhı olan mâbede serilen seccâde, zaman oluyor...” deyince, Ahmed Bey’le vecd içinde, güneşin gurûbunu seyrettik. Civardaki bir camie, Ükâşe mescidine, akşam namazını kılmaya gittik.</p>
			<p class="a_Paragraf">Akosman Bey’le dostluğumuz, Cidde sahilinde, güneşin gurûbunu seyrederken, bu ilâhî manzarayla teşekkül eden bir dostluktur.</p>
		</div>
	</body>
</html>