<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-66</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-513">Gönen Semâlarında</p>
			<p class="a_Paragraf">1992 yılındaki üçüncü gidişimde, Kurban Bayramı’nı Gönen kaplıcalarında geçirmek mukaddermiş. Bayram namazını Gönen’in Ulu Camii’nde kılmaya niyet ettim. Sıcak bir yaz gecesi balkonda oturuyorum. Seher vakti, Ulu Camiin minaresinden, alevler gibi bir feryat yükseldi:</p>
			<p class="Baslik_2" id="_idParaDest-514">Alevden bir ses</p>
			<p class="a_Paragraf"><span class="italik_E">“Es-salâtu ve’s-selâmu aleyke </span><span class="italik_E">yâ Resûlallah!..”</span></p>
			<p class="a_Paragraf">Alevden bir ses, semânın perdelerini yırtan bir feryat, bütün ufukları yakıp yıkan bir ses, salât u selâm veriyor... Kendimden geçtim.</p>
			<p class="a_Paragraf">Şu âyet-i kerîme, gözümde, gönlümde canlandı:</p>
			<p class="Siirler_E">“Ve refa’na leke zikrek...”<br/>“Habîbim, senin nâmını, şânını biz yücelttik!..”</p>
			<p class="a_Paragraf">Rabbülalemîn, nâmütenâhî güç ve kuvvet sahibi Allahu zülcelâl, Habîb-i Edîbine ferman buyuruyor:</p>
			<p class="a_Paragraf">Sana şöyle diyenler var: “Muhammed Mustafa’nın oğlan evlâdı yaşamıyor. Erkek çocukları hep küçük yaşta ölüyor...”</p>
			<p class="Baslik_2" id="_idParaDest-515">Asıl ebter onlar!..</p>
			<p class="a_Paragraf">O nasipsizler bilmiyorlar ki: Peygamberin evlâdı da peygamber olacak... Halbuki sen son peygambersin, senden sonra peygamber yok!.. Bunu bilmedikleri için şöyle diyorlar:</p>
			<p class="a_Paragraf">“Oğlan evlâdı yaşamadığına göre, soyu tükenecek, onu anıp hatırlayacak, hatırlatacak kimse kalmayacak...”</p>
			<p class="a_Paragraf">Ben, Rabbülâlemîn olan Azîmüşşân, şunu bir ferman olarak ezel ve ebede ilân ediyorum ki: <span class="italik_E">“İnne şânieke hüve’l- ebter...”</span></p>
			<p class="a_Paragraf"><span class="italik_E">“Sana bunu söyleyenlerin, düşmanlarının </span><span class="italik_E">kökü kesilecek, zürriyeti kalmayacak, asıl ebter, nesilsiz, güdük kimseler, adı </span><span class="italik_E">anılmayacak kimseler, onlardır!..”</span></p>
			<p class="Baslik_2" id="_idParaDest-516">Senin adın en yüksek yerlerde...</p>
			<p class="a_Paragraf"><span class="italik_E">“Ve refa</span><span class="italik_E">’nâ leke zikrek..”</span></p>
			<p class="a_Paragraf"><span class="italik_E">“Biz senin nâmını, şânını yücelttik...</span></p>
			<p class="a_Paragraf">Köylerin, kasabaların, şehirlerin en yüksek yerlerinde, minarelerinde, benim ism-i celâlimle birlikte,</p>
			<p class="Siirler_E">“Eşhedü en lâilâhe illâllah, der demez, müezzinler,<br/>“Ve eşhedü enne Muhammede’r-resûlullah, diyecekler...”</p>
			<p class="a_Paragraf">“Allah’ın varlığına, birliğine, bütün mevcudiyetimle şehâdet ederken, onun peygamberi Muhammed Mustafa’nın hak peygamber olduğuna da şehâdet ederim, diyecekler...”</p>
			<p class="a_Paragraf">Bu ezanların şahitliğini, yerler gökler, bütün zerreler duyuyorlar, diye düşündüm. Dedim ki:</p>
			<p class="Baslik_2" id="_idParaDest-517">Kâinatta anılıyor</p>
			<p class="a_Paragraf">Allah Allah, dün Hazret-i Ömer’in müslüman olduğu güne kadar namazlarını Darülerkam’da, Erkam’ın evinde gizli kılan Muhammed Mustafa’nın mübarek adı, bugün kâinatta anılıyor... Gecenin şu sessiz ânında, müezzin efendi, alevler içinde rûh-i Muhammed’e feryat ediyor:</p>
			<p class="a_Paragraf"><span class="italik_E">“Ey yüce Peygamber; ey benim Peygamberim, ey kâinata</span><span class="italik_E"> rahmet olarak gönderilen Habîb-i Edîb, Allah’ımın sevgilisi, ümmetinin</span><span class="italik_E"> şefaatçisi Muhammed Mustafa, Allah’ın salât ve selâmı senin olsun</span><span class="italik_E">...”</span></p>
			<p class="a_Paragraf">Gözyaşlarımla, namaza gittim.</p>
			<p class="a_Paragraf">Namazdan sonra müezzini sordum. Meğer Marmara İlâhiyat Fakültesinden bir talebe imiş. Babasıyla birlikte kaplıcaya gelmişler.</p>
			<p class="Baslik_2" id="_idParaDest-518">Her namazdan sonra on beş dakika</p>
			<p class="a_Paragraf">O salâtü selâmı dinlerken düşündüklerimi o gün kaplıcada birkaç dosta anlatmıştım.</p>
			<p class="a_Paragraf">“Hocam, dediler; mâdem sizin böyle konuşma kabiliyetiniz var; kaplıcanın yanındaki o camide beş vakit namaz kılınıyor, orada sohbetler yapsanız olmaz mı?”</p>
			<p class="a_Paragraf">İmam efendiyle görüştüler. Sohbetlere başladık. Her namazdan sonra on onbeş dakika... Gönen kaplıca camii, aynı zamanda artık sohbet-hane oldu...</p>
			<p class="a_Paragraf">Hiç unutmam, birgün, namazdan önce çarşıdan bir şey alıp gelmek icap etti. Otelden çarşıya giderken, yol üzerinde, halk için yapılmış bir bahçeden, parktan geçiliyordu. Bahçede bir de açık çayhâne var. Havuzlu ağaçlık bir yer... Şehrin emeklileri, kaplıcaya gelmiş yaşlılar, hastalar oturuyorlar.</p>
			<p class="Baslik_2" id="_idParaDest-519">Bu yoldan beklenen, dönmez mi?..</p>
			<p class="a_Paragraf">Parktan geçiyorum. Gamlı bir akşamüstü, hava bulutlu, arada bir de hafif çiseliyor... Çayhâne sahibi teybine kaset koymuş, bir şarkı çalıyor:</p>
			<p class="Siirler_E">Gün batar, kuşlar döner;<br/>Dönmez bu yoldan beklenen...</p>
			<p class="a_Paragraf">Orada oturup, bu şarkıyı dinleyenler, zaten dertli insanlar, bir de bu şarkı...</p>
			<p class="a_Paragraf">Kendi kendime dedim ki:</p>
			<p class="a_Paragraf">Yâhu gün batar, kuşlar döner... İyi güzel de bu yoldan beklenenler hiç mi dönmez!.. Ya bu dünyada dönmezse, öteki dünyada, âhiret hayatında, ebedî hayatta da dönmez mi?</p>
			<p class="a_Paragraf"><span class="italik_E">Allah yolunda, iman yolunda, beklenenler</span><span class="italik_E"> döner yâhu!</span></p>
			<p class="a_Paragraf">İman, mü’min olan insan, bu dünyada kavuşamadıklarına âhirette kavuşur. Öyle bedbinlik, karamsarlık, ümitsizlik mü’mine yaraşmaz da, yakışmaz da...</p>
			<p class="Baslik_2" id="_idParaDest-520">Gül yaprakları gibi simâlar</p>
			<p class="a_Paragraf">Kur’ân-ı Kerîm’de Cenâb-ı Hak, hadisleriyle Hazret-i Resûl-i Ekrem, ehl-i iman için ne müjdeler veriyor!.. Allah’a kul Habîbi’ne ümmet olan bahtiyarlar için Cennet’te öyle mükâfatlar, nimetler, devletler, servetler hazırlamıştır ki, onları ne gözler görmüş, ne kulaklar duymuş, ne de o nimetler kimsenin hatır ve hayalinden geçmiştir!..</p>
			<p class="a_Paragraf">Cenâb-ı Hak, Kıyâme sûresinde buyuruyor ki:</p>
			<p class="a_Paragraf">Habibim, öyle birgün var ki, insanlığın ömrü boyunca gördüğü ve göreceği, en parlak, en mümtaz, en feyyâz, en misli bulunmayan o günde, o muhteşem, o münevver, o tatlı, o feyizler, renkler saçan o günde:</p>
			<p class="a_Paragraf">Yüzler, simalar parıl parıl parlayacak; parlak sular gibi, billurlar gibi olacak; o gün simalar, gül yaprakları gibi ter ü taze olacak; niçin? Çünkü Cenâb-ı Hakk’ın cemâlini görüyorlar!..</p>
			<p class="Baslik_2" id="_idParaDest-521">Tarif edilemez sürûrlar</p>
			<p class="a_Paragraf">Nasıl ki bu dünyadaki manevî sohbetler, ilâhî neş’eler, nurlu simalar, bağlar, bahçeler, güller, gülşenler, bülbüller, sünbüller, manzaralar, hayal ve hâtıralara zînet veren, tarifi tavsîfi ifadelere sığmaz güzellikleri gördüğümüzde, kendimizde neş’eler, sevinçler, sürûrlar görürüz de bunların tarifinden âciz kalırız!..</p>
			<p class="a_Paragraf">Binaenaleyh, ehl-i imanın, Cennet ehlinin, Cenâb-ı Hakk’ın cemâlini müşâhede ettikleri ve edecekleri o günde, içlerinin sürûru, feyzi, neş’esi yüzlerine vuracak; yüzleri gül yaprakları gibi ter ü taze olacak...</p>
			<p class="Baslik_2" id="_idParaDest-522">Mü’minin beklediği döner</p>
			<p class="a_Paragraf">Hülâsa: Gün de batsa, kuşlar da dönmese; mü’min, müslüman için, Allah’a, Kur’ân’a inanan kimseler için, bu yolda beklenen döner!..</p>
			<p class="a_Paragraf">Hepimiz o günü bekliyoruz. O günü, bütün o yola gitmiş olan sevdiklerimize, Peygamberimiz Efendimiz’e, sahabeleriyle, ehlullahla beraber, hak âşıklarıyla, şehidleriyle beraber kavuşacağımız o günü bekliyoruz. Onu beklemekle bahtiyârız. İnşâallah...</p>
		</div>
	</body>
</html>