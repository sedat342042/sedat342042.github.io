<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-78</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-590">Türkiye’deki Gelişmeler ve Şiirlerim</p>
			<p class="a_Paragraf">Türkiye’de yepyeni bir bahar halinde canlanmış olan dinî duygu, dinî tefekkür, dinî neşve, hatta dinî heyecan benim varlığımda, benliğimde de yepyeni bir hayatın başlamasına sebep olmuştu. 1947 senesinde gelen ilk hacılar, bu inkişafın başlangıç noktası oldular. </p>
			<p class="Baslik_2" id="_idParaDest-591">Bursalı Emin Amca</p>
			<p class="a_Paragraf">Hiç unutmam, Bursalı, Çekirge’de oturan, gönül dostumuz, Servinaz Otel’inin müste’ciri bulunan Emin Peynirci Amca, o sene hacca gelmişti. Ravza-i Mutahhara’da görüşürken Türkiye’deki gelişmeleri şöyle hülâsa etmişti:</p>
			<p class="a_Paragraf">Memlekette bugünlerde, geçen sene başlayan bir aşk heyecan, bir hareket var. Hamdullah Suphi Tanrıöver, Muhiddin Baha Pars ve daha buna benzer siyasiler, “dinin bir memleket için zarûret olduğunu” söylüyorlar, “dinsiz bir milletin ve memleketin yaşayamayacağını” belirtiyorlar.</p>
			<p class="Baslik_2" id="_idParaDest-592">Sebilürreşad ve Büyük Doğu</p>
			<p class="a_Paragraf"><span class="italik_E">Sebilürreşad</span> yeniden çıkıyor. Hatta bugünlerde Necip Fâzıl isminde bir zat çıktı. <span class="italik_E">Büyük Doğu</span> diye bir gazete çıkarıyor. Bu genç, Fransa’da okumuş; edipmiş, şairmiş...</p>
			<p class="a_Paragraf">Gençler söylüyorlar: Alevler gibi bir adammış. Yazıları çok müessirmiş. Batı kültürünü bildiğinden dolayı, Batı dünyasını çok iyi anlayıp; hatta çıkardığı gazetenin ismini de <span class="italik_E">Büyük Doğu</span> koymuş.</p>
			<p class="a_Paragraf">Doğu ki, batmış bitmiş sönmüş yanmış kül olmuş bir ülke... Bu genç, <span class="italik_E">Büyük Doğu </span>diyor. Yani hâlâ Doğu’nun büyük bir kitle, büyük bir ülke, büyük gâye ve dâvaların menbaı olacağını iddia ediyormuş. Gençler tarafından bu zatın sevildiğini gördüm gazetelerini de getirdiler ve okudular.”</p>
			<p class="a_Paragraf">Emin Amca’nın bu sözlerinden sonraki aylarda, <span class="italik_E">Büyük Doğu</span>’lar Medine’ye de gelir oldu. Hakikaten Necip Fazıl Bey, heyecanlı, aşklı, şevkli bir yazardı. Kalemi kuvvetli, fikri geniş, hayali derin, üslub ve ifadesi âteşîn idi. O günlerde<span class="italik_E"> Sebilürreşad</span> da yeniden çıkmaya başlamıştı. </p>
			<p class="Baslik_2" id="_idParaDest-593">Türk gençliğini bir “Leylâ” gibi sevdim</p>
			<p class="a_Paragraf">Ruhumda, kalbimde coşan, gönlümde galeyân eden his ve fikirlerimin, dile gelmesini, coşmasını istiyordum. Ruhumda böyle bir meyil vardır. Fakat fırsat bulup da bu gönül duygularımı beyan edemedim, taşıramadım. </p>
			<p class="a_Paragraf">Ancak defalarca söylediğim gibi, Mareşal Fevzi Çakmak’ın vefatıyla, Türk gençliğini, adeta bir Leyla’yı sever gibi sevdim. Gençlikten büyük şeyler bekler oldum. </p>
			<p class="a_Paragraf">Dünkü mukaddesat bilmeyen, şehvetine esir, toy, taşkın, çılgın, mânen sefil bir gençlik idi. Bu yeni gençliğe, bugün yepyeni bir dâvanın müdâfii olmuş bu gençliğe âşık oldum.  Bu aşk ile ilk şiirlerimi yazarken, sanki vatanıma, memleketime, dinime, imanıma ezelden beri taahhüt ettiğim bir borcu ödüyor gibi oldum; gönlümde bir rahatlık buldum. </p>
			<p class="Baslik_2" id="_idParaDest-594">Ravza’da ve mendil yaparken</p>
			<p class="a_Paragraf">Kahire’den Medine-i Münevvere’ye geldiğim ilk yıllarda, geçinebilmek için mendillerin üzerine boya ile<span class="italik_E"> “Hac Hatırası”</span> ve <span class="italik_E">“Medine Hatırası” </span>yazıp Hac mevsiminde bunları sattığımı daha önce arz etmiştim. Mendil yaptığım masamın üzerinde kalem kâğıt vardı. Gönlümde doğan hisleri, fikirleri, kaydediyordum.</p>
			<p class="a_Paragraf">Evde yalnızım, mendil yaparım; tabii içime fikirler, hisler doğar, kaydederim. Geceleri Ravza’ya giderim. Orada daha çok hisler, fikirler doğar not alırım. Bilhassa <span class="italik_E">Türk Gençliğine </span>olan şiirdeki şu beyitler ruhumda büyük galeyanlar, coşmalar, heyecanlar doğurur idi:</p>
			<p class="Siirler_E">Bir asîl at gibi şahlan vurulan gemleri kır,<br/>Nerde hakkım diye bir kerrecik olsun haykır<br/>Silkin artık sona ersin şu asırlık uyku,<br/>Âkif’in marşını şimşek gibi bir sesle oku.<br/>Genç adam sen saracaksın kanayan her yarayı,<br/>Boğacaksın seni iğfâl edecek yaygarayı…</p>
			<p class="Baslik_2" id="_idParaDest-595">Vecd içinde idim</p>
			<p class="a_Paragraf">Bu beyitler, bana bir ibâdet hissini veriyor; ruhum için, hislerim için, fikirlerim için, vicdan ve hayalim için semâlara bir mîrac oluyordu. Vecd içinde Ravza-yı Mutahhara’ya gittiğim anlarda, secdelerim arş-ı a’zama, mîrac oluyor idi.</p>
			<p class="a_Paragraf">Bu şiiri 1949’da <span class="italik_E">İslâm’ın Nuru</span> adında çıkaracağı dergiye, yazı yazmayı va’dettiğim Doktor Ali Kemal Bey’e göndermiştim. <span class="italik_E">İslâm’ın Nuru</span>’nun ilk sayısında şiirimin çıktığını görünce, çok sevindim. Hatta o zaman, İhsan Efendi Hocam bir mektubunda:</p>
			<p class="Baslik_2" id="_idParaDest-596">Takdir ve teşvik ihtiyacı</p>
			<p class="a_Paragraf">“Zaten senin duaların vardı. Gençlikte olan o dua kabul olmuş demek ki... Âkif’i sana benim sevdirdiğimi söylüyorsun; Türk Gençliğine: <span class="italik_E">Âkif olsaydı da görseydi bu parlak gününü</span><span class="italik_E">, </span>diyorsun. Gönül isterdi ki, Âkif de bir talebesinin yetiştiğini görseydi... Âkif’in ruhu da benim memnun ve mütehassis olduğum gibi, gittiği âlemlerde memnun ve mütehassis oluyor. Canım kardeşim, durmadan yaz, bıkmadan usanmadan oku, daima yaz” demişti. </p>
			<p class="a_Paragraf">Darb-ı mesellerimizde, atasözlerimizde, çok mânidâr beyitler, mısralar, cümleler, vecizeler geçer. Meselâ:</p>
			<p class="Siirler_E">Ma’rifet, iltifâta tâbi’dir,<br/>Müşterisiz metâ’, zâyi’dir.</p>
			<p class="o_Paragraf">beyti, çok derin mânalar ihtiva eden bir darb-ı meselemizdir. İlk şiirim olarak yazdığım <span class="italik_E">Türk Gençliğine </span>manzumesi, yıllar yılı fertler üzerinde, cemiyetler üzerinde akisler yapan bir manzume oldu.</p>
			<p class="Baslik_2" id="_idParaDest-597">Âtıf Ural</p>
			<p class="a_Paragraf">Meselâ beni <span class="italik_E">Risâle-i Nur Külliyatı</span>’na eğilmeye, tedkik, inceleme ve araştırma yapmaya sevk eden; daha doğrusu bu büyük hamleyi, büyük aşkı, büyük vecdi, büyük fütühâtı tanımaya sevk eden, mecbur eden, daha önce de uzunca arz ettiğim gibi, Hukuk talebelerinden Âtıf Ural ismindeki bir genç oldu... Âtıf henüz talebeyken bana şöyle yazıyordu: </p>
			<p class="a_Paragraf">“Hocam, çocukluğumdan beri <span class="italik_E">Türk Gençliğine</span> ünvanlı şiirinizi okurum. O şiirdeki mısraları, ruhuma hitâb eden bir ses, bir nefes, bir nasihat ve vasiyet olarak, bir büyük nasihatı, vasiyeti olarak kabul eder idim. Nihayet Rabbimden: </p>
			<p class="Baslik_2" id="_idParaDest-598">Âtıf’ın duası</p>
			<p class="a_Paragraf">“Allah’ım hocamın istediği bir genç olayım; hocam bu beyitlerde bu mısralarda benim şöyle bir genç olmamı istiyor; Âkif Bey’in Âsım’ı talep ettiği gibi, hocam da Rabbimden böyle bir gençlik istiyor. Allah’ım beni böyle bir genç kıl; hocamın istediği gençlerden kıl, diyor idim.”</p>
			<p class="a_Paragraf">Evet, samimî, gönüllerden gelen teklifler, takdirler, iltifatlar ruhumda büyük iz ve tesirler bırakıyor. </p>
			<p class="Baslik_2" id="_idParaDest-599">Hasan Basri Çantay Hoca’nın teşvikleri</p>
			<p class="a_Paragraf">Yeri gelmişken söyleyeyim: 1952 yılında, <span class="italik_E">İslâm’ın Nuru</span> neşrine son verdikten sonra, şiir yazmayı bıraktım. 1955’te Türkiye’ye gidince, şiirlerimin sorulmakta olduğunu gördüm. Bir kitap halinde bastırdın mı, bastıracak mısın? şeklinde sualler oldu.</p>
			<p class="a_Paragraf">O sene merhum Hasan Basri Çantay Hoca’yı ziyaretimde, Hoca, yaşına ilmine, faziletine, san’at ve şiir anlayışına rağmen, fakirin şiirleri hakkında büyük bir iltifat gösterdi.</p>
			<p class="a_Paragraf">“Bende şiir yazmak hevesinden fazla, şiiri sevme aşkı galiptir” dedi ve yazdığı şiirleri, gerek aruz, gerek hece ile yazmış olduğu şiirleri de bir defter halinde fakire yazıp verdi. O defter henüz bendedir. </p>
			<p class="Baslik_2" id="_idParaDest-600">Çantay Hoca’nın büyük iltifatı</p>
			<p class="a_Paragraf">Benim şiirlerime, Hoca merhum büyük ilgi ve alâka gösterdi.</p>
			<p class="a_Paragraf">“Artık rahatlıkla, sana günümüzün Âkif’i diyebiliriz” diye de büyük bir iltifatta bulundular.</p>
			<p class="a_Paragraf">Merhum, ziyaretlerimden birinde, şöyle demişlerdi:</p>
			<p class="a_Paragraf">“Edebine, nezâketine, zekâsına hayran olduğum gençlerden Mehmed Şevket Eygi adında bir genç, <span class="italik_E">İslâm</span> mecmuasını çıkaracak yâhut çıkarıyor. <span class="italik_E">İslâm’ın Nuru</span>’na yazdığın gibi, bu dergiye de şiirler yazsan...”</p>
			<p class="Baslik_2" id="_idParaDest-601">Şiirim kabul edilmedi</p>
			<p class="a_Paragraf">Medine-i Münevvere’ye dönünce, ruhumun ufuklarında bir mehtap gibi parıldayan İstanbul’a ait bir şiir yazdım. Şiir şöyle başlıyor idi:</p>
			<p class="Siirler_E">Şâhâne yaratmış, güzel İstanbul’u Yezdan,<br/>Fâtih geçiyor sanki donanmayla Boğaz’dan; <br/>Dağlar dile gelmekte celâdetli sesinden,<br/>Volkan gibi coşkun atının kişnemesinden.</p>
			<p class="a_Paragraf">Bu şiiri Medine-i Münevvere’den, o günlerde Ankara’da çıkmakta olan <span class="italik_E">İslâm </span>dergisine gönderdim. Şiir, günlerce, aylarca bekledimse de dergide çıkmadı. En nihayet dergide bir ilân gördüm: “Meşrebimize, mesleğimize uymayan şiirleri alamıyoruz. Bu gibi şiirleri neşredemediğimizden dolayı, okuyucularımızdan özür dileriz.”</p>
			<p class="a_Paragraf">Bu ilânı görünce,</p>
			<p class="a_Paragraf">“Benim şiirlerim, kendi dergimiz olan <span class="italik_E">İslâm</span>’da bile çıkamayacağına göre, demek ki: Varak-ı mihr ü vefâyı, kim okur kim dinler” diyerek, kalemi attım... </p>
			<p class="a_Paragraf">Yıllarca, belki on sene şiiri bıraktım… Demek ki dost sözü daha müessir olur imiş. </p>
			<p class="Baslik_2" id="_idParaDest-602">Said Şâmil Bey’in takdirleri</p>
			<p class="a_Paragraf">Daha sonra ancak Ali Kemal Bey’in ısrarları üzerine tekrar bazı şiirler yazmaya başladım. Merhum Said Şâmil Bey, komünizme ve onun zulmüne mahkûm esir milletlere ait yazdığım şiirler hakkında, çok takdirkâr ifadeler kullanırdı:</p>
			<p class="a_Paragraf">“Niçin şiir zevki gençlikte dumûra uğradı? Mahkûm milletlere ait yazdığınız şu mısralar, gençlerin el kitabı olacak, gönüllerini tezyin edecek, heyecana getirecek, istiklâl, hürriyet, din, iman, ahlâk, vicdan ve irfan heyecanını, o mukaddes deryaları dalgalandıracak nefesler olmalıdır. Gençliğin bu gibi şiirleri anlayamamasına hayret ediyorum” derdi...</p>
			<p class="Baslik_2" id="_idParaDest-603">Çantay Hoca’nın yazısı</p>
			<p class="a_Paragraf">Hasan Basri Bey, <span class="italik_E">İslâm</span> mecmuasında şiirlerimin çıkmadığını görünce, fakire, “Neden <span class="italik_E">İslâm</span> mecmuasına yazmadığımı” sormuştu. Kendisine sebebini izah ettim:</p>
			<p class="a_Paragraf">“Efendim <span class="italik_E">İslâm</span> mecmuasında şiir hakkında derginin almış olduğu prensip kararını: Bize şiir göndermeyin, gönderdiğiniz şiirleri neşretmekte mâzûruz, şeklindeki ilânı gördükten sonra, artık şiir yazma hevesi bende öldü! <span class="italik_E">İslâm</span> dergisinde de şiirlerim çıkmayacak olduktan sonra, kimlere yazayım” dedim. </p>
			<p class="a_Paragraf">Hoca merhum bunun üzerine <span class="italik_E">İslâm’</span><span class="italik_E">da Şiir</span> adıyla <span class="italik_E">İslâm</span> dergisinde çıkan meşhur makalesini yazdı idi. </p>
		</div>
	</body>
</html>