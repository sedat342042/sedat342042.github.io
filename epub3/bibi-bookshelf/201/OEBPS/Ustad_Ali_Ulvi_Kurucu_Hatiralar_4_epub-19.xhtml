<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-150">Abdullah İzmirli Bey</p>
			<p class="a_Paragraf">Medine-i Münevvere mücâvirlerinden Abdullah İzmirli diye bir kardeşimiz vardı. Bulgaristan muhâcirlerinden imiş. Oradan İzmir’e gelmişler. Malları mülkleri Bulgar elinde kalmış. Babası İzmir’de hamallık etmeye mecbur olmuş. O günlerde vâlidesini kaybetmiş... </p>
			<p class="Baslik_2" id="_idParaDest-151">Fakirleri çok kollardı</p>
			<p class="a_Paragraf">1950’den sonra Medine-i Münevvere’ye geldi ve 1990’a kadar yaşadı. Bekârdı. Rubat’ta otururdu. Zarif bir insandı. Hacılara çok hizmet eder, gariplerin, çamaşırını yıkar, yemek götürür; bilhassa bu rubatlarda yurtlarda bulunan fakirleri çok kollardı. </p>
			<p class="a_Paragraf">Garip bir insandı; kendine has halleri vardı. Sonradan pederi ölünce, satılan bir evden payına düşenle burada küçük bir ev aldı. Onu hacılara kiraya verir, onlara hizmet eder, az bir gelirle geçinirdi.</p>
			<p class="Baslik_2" id="_idParaDest-152">Birader Ziya’nın daveti</p>
			<p class="a_Paragraf">Bir gün bizim birader Ziya, kendisini davet etmiş:</p>
			<p class="a_Paragraf">“Abdullah Efendi, yarın Said Şâmil Bey amca bizi teşrif edecek, çorbayı bizde içeceğiz. Siz de buyurun.</p>
			<p class="a_Paragraf">Abdullah Efendi, önce “Pekâlâ!” demiş; fakat bir iki adım attıktan sonra sormuş:</p>
			<p class="a_Paragraf">“Ziya Bey, Said Bey’den başka davet ettiğin dostlar arasında kimler var?” Ziya,</p>
			<p class="a_Paragraf">“Filân, filân, filân...” diye saymış...</p>
			<p class="a_Paragraf">Abdullah Efendi bunun üzerine, hiç beklenmedik, fakat çok da düşündürücü, ibretli olan şu cevabı vermiş:</p>
			<p class="Baslik_2" id="_idParaDest-153">“Toplantıya konuşmak için gelirim...”</p>
			<p class="a_Paragraf">Kardeşim, ben bekâr, garip, bir yurtta oturan, yalnız bir insanım. Çorba benim evimde de var. Ben bir meclise, bir toplantıya gelirken, oraya konuşmak için gelirim. Ben dertli bir insanım, birkaç dost yüzü görüp, kurdumu dökmek için gelirim...</p>
			<p class="a_Paragraf">Said Bey, evet, beni dinler, dua da eder,</p>
			<p class="a_Paragraf">“Allah âkıbetini hayreylesin Abdullah Efendi, ey zarif insan” diye, gönlümü de alır.</p>
			<p class="a_Paragraf">Fakat diğer kardeşler, konuşma hastasıdır. Orada bana söz fırsatı vermezler... Bir mecliste konuşma imkânı bulmak için, konuşan zevâtın nokta koyması lâzım ki, sözleri bitti, konuşma nöbeti size geldi, anlaşılsın... Sizin çağırdığınız dostlar virgül bile koymazlar... </p>
			<p class="Baslik_2" id="_idParaDest-154">“Konuşmazsam patlarım, sözüm kesilirse çatlarım!..”</p>
			<p class="a_Paragraf">Binaenaleyh ben konuşamadığım meclise gelmem. Said Bey amcaya selâmlar söyleyin, ellerinden öperim.</p>
			<p class="a_Paragraf">Aziz kardeşim, beni anlayamadınızsa, anlayın: Ben bir sohbete konuşmak için gelirim. Derdimi dökmek için gelirim. “Ben garip insanım, beni bilin de dertlerimi dinleyin” isterim.</p>
			<p class="a_Paragraf">Ben bir yere gider de konuşamazsam, patlarım. Konuşur da sözüm kesilirse, çatlarım.”</p>
			<p class="a_Paragraf">Böyle söyleyerek, rubatına doğru yürüyüp gitmiş. İşte Abdullah İzmirli, böyle açık sözlü, kendine mahsus halleri olan bir efendi idi.</p>
			<p class="Baslik_2" id="_idParaDest-155">Yetim görünce ağlardı</p>
			<p class="a_Paragraf">Bulgaristan’dan İzmir’e gelip de validesi vefat edince, babası bir daha evlenmiş. Abdullah Efendi’nin bir ablası, bir ağabeyi varmış. Üvey anneden de biraz zahmet çekmiş ki, Abdullah Efendi,</p>
			<p class="a_Paragraf">“Ben yetim büyüdüm” der; bir yetim gördü mü, ağlar, yardım etmeye çalışırdı.</p>
			<p class="a_Paragraf">Şöyle derdi:</p>
			<p class="a_Paragraf">Ben yetim büyüdüm. Yetimin kadrini Muhammed Mustafa Salâllahü aleyhi ve sellem bilir ve yetimleri severdi. Niçin severdi, çünkü kendisi de bir yetimdi. Allah o büyük zatın pederini, daha annesinin karnındayken almış; sevgili vâlidesini altı yaşındayken almış; dedesi Abdülmuttalib’i sekiz yaşındayken almış; on çocuğu olan Ebu Tâlib’in yanında kalmaya mecbur olmuş...</p>
			<p class="Baslik_2" id="_idParaDest-156">“Peygamberim, keşke benim başımı da okşasaydı...”</p>
			<p class="a_Paragraf">Mekkeliler ona, “yetîm-i Ebû Talib”, Ebû Talib’in yetimi derlermiş. Onun için, o büyük insan, yetimin ne olduğunu, yetimliğin ne demek olduğunu bilir... Onun için Medine sokaklarından geçerken, çocuklara selâm verir, yetimlerin başlarını okşar imiş.”</p>
			<p class="a_Paragraf">Dertli kardeşimiz Abdullah Efendi, bu hüzünlü ifadesini, gözyaşları ile şöyle bitirdi:</p>
			<p class="a_Paragraf">“Ah keşke ben de o günlerde olsaydım da, Peygamberim benim başımı da okşasaydı...”</p>
			<p class="Baslik_2" id="_idParaDest-157">“Kumluk”ta bir tanışma</p>
			<p class="a_Paragraf">Abdullah İzmirli ağabeyimizin Mısırlı mühendis Âdil Bey’le bir tanışması, bir macerası var ki, anlatmaya değer... Abdullah Efendi, Allah rahmet eylesin, birgün Harem-i Şerif’in kumluğunda yatsıdan sonra dua ediyorken, bir mühendis Âdil Bey’le tanışmışlar.</p>
			<p class="a_Paragraf">Mescid-i Nebevî’nin asıl binasının gerisindeki üstü açık kısmın zemini, eskiden kum idi. Sonradan burası mermer döşendi. Oraya “Kumluk” denirdi.</p>
			<p class="a_Paragraf">Güneş gittikten sonra burası serin olurdu. Tabii o zaman soğutucular yoktu. Kum zemine de, halı değil de Hindistan’da dokunmuş, pamuktan, serin tutan kilimler serilirdi. Bunları oranın zenginleri gönderirlerdi. </p>
			<p class="a_Paragraf">Abdullah Efendi, birgün bu kumlukta dua ediyormuş... Kendisi şöyle anlatırdı:</p>
			<p class="Baslik_2" id="_idParaDest-158">“Ağabey, Cennet’te yalnız sıkılırsın yâhu!..”</p>
			<p class="a_Paragraf">Harem-i Şerif’in kumluğunda yatsıdan sonra dua ediyordum. Kendimden geçmişim... Gözyaşlarımla duayı bitirdim, ellerimi yüzüme sürdüm. </p>
			<p class="a_Paragraf">Yanımda Mısırlı bir genç oturuyormuş. Selâm verdim, tanıştık. İsmi Âdil, mühendis imiş. Sonradan Riyad’a da gelip çalıştı... Ahbap olduk. Mühendis Âdil, çok efendi, çok kibar bir genç. Merhum Hasanül Benna’nın sohbetlerinden, vaazlarından çok istifade etmiş...”</p>
			<p class="a_Paragraf">Tanıyıp konuştuktan sonra, Mühendis Âdil, Abdullah İzmirli’ye şunları söylemiş;</p>
			<p class="a_Paragraf">“Ağabey, duanızı dinledim, âmin dedim.</p>
			<p class="a_Paragraf">“Yalnız dikkat ettim, dualarınız hep kendi şahsınıza ait... Allah’ım bana şunu ver, bunu lütf et, cennetini ver, cemâlini göster... Müslüman dünyası yok... Abdullah Efendi, muhterem büyüğüm! Cennette yalnız sıkılırsın yâhu! </p>
			<p class="Baslik_2" id="_idParaDest-159">“Hızır aleyhisselâm, bu kadar genç miymiş!”</p>
			<p class="a_Paragraf">“Kuran-ı Kerîm, baştan sona hep <span class="italik_E">biz</span> diyor. Daha Fatiha’da: iyyâke na’budu ve iyyâke nesta’în... sana ibadet ederiz, senden yardım isteriz... Hep <span class="italik_E">biz</span>. </p>
			<p class="a_Paragraf">“Cenâb-ı Hak: Yâ eyyühe’l-mü’min, demiyor, yâ eyyühe’l-lezine âmenû, diyor. <span class="italik_E">Ey </span><span class="italik_E">mü’min!</span> diye değil; <span class="italik_E">Ey îman edenler!</span> diye hitap ediyor.”</p>
			<p class="a_Paragraf">Abdullah İzmirli, Mühendis Âdil’in bu hikâyesini şöyle bitirdi:</p>
			<p class="a_Paragraf">Başladı Kumluk’ta bana ders vermeye... Kendisine dedim ki: </p>
			<p class="a_Paragraf">“Âdil Bey, benim Hızır aleyhisselâma imanım var. Fakat bu kadar genç yaşta olduğu da tuhafıma gitti... Haydi gidelim de, evde sana bir ikram yapayım.’”</p>
			<p class="Baslik_2" id="_idParaDest-160">Şiirlerimi tenkid ederdi</p>
			<p class="a_Paragraf">Merhum Abdullah İzmirli, muhâcirlik, yetimlik dolayısıyla esaslı bir tahsil görememişti. Fakat şiiri sever, anlar, okurdu... Fakire o taraftan da yakınlığı vardı. Şöyle derdi:</p>
			<p class="a_Paragraf">“Âkif Bey’in şiirlerini severim, imanımla alâkalıdır. Yahya Kemal’in şiirleri de yağmur suyu gibi berraktır, severim... Senin şiirlerini de, ondan da var, ondan da var diye severim...”</p>
			<p class="a_Paragraf">Onun böyle şiirden anladığını görünce, bendeniz şiir yazdığım günlerde, şiiri dergiye, İslâm’ın Nuru’na göndermeden önce, kendisine de okurdum da bazı kelimeleri tenkid eder,</p>
			<p class="a_Paragraf">“Şu kelime yerine daha tatlı bir kelime bulsanız; bu kelimede filâna dokunan bir taraf var.” gibi faydalı fikirler beyan ederdi. Allah rahmet eylesin.</p>
		</div>
	</body>
</html>