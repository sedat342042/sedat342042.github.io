<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-24</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-187">Ali Fuad Başgil Bey</p>
			<p class="a_Paragraf">Ali Fuad Başgil Bey’i 1955’de Feneryolu’ndaki evinde ziyaret ettiğimde, kendisine şöyle demiştim:</p>
			<p class="a_Paragraf">“Efendim, İslâm’da reform bahsinde, en güzel, en doğru, en son sözü siz söylediniz. Sözünüz, hem kesin söz oldu; hem de fitneleri kesen söz oldu. Arapça tâbirle: Miskü’l-hitâb oldu...”</p>
			<p class="Baslik_2" id="_idParaDest-188">Rabbim kullarını onlardan daha iyi bilir</p>
			<p class="a_Paragraf">Merhum Hoca dedi ki:</p>
			<p class="a_Paragraf">Aziz dostum, sevgili Ali Ulvi Bey, ben dinî vecibelerini mükemmelen ifâ edenlerden olamadım. Hatalarım var, eksiklerim var, kusurlarım var... Ben kendimi bilirim. Rabbim kullarını onlardan daha iyi bilir.</p>
			<p class="a_Paragraf">Dindara hayranlığım var. İmanlı insanın takdis hissi var. Kâinatta eksiklikler görülüyor... Bütün bunlardan münezzeh, muarrâ, müberrâ bir mutlak güzel var; mutlak hakikat var; mutlak, ekmel ve etemm Zât-ı Bârî var... Bu takdis hissini, imanlı insanın gözyaşlarıyla, Ma’bûdun bil-Hakk’a, Vâcibu’l-Vücûd’a arz etmesi, bahtiyarlıkların en büyüğüdür.</p>
			<p class="Baslik_2" id="_idParaDest-189">Namaz kılanlar mes’ud, bahtiyar kimselerdir</p>
			<p class="a_Paragraf">Bunu günde beş defa, hatta daha da fazla yapanlar, ne mes’ud kimselerdir!.. Dünyanın en bahtiyar, en imrenilecek insanları bunlardır. Çünkü bunlar, nefsin esâretinden kurtulmuş; itiyâdın, alışkanlıkların değil, ruhun hâkimiyeti altına girmiş, bahtiyar, ilâhî kimselerdir.</p>
			<p class="a_Paragraf">Başkaları, nasipsizler: “Allah var mıdır, yok mudur? Şunda yoktur, bunda yoktur...” Ömürleri böyle şekler, şüpheler, deliller, isbatlar, inkârlarla geçerken; bu bahtiyar, imanını, Cenâb-ı Hakk’ın huzurunda ilân etmiştir... Bu mü’minlerin derûnî âlemlerine hayranım...</p>
			<p class="Baslik_2" id="_idParaDest-190">İmam Gazalî’ye hayranım</p>
			<p class="a_Paragraf">Ali Fuad Başgil Bey merhum, o ziyaretimde, <span class="italik_E">Din ve Laiklik</span> kitabını, ithaf ve imzasıyla bana hediye etmişti. Kitabı fakire verirken, kitabın bir ucu onun, diğer ucu benim elimde, şunları söylemişti:</p>
			<p class="a_Paragraf">“Muhterem Ali Ulvi Bey, görüşlerinizi açıkça söylediniz; güzel sohbet ettik. Sâmimiyetinizi hissettim, memnun oldum...”</p>
			<p class="a_Paragraf">Kitabı verip yerine oturduktan sonra sözüne devam etti: </p>
			<p class="a_Paragraf">“Benim gönlümde, yıllardır bir hasret var. İmam Gazalî’yi gençliğimden beri severim, kendisine hayranım. Ne yazık ki, ben İmam Gazalî’yi Fransızca eserlerden okudum. Türkçesi elimizde yok... Sultan Abdülhamid zamanında, Ebululâ Mardinî Bey’in babası, <span class="italik_E">İhyâu’l-Ulûm</span>’u tercüme etmiş. Yıldız Kütüphanesi’nde imiş. Ne hikmetse, yayılmamış, basılmamış...</p>
			<p class="Baslik_2" id="_idParaDest-191">“İhyâ’yı tercüme ediniz.”</p>
			<p class="a_Paragraf">“Bugün onun üslûbu ne de olsa eskimiştir. Bir de Latin harfleri çıktı. O eski ağır lisan, bu Latin harflerine geçince, belki biraz daha güçlüğünü de artıracaktır... Sizin gibi bir kalem ehli kardeşimizden, Arapçası güzel, ana dili Türkçe olan, aruzla şiirler yazacak kadar lisana hâkim olan bir dostumuzdan, milletimiz adına bu eserin tercümesini istirhâm ediyorum...”</p>
			<p class="a_Paragraf">Hoca’nın bu beklenmedik, ama mühim teklifi üzerine fakir, “inşâallah” filân dedimse de, kendimde öyle bir eseri tercüme edecek kudreti göremedim.</p>
			<p class="a_Paragraf">“İnşâallah, benden daha ehil kimseler tercüme etsin” diye bıraktım.</p>
			<p class="Baslik_2" id="_idParaDest-192">Rüyamda bana sitem etti</p>
			<p class="a_Paragraf">Bir zaman sonra Medine-i Münevvere’ye döndüm. Orada Ali Fuad Başgil Hoca rüyama girdi:</p>
			<p class="a_Paragraf">Hoca, Bâbü’l-Mecid’deki evimize gelmiş. Yanında da bir delil var; Hoca’yı ziyaretlere götürüyoruz. Hoca sakallı, sakalı beyaz siyah karışık orta yaşlı bir insan, o sırada bulunduğu yaştan daha genç... Nurlu bir siması var. İçimden:</p>
			<p class="a_Paragraf">“Ben Ali Fuad Bey’in imanlı bir insan olduğunu biliyorum. Sohbetinde duyduğum haz, hâlen ruhumda yaşamakta... Kendisi: Dindar insana hayranım, hürmet ederim, dindar insanın bahtiyarlığına hayranım, demişti. Fakat böyle, sakal bırakacak kadar, hem de sünnet üzere sakallı bir müslüman olduğunu bilmiyordum. Demek ki, kimde ne var bilmiyoruz” diyorum.</p>
			<p class="a_Paragraf">Rüyamda çay yaptım, içtiler. Çaydan sonra Hoca, kendini getiren delile dedi ki:</p>
			<p class="a_Paragraf">“İstanbul’da görüştüğümüzde, ben Ali Ulvi Bey’den bir istirhamda bulunmuştum. Galiba, maalesef o ricamı yerine getiremedi. Kendisinden İmam Gazalî’nin <span class="italik_E">İhyâu’l-Ulûm</span>’unu tercüme etmesini rica etmiştim. Galiba yapamadılar. Eğer yapsalardı, maddeten ve mânen çok istifade edeceklerdi...”</p>
			<p class="a_Paragraf">“Maddeten ve mânen” tâbiri aynen Ali Fuad Bey’indir.</p>
			<p class="Baslik_2" id="_idParaDest-193">Gazeteye günlük yazı</p>
			<p class="a_Paragraf">1960’lı yıllarda sağcı çevreler Ali Fuad Başgil Hoca’ya başvurmuşlar:</p>
			<p class="a_Paragraf">“Hocam <span class="italik_E">Yeni İstanbul</span> diye, günlük bir gazete çıkaracağız. Dâvamız için böyle bir gazeteye şiddetle ihtiyacımız var. Siz de gazeteye her gün yazı verirsiniz; bir köşede veya baş makale olarak, nasıl isterseniz?” demişler. Ali Fuad Bey, kabul etmemiş, ısrar etmişler, yine kabul etmeyince, biraz da tuhaflarına gitmiş, hatta darılmışlar.</p>
			<p class="a_Paragraf">Kendisini bir ziyaretimde, merhum bu meseleye de temas ederek, şöyle dert yanmıştı:</p>
			<p class="a_Paragraf">Bana her gün yazı yazmamı teklif ettiler. “Ben her gün yazamam” deyince,</p>
			<p class="a_Paragraf">“Neden çekinip korkuyorsunuz, Hocam?” diye sordular.</p>
			<p class="Baslik_2" id="_idParaDest-194">Bir makale nasıl yazılır?..</p>
			<p class="a_Paragraf">“Efendim, kimseden çekindiğim, korktuğum yok... Ben öyle bir günde yazı yazmaktan utanıp, sıkılırım... Benim yazdığım yazıyı, ertesi gün tekrar tekrar okuyup tenkid ve tashih etmem lâzımdır. Tekrar okurum, düzeltirim, araştırırım... </p>
			<p class="a_Paragraf">“O gün oturup belki bir vak’anın tesiriyle yazmışımdır. Acaba yazdığım bir heyecan eseri mi; akla, ilme uygun mu değil mi?.. Vicdanımın sesi, memleketimin, milletimin bir derdinin ifadesi midir, değil midir? Söylenmesinin zamanı, zemini midir? Bunları tekrar tekrar düşünürüm... Düşünülmesi de lâzımdır.</p>
			<p class="Baslik_2" id="_idParaDest-195">Her söz, her yerde ve her zaman söylenmez</p>
			<p class="a_Paragraf">“Esasen ben heyecanla yazı yazamam. Her söz, her yerde ve her zamanda söylenmez. Düşüne düşüne yazmak lâzımdır. Müsvedde yaparım, üzerinde çalışırım... Yani her gün yazmam mümkün değildir. </p>
			<p class="a_Paragraf">“Öyle kabiliyetler vardır. Daktilo başına geçer, takır takır yazar, çıkarlar... Hemen verirler, mürettipler dizer... Ben öyle yapamam. Haftada en çok bir, belki çok önemli olursa, bazen iki yazı ancak verebilirim...” dedimse de galiba,</p>
			<p class="a_Paragraf">“Hoca koskoca ordinaryüs profesör olmuş, bir yazı yazamıyor, bu nasıl iş” diyerek pek de anlayıp inanamadan gittiler.</p>
			<p class="Baslik_2" id="_idParaDest-196">“Kaç günde yazıldı, kimse bilemez...”</p>
			<p class="a_Paragraf">Söz böyle, düşüne taşına, işi ciddiye alarak yazı yazmaya gelince, oğlu İbrahim Bey’in çokça ve çabuk şiir yazması üzerine Mustafa Sabri Efendi’nin şikâyetçi olduğunu; hatta benim bu hususta:</p>
			<p class="Siirler_E">Dâima anılan güzel şiirler<br/>Kaç günde yazıldı kimse bilemez<br/>Bir celsede, uzun kasîde yazdım,<br/>Diye iftiharlar da edilemez</p>
			<p class="o_Paragraf">diye yazdığım satırları merhum, hoşuna gitmekle beraber:</p>
			<p class="a_Paragraf">“Aman bunu İbrahim görmesin, sonra darılır” diye, gizlememi istediğini anlatmıştım.</p>
			<p class="Baslik_2" id="_idParaDest-197">Bir yıl çalışılan yazılar</p>
			<p class="a_Paragraf">Eski Araplarda edebiyat, hitabet ve şiir yarışmaları yapılır, kazananların eserleri Kâbe’nin duvarına asılırdı. Bu yarışçılar eserleri üzerinde bir sene çalışır, müsabakaya öyle katılırlardı. İşte böyle üzerinde çok çalışılmış yedi eser, Kâbe-i Muazzama’nın duvarına asılmış ve “Mu’allak<span class="times">ā</span>t-ı Seb’a = Yedi Askı” diye de meşhur olmuştu.</p>
			<p class="a_Paragraf">Arkasından, taraf-ı İlâhî’den gelen Kur’ân-ı Kerîm’in belâgat kudretine bakınız ki, o yedi askı, nâzil olan âyetlerin yüksekliği karşısında değerlerini kaybetmiş ve yerlerinden indirilmişlerdi...</p>
			<p class="Baslik_2" id="_idParaDest-198">Kur’ân-ı Kerîm’in meydan okuması</p>
			<p class="a_Paragraf">Bunları o gün Ali Fuad Bey’le konuştuğumuzda, kendisi şu sözleri söylemişti:</p>
			<p class="a_Paragraf">“Kur’ân-ı Kerîm’in, bütün o Arap hatip ve şairlerine, en kısa bir sûresinin benzerini getirmeleri için meydan okuması, sonra, dediğiniz gibi: Bunu yapamazsınız ve kıyâmete kadar da yapamayacaksınız, diye kesin hüküm vermesi; bu hükmünün de gerçekten doğru çıkmış olması hadisesi, insanın, Kur’ân-ı Kerîm’in Allah tarafından Peygamberimize indirildiğini kesin olarak benimsemesini kolaylaştırıyor.</p>
			<p class="a_Paragraf">“Düşünüyorum ki, bu İlâhî hitap karşısında, kulların cesareti kalmıyor. Böyle bir şeye cesaret edemiyorlar. İddiaya kalkarsam, gülünç olurum, diye korkuyorlar. Cenâb-ı Hak onlardan bu cesareti alıyor.</p>
			<p class="a_Paragraf">“Sonunda çıkıp da: Ben de uydurdum veya bana da geldi diyen adama Müseylemetü’l-Kezzâb, Yalancı Müseyleme adı takılıyor. Adam hakikaten rezil olup kalıyor...”</p>
			<p class="Baslik_2" id="_idParaDest-199">Roma’da suçlu nasıl tesbit edilir!..</p>
			<p class="a_Paragraf">Ali Fuad Başgil Bey merhumla yaptığımız sohbet sırasında Hoca, İslâm Hukuku ile Avrupa’da geçen asra kadar geçerli olan Roma Hukuku arasında da bir mukayese yapmış ve şu mühim hususları beyân etmişti:</p>
			<p class="a_Paragraf">Yakın asırlara kadar Avrupa’da bir suçla itham edilen zanlının, hakikaten suçlu olup olmadığı şöyle anlaşılırdı: Zanlının ellerine, filân kilisenin önünde, mahkeme heyetinin karar vereceği ağırlıkta iki gülle verilirdi. Suçlu sayılan adam, bu ağırlıkları şu kadar dakika veya saat tutabilir, buna dayanırsa suçsuz; tahammül edemeyip de gülleleri düşürürse, suçlu sayılırdı.</p>
			<p class="Baslik_2" id="_idParaDest-200">İslâm’da delilsiz suçlama olmaz</p>
			<p class="a_Paragraf">İslâm hukukunda ise “el-beyyinetü ale’l-müddeî ve’l-yemîne alâ men enker” yani, birisini bir suçla itham eden bunun delilini, şahitlerini, vesikasını, getirmekle mükelleftir. Yoksa birisini öyle uluorta, senetsiz, şahitsiz, suçlamak olmaz...</p>
			<p class="a_Paragraf">Eğer suçlayanın, iddeâ edenin delili şahidi yok; ama suçlamasında ısrar ediyorsa, o zaman suçlanana yemin teklif edilir. Suçlu değilim diye yemin ederse kurtulur... Yemin: “Kur’ân-ı Kerîm üzerine yemin eder misin? Eğer yalancı isen, seni, beni, yeri göğü yaratan Allahu Teâlânın gazabının üzerine inmesine râzı olur musun?” şeklindedir.</p>
			<p class="Baslik_2" id="_idParaDest-201">İşte İlâhî hukukun farkı!..</p>
			<p class="a_Paragraf">Şimdi bir İslâm’ın getirdiği şu insanî, hakka, adle, insafa ve akla uygun usule bakınız; bir de adamın eline gülle veren Roma Hukukundan çıkma Avrupa kanununa... Yani adam çalıp çırpmış, ama pehlivan gibi, ağırlıkları kaldırıp kurtuluyor; öteki suçsuz ama güçsüz bir adam elinden düşürdüğü için suçlu oluyor!..</p>
			<p class="a_Paragraf">İslâm hukukunun İlâhî oluşu, her hükmünden ve halinden bellidir.” </p>
			<p class="a_Paragraf">İşte Ali Fuad Başgil Hoca, sohbetlerimizde böyle güzel ve faydalı şeyler anlatmıştı.</p>
			<p class="a_Paragraf">Allah rahmet eylesin.</p>
		</div>
	</body>
</html>