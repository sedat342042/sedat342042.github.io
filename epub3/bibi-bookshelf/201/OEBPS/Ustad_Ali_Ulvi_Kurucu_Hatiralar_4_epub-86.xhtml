<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-86</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-639">Medineli Bostan Bekçisi</p>
			<p class="a_Paragraf">Medine-i Münevvere’de bulunduğumuz ilk yıllarda, buradan Balıkesir’e misafir giden bir hac delilinin hikâyesi anlatılmakta idi. </p>
			<p class="a_Paragraf">Birinci Cihan Harbi’nden önceki zamanda Balıkesir’den hacca gelen bir zat, burada hac delili olan Şıh Muhammed’in evinde kalmış. Rahat etmiş. Hasta olmuş bakılmış. Çok memnun olmuş. Şıh Muhammed’e demiş ki:</p>
			<p class="Baslik_2" id="_idParaDest-640">Balıkesir’e davet</p>
			<p class="a_Paragraf">“Ey Şıh Muhammed, Cenâb-ı Hak’tan niyâzım, inşâallah birgün olur, sen de Balıkesir’e gelirsin; beni evinde rahat ettirdiğin gibi, ben de seni rahat ettiririm...”</p>
			<p class="a_Paragraf">“İnşâallah, mâşallah...” demişler, ayrılmışlar. </p>
			<p class="a_Paragraf">Şıh Muhammed’in okuması yazması yok, bir san’atı da yok, işi hacılara delillik etmek.</p>
			<p class="a_Paragraf">Derken harp çıkmış, Medine müdâfii Fahreddin Paşa, savaştan ve açlıktan korumak, kurtarmak için, Medine halkını trenle Amman, Maan, Şam, Halep, Türkiye’ye göndermiş, dağıtmış... Bu harekete “tesfîr” yani “sefer ettirme” diyorlar.</p>
			<p class="Baslik_2" id="_idParaDest-641">Şıh Muhammed Balıkesir’de</p>
			<p class="a_Paragraf">Sefer ettirilen Medine halkının içinde bizim Şıh Muhammed, Balıkesir’e kadar gitmiş, Hacı Efendi’yi bulmuş.</p>
			<p class="a_Paragraf">Hacı Efendi pek memnun olmuş, sözünde durmuş, Şıh Muhammed’e evinde bir oda döşemiş, misafir etmiş, ağırlamış.</p>
			<p class="a_Paragraf">Şıh Muhammed evde rahat, camie gider gelir; komşular ziyaretine gelirler, onlara gâyet güzel çay yapar, sohbet ederler... Böylece aylar geçmiş. </p>
			<p class="a_Paragraf">Bir yaz günü bizim Şıh, ev sahibi Hacı Bey’e der ki:</p>
			<p class="a_Paragraf">“Hacı Bey, Allah razı olsun, burada evimden daha rahatım... Yalnız ben böyle âtıl bâtıl kaldım; boş oturuyorum. Bana bir iş göster...”</p>
			<p class="a_Paragraf">“Şıh Muhammed, sen kendini bu evin ferdlerinden bir ferd say... Senden iş isteyen mi var. Otur, namazını kıl, sohbetini et, keyfine bak...”</p>
			<p class="Baslik_2" id="_idParaDest-642">“Bostan bekçiniz olayım!..”</p>
			<p class="a_Paragraf">Fakat Şıh ısrar eder. Boş durmaya razı olmaz:</p>
			<p class="a_Paragraf">“Mutlaka bana bir iş bul, boş durmayayım, çalışayım...”</p>
			<p class="a_Paragraf">“Ne iş yapabilirsin?”</p>
			<p class="a_Paragraf">“Köyde bostanınız var. Kavun karpuz ektiniz. Görüyorum ki, bostan için bir bostan bekçisi arıyorsunuz. Ben olayım...”</p>
			<p class="a_Paragraf">“Yâhu Şıh Muhammed ayıp olmaz mı?”</p>
			<p class="a_Paragraf">“Yâhu hem bana, kendini ailemin ferdlerinden bir ferd bil diyorsun, hem de ayıp olmaz mı diyorsun!.. Aileden biriysem, aile işini yapmam neden ayıp olsun.  Asla ayıp olmaz...”</p>
			<p class="a_Paragraf">“Eh pekâlâ, ne diyelim...”</p>
			<p class="a_Paragraf">Şıh Muhammed’i bostana götürürler, çardak, çadır var. Yeri rahat... Bostanı bekler; kavunlar karpuzlar olgunlaşır.</p>
			<p class="a_Paragraf">Şıh’ın sohbetinden hoşlanan Balıkesir’li dostlar, sohbetine de çayına da âşık ahbaplar, bostana ziyaretine gitmeye başlarlar. </p>
			<p class="Baslik_2" id="_idParaDest-643">Selâm sözü, söz karpuzu çekince...</p>
			<p class="a_Paragraf">Şıh cömert, kerîm insan, sehâvetli insan, her gelene çay ikram ettiği gibi, arkasından da kavun karpuz kesip ikram eder... Sohbetler devam eder, Şıh Muhammed, kavun keser, karpuz keser; kavun keser, karpuz keser...</p>
			<p class="a_Paragraf">Birgün yine kalabalık bir cemaatle oturup sohbet edip yiyip içtikten sonra, Şıh Muhammed, yanda birikmiş bostan kabuklarına bakıp şöyle der:</p>
			<p class="a_Paragraf">“Kardeşler, sevgili Balıkesirli dostlar! Yâhu selâm sözü çekiyor, söz karpuzu çekiyor... Biz burada kavunu karpuzu kesiyoruz. Bu adamcağız, bu bostanın sahibi Hacı Bey, beni buraya bostanı bekleyeyim diye bekçi koydu... Yâhu benimki nasıl bekçilik! Hangi hırsız benim kestiğim kadar kavun karpuz çalabilirdi ki? Ben nasıl bekçi oldum?.. Bundan sonra beni mâzur görün...”  </p>
		</div>
	</body>
</html>