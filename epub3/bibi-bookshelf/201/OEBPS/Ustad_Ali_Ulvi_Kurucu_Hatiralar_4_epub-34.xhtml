<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-34</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-279">Fuad Şemsi Bey</p>
			<p class="a_Paragraf">Merhum Mehmed Âkif Bey’in Safahat’ın altıncı kitabı Âsım’ı kendisine ithaf ettiği Fuad Şemsi Bey’i 1979 yılında, Emirgân’da bir müzeyi andıran devlethanesinde ziyaret etmiştim.</p>
			<p class="Baslik_2" id="_idParaDest-280">“Adam, bizzat kendisi tarih...”</p>
			<p class="a_Paragraf">Ali Yakup Bey, önceki yıllarda hacca geldiğinde, memleketten bahis açıldığında Kadir Mısıroğlu Bey’den bahsetmiş, bu sırada,</p>
			<p class="a_Paragraf">“Yâhu, Kadir Bey bizi bir zâta götürdü. Senin görmeni çok arzu ediyorum. Adam, tarihten bir safha; safha değil bizzat müşahhas bir tarih... Evinin döşemesi, levhaları görülecek şey... Fuad Şemsi Bey...” demişti. </p>
			<p class="a_Paragraf">Adını duyunca, manevî üstadım Âkif Bey’in bu yakın dostunu muhakkak görmek, ziyaret etmek arzusu gönlüme düşmüştü.</p>
			<p class="Baslik_2" id="_idParaDest-281">Gürses ve Runyun hocalarla beraber</p>
			<p class="a_Paragraf">79’da İstanbul’a geldiğimde, Yakup Bey’e,</p>
			<p class="a_Paragraf">“Hani beni Fuad Şemsi Bey’e götürecektin” diye va’dini hatırlattım.</p>
			<p class="a_Paragraf">“Olur, dedi; kendisinden bir gün alalım...”</p>
			<p class="a_Paragraf">Gidilecek gün gelince, Mustafa Runyun Bey’in hatibi bulunduğu Şişli Camii’nde ikindiyi kıldık. Oraya giderken uğrayıp Abdurrahman Gürses Hoca’yı da almıştık. Namazdan sonra Mustafa Runyun’un cemaatinden birkaç genç de katıldı; hep birlikte Fuad Şemsi Bey’e Emirgân’a gittik. </p>
			<p class="Baslik_2" id="_idParaDest-282">Ev değil, sanki müze</p>
			<p class="a_Paragraf">Evine vardığımızda, Fuad Şemsi Bey haberli olduğu için bizi beklemekteydi... Eve girdik. Bizi salona buyur ettiler...</p>
			<p class="a_Paragraf">Salona girince, dekoruna hayran oldum. Sanki bir ev değil de, bir saraya, bir müzeye giriyor gibi oldum... </p>
			<p class="a_Paragraf">Döşemenin, halıların mevcut eşyanın ihtişamından ziyade, bütün duvarı bir kuşak halinde çepeçevre kuşatmış olan, ta’lik yazı levha, ruha tesir ediyor, sanki insanın gönlünü içine alıyordu. </p>
			<p class="a_Paragraf">Hat, Hattat Hulûsi Efendi’ye aitti. Ayrıca Kazasker Şefik Bey, Suphi Bey ve Sâmi Efendi’ye ait bazı levhalar da vardı... Onlara fazla dalamadım. </p>
			<p class="a_Paragraf">Oturduğumuz müddet zarfında, duvarı çepeçevre kuşatmış olan ta’lik yazının güzelliği ruhumda âvizeler gibi yanmaya başladı...</p>
			<p class="Baslik_2" id="_idParaDest-283">Ta’lik kuşağın hatırlattığı hazin vak’a</p>
			<p class="a_Paragraf">Görüşmenin başında, ta’lik kuşak dolayısıyla hatırıma gelen acıklı bir hadiseyi, hâzirûna nakletmek istedim. Ev sahibimizden müsaade alarak şunu anlattım:</p>
			<p class="a_Paragraf">Efendim, Mısır’dayken Hattat Hulûsi Bey’in talebelerinden Boşnak Vehbi Bey vardı. Kendisi Mısır mahkemelerinde yazı mütehassısı, ehl-i hibre, bilirkişi olarak vazife görüyordu. 1938 yılında İstanbul’a gitmiş; hocalarını ve arkadaşlarını ziyaret etmek istemiş... Olanları şöyle nakletmişti:</p>
			<p class="a_Paragraf">İstanbul’a vardım. Hocalarımı ziyaret edip, ellerini öpeyim istedim. Kimi sordumsa: Filân vefat etmiş, filân, filân vefat etmiş... Eskilerden hocam Hulûsi Efendi’ye gittim. Kapıyı kendi açtı:</p>
			<p class="a_Paragraf">“O! Vehbi nerelerdesin?”</p>
			<p class="a_Paragraf">“Efendim ben Mısır’da ehl-i hibre olarak çalışıyorum...”</p>
			<p class="a_Paragraf">Güzel, filân dedi. Kahve getirdi içtik. </p>
			<p class="Baslik_2" id="_idParaDest-284">“Hepsi gitti de, ben geberemedim...”</p>
			<p class="a_Paragraf">Hocam çok değişmiş. Eski, nükteler yapan, her sözü hikmet olan, neş’e ve teselli telkin eden insan, sessiz birisi olmuş. Başka âlemlerden gelen insan gibi garip garip gözlerime bakıyor... Kendisine dedim ki: </p>
			<p class="a_Paragraf">“Hocam, bahtiyarım ki, sizi bari buldum. Kimi sorduysam, hocalarım hep gitmişler...”</p>
			<p class="a_Paragraf">O muhterem hocam, sevgili hocam, bana, o günden beri hâlâ içimde bir yara halinde kanayan şu cevabı verdi:</p>
			<p class="a_Paragraf">“Evet, evlâdım, hepsi gitti de ben geberemedim...”’</p>
			<p class="a_Paragraf">Hattat Boşnak Vehbi Bey, bu hadiseyi, Şeyhülislâm Mustafa Sabri Efendi’nin hanesinde ve İhsan Efendi’nin Sultan Mahmud Tekkesi’ndeki dershanesinde iki defa anlatmış ve ikisinde de dinleyen bizler hüngür hüngür ağlamıştık.</p>
			<p class="Baslik_2" id="_idParaDest-285">Hangi yaramıza ağlayalım!..</p>
			<p class="a_Paragraf">İstanbul’da Fuad Şemsi Bey’in evindeki anlatmamı dehşetle dinleyen dostlarımızın da gözleri yaşardı...</p>
			<p class="a_Paragraf">Fuad Bey dedi ki:</p>
			<p class="a_Paragraf">“Aziz dostlarım, sohbetimiz bir yara, bir üzüntü, bir hüzün ile başladı. Milletimizin maddî ve manevî cephesinde açılan yaralar, sade bir yazı yarası değil ki... Yazıya mı acırsınız, üslup ve ifadeye mi acırsınız, ilme irfana, o güzel ince mânalar taşıyan bin yıllık kelimelere mi acırsınız; her sayfası şan ve şeref dolu tarihimizin ihanete uğradığına mı acırsınız; ejderleri dize getirmiş olan ecdâdımızın ihanete uğradığına, büyüklerimizin ihmal ve unutulmasına mı acırsınız...”</p>
			<p class="Baslik_2" id="_idParaDest-286">Devlet idaresinde câhil adamlar...</p>
			<p class="a_Paragraf">Fuad Şemsi Bey, Osmanlı idaresinde “Tedrîsât-ı Umûmiyye Genel Müdürlüğü” yapmış bir devlet ve idare adamı idi. Şu önemli tesbiti ile sözüne devam etti:</p>
			<p class="a_Paragraf">“Bugünlerde zihnimi işgal eden hususlardan birisi de, başbakan ve bakanların, o makama geliş şekilleridir. Bu adamlar, o mevkie geldikten sonra devlet işleriyle meşgul olmaya başlıyor. Hatta memleketi, milleti ve meseleleri, müşkilleri derinlemesine ilk defa o zaman görüyor, öğrenmeye başlıyor...</p>
			<p class="a_Paragraf">“Başbakan, ya avukat, ya doktor, ya mühendis yâhut hatta bir askerdir. Bir partiye başkan olur, sonra başbakan olur. Memleket idaresi, devlet idaresi ile alâkası yoktur. Hele dış siyasetin inceliklerini hiç bilmez... </p>
			<p class="Baslik_2" id="_idParaDest-287">Millet, deneme tahtası mı?</p>
			<p class="a_Paragraf">“Halkın bir sözü var: Deneme tahtası, diyorlar. Kırkına ellisine kadar devlet idaresinden, dış işlerinden habersiz adam, bunları nasıl öğrenecek; milletin, devletin kaderi, deneme tahtası mı!?</p>
			<p class="a_Paragraf">“Osmanlının eski bir an’anesi vardı; ki büyük devletlerin siyasetçileri hep böyle yetişir; en istidatlı gençler, hâriciyeye mülâzım, stajyer olarak girer, pişe pişe, kademe kademe yükselir; o hale gelir ki, düşmanın ne düşündüğünü, gelecekte ne düşüneceğini bile sezebilir...</p>
			<p class="a_Paragraf">“Yâhu her şeyin ihtisâsı oluyor da, siyasetin neye ihtisâsı olmuyor!?..”</p>
			<p class="Baslik_2" id="_idParaDest-288">“Gümüş Tül ve Alevler”</p>
			<p class="a_Paragraf">Derken sohbet şiir mevzularına geçti. Fuad Şemsi Bey şöyle dedi:</p>
			<p class="a_Paragraf">Ali Ulvi Bey, sizi bana Allah gönderdi. Geçenlerde bir dostum, sizin <span class="italik_E">Gümüş Tül ve Alevler </span>kitabınızla, Doktor Ali Kemal Belviranlı’nın <span class="italik_E">Aruz ve Ahenk</span> kitabını getirdi. Şiirlerinizin içinden birçok parçalar çok hoşuma gitti.</p>
			<p class="a_Paragraf">Bazı kimselere sordum:</p>
			<p class="a_Paragraf">“Yâhu bu zat kimdir? Neyin nesidir?..”</p>
			<p class="a_Paragraf">“Medine-i Münevvere’de oturur” dediler.</p>
			<p class="a_Paragraf">“Gelmez mi?”</p>
			<p class="a_Paragraf">“Ara sıra gelir...”</p>
			<p class="a_Paragraf">Yâhu sizi bana Allah getirdi. Aziz kardeşim, sen kimsin, bana bir lütfedip söyle de bileyim?..</p>
			<p class="Baslik_2" id="_idParaDest-289">Mustafa Runyun Bey’in sözleri</p>
			<p class="a_Paragraf">Fuad Şemsi Bey’e o anda, sanki manevî hocam Mehmed Âkif Bey’i görür gibi bakıyordum. Anlattım...</p>
			<p class="a_Paragraf">Mustafa Runyun Bey dedi ki:</p>
			<p class="a_Paragraf">“Efendim, Ali Ulvi Kurucu kardeşimizin bir dedesi vardı, büyükbabası ki, takvanın, faziletin, ferâgatin, İslâmî hizmetlerin âbidesiydi. Konya’nın en büyük âlimi, en büyük velisi idi. Pederi, Allah yolunda bizim pederlerle beraber hicret etti. Medine-i Münevvere’de vefat edip Cennetü’l- Bakî’e gömülmek izzetine erdi. </p>
			<p class="a_Paragraf">“Amcası 1960’da vefat etti. O da artık babasını geçmiş, dine, irfana hizmette Konyalının dilinde destan olmuştu... Kendisi de onların çocuğudur. Türkiye’nin dertlerini dâvalarını anlamak ona ecdattan kalmıştır. </p>
			<p class="a_Paragraf">“Ne bahtiyardır ki Mısır’da da Mustafa Sabri Efendi gibi, Zâhid Kevserî gibi, İhsan Efendi, Albay Sâdık Bey gibi kimselerin sohbetinde bulundu...”</p>
			<p class="Baslik_2" id="_idParaDest-290">“Hicret ne zamandı?..”</p>
			<p class="a_Paragraf">Runyun Bey bunları söyleyince, fakir de artık yeri gelmişti:</p>
			<p class="a_Paragraf">“Efendim, dedim; şahsıma ait olmayan bütün bu nimet ve devletlere nâil olmamda, ağabeyimiz, oda arkadaşımız Mustafa Runyun Bey’in büyük tesiri ve hissesi vardır...”</p>
			<p class="a_Paragraf">Fuad Şemsi Bey,</p>
			<p class="a_Paragraf">“Güzel, fakat hangi tarihte hicret ettiniz?”</p>
			<p class="a_Paragraf">“1939’da...”</p>
			<p class="a_Paragraf">“Azizim yani sen 17-18 yaşında ayrılmışsın buradan...”</p>
			<p class="a_Paragraf">“Evet efendim...”</p>
			<p class="Baslik_2" id="_idParaDest-291">“Sen Âkif’i gördün mü?”</p>
			<p class="a_Paragraf">“Senin ayrıldığın günlerde, memlekette, ne yazı, ne üslup, ne ifade, ne aruz, ne bilmem ne kalmıştı... İstiklâl Marşı’nı, Âsım’ı yazan şair, bu memleketi bırakıp kaçmıştı. Bu memleket oturulamaz bir yangın yeri oldu, deyip gitmişti. O meydanda kimse kalmamıştı... Bütün bunlara rağmen, ömrü Arabistan’da geçen bir insanın Türkçeyi unutmaması, aruzu bu kadar rahat kullanması... Âkif’i gördün mü sen?..”</p>
			<p class="a_Paragraf">“Yok, efendim, o 36’da vefat etti; biz 39’da muhacir olduk... Buradayken de Konya’daydım, küçüktüm...”  </p>
			<p class="a_Paragraf">“Peki nedir bu Âkif  taklidi, benzerliği?.. Ben de yapıyorum, olmuyor!.. Evlâdım, ben de Âkif gibi şiir yazayım, diyorum. Şiirim, adıyla, vezniyle, kafiyesiyle şiir oluyor da ruhuyla şiir olmuyor!..”</p>
			<p class="Baslik_2" id="_idParaDest-292">Fuad Şemsi Bey hâtıralarını yazdı mı?</p>
			<p class="a_Paragraf">“Efendim, Kahire’de İhsan Efendi hocamız, Âkif’i bağrında yaşatan bir zat idi. Bizim hocamızdı, bana Âkif’i o sevdirdi... Fakat Âkif Bey merhuma asıl yakın olan, onun dostluğunu kazanmış olan sizsiniz. Hâtıralarınızdan biraz bahseder misiniz? Acaba onları yazdınız mı?.. İnşâallah yazmışsınızdır...”</p>
			<p class="a_Paragraf">“Hâtıralarım gönlümün safahatında... Galiba, maalesef benimle kabre gidecek... Eşref Edip, Ömer Rıza ve Hasan Basri Beyler gibi erbâb-ı kaleme hayranım. Benim, bugünki işini yarına bırakan, hiç hoşlanmadığım, müsevvif bir halim var.</p>
			<p class="a_Paragraf">“Mâhir Bey de defalarca: Şu hâtıralarını yaz, diye defalarca söyler; gördüklerini, bildiklerini, yazık ediyorsun, der.</p>
			<p class="a_Paragraf">“Fakat aziz kardeşim, Âkif’in benim bildirip tanıtmama ihtiyacı kalmadı ki, Âkif artık gönüllerde mevki tuttu...</p>
			<p class="Baslik_2" id="_idParaDest-293">Eşref Edib ve Çantay’ın hâtıraları</p>
			<p class="a_Paragraf">“Eşref Edip’le Çantay iyi ettiler, gördüklerini bildiklerini yazdılar... Benimki tabii Âkif’in şahsi halleri, karakteri üzerine olur. Mertlikleri, verdiği söze riâyeti, insaf hissi, nefsine hâkimiyeti, şiirlerini okurken tevazuundan terlemesi gibi...</p>
			<p class="a_Paragraf">“Bir Âkif var, bir de Fikret var... Mizacları, tevâzuları bakımından, şairlikleri bir tarafa, ikisi de ayrı ayrı kimseler. Âkif’in istediği, rahmetle anılmak; ötekinin derdi dâvası, şan, şöhret, alkış…”</p>
			<p class="a_Paragraf">Fakir bu arada,</p>
			<p class="a_Paragraf">“Efendim, bendeniz gençlik yıllarında: Allah’ım Âkif gibi şair, Cenap Şehâbeddin gibi nâsir olayım, diye dua ederdim” dedim. </p>
			<p class="Baslik_2" id="_idParaDest-294">Cenap Şehâbeddin’in sözleri</p>
			<p class="a_Paragraf">Bunun üzerine Fuad Şemsi Bey şunları söyledi:</p>
			<p class="a_Paragraf">“Âkif’i en son anlayan, ama herkesten daha iyi anlayanların birisi de Cenap olmuştur” dedi.</p>
			<p class="a_Paragraf">“Efendim, onun Âkif Bey’in şiirleri için bir tarifi, bir tesbiti var: Sehl-i mümteni’ diyor. Kendisinin bu sehl-i mümteni’i de bir tarifi var ki, ona hayranım. Sehl-i mümteni’ için: A’zamî derecede basit, a’zamî derecede güzel...”</p>
			<p class="a_Paragraf">“Evet, ben de beğenirim. Bir üdeba meclisinde, Süleyman Nazif:</p>
			<p class="a_Paragraf">“Günümüzün edîb-i a’zamı Cenap’tır” demiş. Bunun üzerine mecliste bulunan Cenap Şehâbeddin,</p>
			<p class="a_Paragraf">“Hayır, günümüzün edîb-i a’zamı, şair-i a’zamı Mehmed Âkif Bey’dir.’ diye cevap vermiş... Onun bu insaflı sözüne de hayranım...”</p>
			<p class="Baslik_2" id="_idParaDest-295">Aruz ve hece vezinleri</p>
			<p class="a_Paragraf">Mehmed Âkif bahsinden sonra Fuad Şemsi Bey sordu:</p>
			<p class="a_Paragraf">“Hece vezniyle de şiirlerin var mı?”</p>
			<p class="a_Paragraf"><span class="italik_E">“Gümüş Tül</span>’ün sonunda birkaç şiir var, ilâhî olarak... Ali Kemal Bey onları bestelemiştir” dedim.</p>
			<p class="a_Paragraf">“Küçüklüğünden beri mi aruzu seversin?”</p>
			<p class="a_Paragraf">“Efendim, aruzu aruz olarak İhsan Efendi hocamız okuttu. Aruza ondan başladık... Yalnız daha çocukluğumdan beri dinlediğim bestelerin güftelerine bakıyorum, hep aruz... Yunusun şiirleri müstesna, ezberimde heceyle şiir yok desem yalan olmaz. </p>
			<p class="Baslik_2" id="_idParaDest-296">Rıza Tevfik’in şiirleri</p>
			<p class="a_Paragraf">Rıza Tevfik’in <span class="italik_E">Abdülhamîd’in Rûhâniyetinden İstimdâd </span>şiirini Mustafa Sabri Efendi’nin huzurunda birgün okumuştum da, </p>
			<p class="a_Paragraf">“Yâhu insanda şiir okuma kabiliyeti olmalı... Aruz zaten güzeldir, kendini okutturur; ama sen heceyi de güzel okudun yâhu” demişti.</p>
			<p class="a_Paragraf">Mustafa Sabri Efendi, Rıza Tevfik’in bu şiiri hakkında şunları da söylemişti:</p>
			<p class="a_Paragraf">“Âkif’te bulunan ince nükteler, nazik taraflar Feylosof’ta da var.</p>
			<p class="Siirler_E">Bir çürük ipliğe hülyâ dizmişiz,<br/>Deli sen değil, sâde bizmişiz;<br/>Sâde deli değil, edepsizmişiz,<br/>Tükürdük atalar kıble-gâhına.</p>
			<p class="a_Paragraf">“Çürük ipliğe hülya dizmek” işte şiir budur. Hayal içinde hayal, melâl içinde melâl, dalâl, sapıklık... Kupkuru bir sevda, dîvânece bir sevda...”</p>
			<p class="Baslik_2" id="_idParaDest-297">Yeni nesillerin edebiyat ve san’at ihtiyacı nasıl temin edilecek?</p>
			<p class="a_Paragraf">Fuad Bey dedi ki:</p>
			<p class="a_Paragraf">“Dışarıya pek çıkmıyorum. Temasım da pek az... Aruzla şiir yazanlar var mıdır?.. Yetişen ve yetişecek olan nesillerin edebiyat ve san’at iştiyaklarını, ihtiyaçlarını kimler temin edecek?.. Yetişecek nesillerin fikri, his, ruh ve zihin tekâmülleri, nasıl temin edilecek, nasıl karşılanacak, nasıl tatmin edilecek bilmiyorum...”</p>
			<p class="a_Paragraf">Sonra gözlüğünü takıp, kendisinin, o sıralarda basılmış olan <span class="italik_E">Hak</span> adlı şiir kitabından, divanından, bazı yerleri okudu. Şiiri, aruzun ve kelimelerin hakkını vererek güzel okuyordu. </p>
			<p class="a_Paragraf">Böyle güzel şiir okuyanlardan Mustafa Sabri Efendi ile Mâhir İz Bey de daima hatırımdadır. Okuduğu şiir kitabından, sonra imzalayarak bizlere de birer tane vermişti...</p>
			<p class="Baslik_2" id="_idParaDest-298">Niçin küsüp kapanmış!?</p>
			<p class="a_Paragraf">Üstad bir canlı tarih; gerek konuşurken, gerek şiirlerinden okurken, gönlümden şunlar geçiyordu:</p>
			<p class="a_Paragraf">Bu kadar bilgi, görgü neden Fuad Şemsi Bey’in kendisinde kalıyor? İnsan kıtlığında, yetişen nesli, kimler yetiştirecek?.. Şahane bir evi var, niçin o evi bir mektep, bir medrese olmuyor; bir ekol olmuyor? Niçin küsüp kapanmış?..</p>
			<p class="a_Paragraf">Gerçi bu sual o yıllarda, bana da sorulabilirdi. Ama ben son yıllarda konferanslara gitmeye başladım, Medine-i Münevvere’ye hacca umreye gelen dostlarla, elimden geldiği, dilimin döndüğü kadar yıllardan beri sohbet ederim. Bu sohbetler aziz kardeşim, gönüldaşım Hüseyin Avni Güngören Bey’in himmetiyle daha bir intizama da girdi.</p>
			<p class="Baslik_2" id="_idParaDest-299">Neden kendi âlemine gömülmüş?</p>
			<p class="a_Paragraf">Fuad Şemsi Bey hayatının son yıllarını da inziva içinde geçiriyordu. Ayrıca onun görgüsü bilgisi ile tanıdığı, şahidi olduğu tarihî şahıs ve hadiselerle, benimkiler kıyas bile edilemez...</p>
			<p class="a_Paragraf">Gençliğe ümmet-i Muhammed’e faydalı olan, yetişmesi uğruna ömürlerini sarf edenlerden gönlümde, Hasan el-Benna, Süleyman Nedevî, Ebul Hasen Nedevî, Mâhir İz Bey vardır...</p>
			<p class="a_Paragraf">Fuad Şemsi Bey’in, tabii o günkü düşünce ve telâkkim ile, böyle kendi âlemine gömülmüş kalması, bana ağır geliyordu. </p>
			<p class="Baslik_2" id="_idParaDest-300">Âkif ve Yahya Kemal tesiri</p>
			<p class="a_Paragraf">Fuad Şemsi Bey dedi ki:</p>
			<p class="a_Paragraf">“Azizim, sende yalnız Mehmed Âkif tesiri yok; Yahya Kemal tesiri de var. İstanbul için, Boğaziçi ve Çamlıca için yazmışsın. Onları okurken Yahya Kemal’i dinliyorum, sandım...”</p>
			<p class="a_Paragraf">“Efendim, bizler Konya’da hep İstanbul efsanesini dinleyerek, buraya hayranlık besleyerek büyüdük. Kurân-ı Kerîm kırâatının, hattın, mûsikînin, san’atın, şiirin, her şeyin güzeli burada olur diye dinledik. Buraya hasret duyduk. 1939’da babamla beraber vize almak için kısa bir ziyaretimiz oldu. O zaman Fatih Sultan Mehmed’in türbesi ile Ayasofya’yı ziyaret etmemiz engellendi. Acı bir hâtıra idi...</p>
			<p class="Baslik_2" id="_idParaDest-301">Bugünkü hal, beni yalancı çıkarıyor</p>
			<p class="a_Paragraf">“Ancak 1955’te ilk defa geldiğimde, İstanbul’a Çamlıca sırtlarından otobüsle girerken, Marmara denizi, Adalar, Boğaziçi gün doğmaya yakın, hayal meyal seçiliyordu... Adeta cennetten inmiş bir tablo gibi ruhumu sardı, sarstı... Hayranı olduğum şu mısra sanki canlandı; ruhumun lisanı oldu:</p>
			<p class="Siirler_E">Hüsn olur kim, seyrederken ihtiyâr elden gider...</p>
			<p class="a_Paragraf">“Öyle güzellik vardır ki, güzellik ona denir ki, onu seyrederken kendinizi kaybeder, unutursunuz...”</p>
			<p class="a_Paragraf">“İstanbul’un seyir ve temâşâsı da bana öyle tesir etti. <span class="italik_E">Âbideler Şehri İstanbul, Boğaziçi </span>ve <span class="italik_E">Çamlıca</span> şiirlerindeki mısralar, ruhumun tutulduğu o halin ifadesidir.</p>
			<p class="a_Paragraf">“Fakat bugünkü hal, o yazdıklarımı, o mısralarımı, ne yazık ki tekzip ediyor...”</p>
			<p class="Baslik_2" id="_idParaDest-302">O yeşil renk, beton rengine dönüştü</p>
			<p class="a_Paragraf">Fuad Şemsi Bey merak etti:</p>
			<p class="a_Paragraf">“Hangi mısralar onlar?”</p>
			<p class="a_Paragraf">“<span class="italik_E">Boğaziçi</span> manzumesinde:</p>
			<p class="Siirler_E">Boydan boya sâhilleri tâvus tüyü rengi,<br/>Örmekte bütün tâze baharlar bu çelengi.</p>
			<p class="a_Paragraf">“O yıllarda sahilleri boydan boya yeşil bir çelenk olan Boğaziçi, bugün beton rengine boyanmıştır...”</p>
			<p class="Baslik_2" id="_idParaDest-303">“Gel seni kucaklayayım!..”</p>
			<p class="a_Paragraf">Fakir böyle deyince, Fuad Şemsi Bey coştu:</p>
			<p class="a_Paragraf">“Yâhu sen konuşulacak insanmışsın!.. Yâhu ben bu anlayışta, Boğaziçi’ni, şiiri, şairi, aruzu, dinimi, imanımı, Allah’ımı, Resûl’ümü, bu kadar sevecek, sevdirecek bir dost arıyorum, yâhu...” dedi. Sonra,</p>
			<p class="a_Paragraf">“Gel seni bir kucaklayayım” diyerek, kalktı, beni kucakladı, öptü...</p>
			<p class="a_Paragraf">O zaman, fakir de, onun bu iltifâtından istifade ederek, hakkında, gönlümden geçenleri söylemeye cesaret ettim.</p>
			<p class="a_Paragraf">Fakir, Mustafa Runyun’dan küçüğüm, Ali Yakup Bey hem büyüğüm, hem hocam; kendisine üstad derdim...</p>
			<p class="a_Paragraf">Abdurrahman Gürses Hocamız, şeyhülkurrâ, 1930’dan beri tanıdığım, her hacca gelişinde ellerini öptüğüm, çok hürmet ve muhabbet beslediğim bir büyüğüm...</p>
			<p class="a_Paragraf">Bu muhterem zevat o gün bana müsaade ettiler; hürriyet verdiler... Fuad Şemsi Bey’le biz konuşuyoruz, onlar da dinliyorlar... Devam ettim:</p>
			<p class="Baslik_2" id="_idParaDest-304">Bu muhteşem ev, neden bir akademi olmuyor?</p>
			<p class="a_Paragraf">“Efendim, sizi dinlerken, bir ara dalmıştım. İçimden şunlar geçti. Müsaadenizle arz edeyim:</p>
			<p class="a_Paragraf">“Efendim, siz gördükleriniz, yaşadıklarınız ve hissettiklerinizle, şu anda tarihten bir yaprak değil, bizzat yaşayan bir tarihsiniz... Acaba sizin gibi üstadın hocalığında, bu muhteşem ev, yetişen gençler için, neden bir akademi, bir medrese olmuyor?..”</p>
			<p class="a_Paragraf">“Ah kardeşim, bendeniz, insanlardan kaçar oldum; merdüm-girîz oldum...”</p>
			<p class="a_Paragraf">“Efendim, bendeniz insan mizacını ikiye ayırırım...” diye devam ettim...</p>
			<p class="Baslik_2" id="_idParaDest-305">Bir gül için, bin dikene katlananlar</p>
			<p class="a_Paragraf">“Efendim mizac var insandan kaçar; mizac var, insana koşar... Hayatımda hayranı olduğum kimseler var. Amcam bunlardan birisi idi. İmam Hatip Okullarının yeni yeni açıldığı zamanda, orada ders veriyordu. Okul müdürü bey, devrimlerden bahsetmiyor diye, aleyhine rapor göndermiş...</p>
			<p class="a_Paragraf">“Amcam raporu biliyor, yine müdüre iltifat edip, başköşede ağırlıyor... Bir dostu müdürün buna layık olmadığını ve gizli raporu söyleyince, amcam: Evlâdım ben hepsini biliyorum. Bak şair ne diyor:</p>
			<p class="Siirler_E">Yâr için ağyâra minnet ettiğim aybeyleme, <br/>Bâğıban bir gül için, bin hâre hizmetkâr olur...</p>
			<p class="a_Paragraf">“Bir gül, bir talebe için, bin dikene, bin münafığa katlanır kahrını çekerim...</p>
			<p class="a_Paragraf">“İşte amcamın hizmet yolu bu idi...”</p>
			<p class="a_Paragraf">Ben bunu anlatınca, Fuad Şemsi Bey:</p>
			<p class="Baslik_2" id="_idParaDest-306">Okuyan ve konuşan değil; yaşayan!..</p>
			<p class="a_Paragraf">“Ah Ali Ulvi Beyciğim, amcan ayağı öpülecek insan imiş... Nerde bende o fazilet... Bunu insana, büyük imanlar yaptırır. Bunları büyük insanlar yapar... Kur’ân-ı Kerîm ne diyor: İslâm yaşayanların dinidir; yalnız okuyan ve konuşanların dini değildir... </p>
			<p class="a_Paragraf">“Ben ömrümün son günlerine geldim. Ah keşke, ben de amcanızın meşrebinde bir insan olsaydım da o hizmetlere katılsaydım... Fakat aziz kardeşlerim, ecdâdın dediği: At izi, it izine karıştı... Yâhu Mehmed Âkif’i kaçıran memleket, kimlerin eline kaldı?..”</p>
			<p class="a_Paragraf">Fuad Şemsi Bey’in yaşlı ve üzgün sesiyle, üzgün dertli ifadesiyle söylediği sözler, onu da bizi de ağlatmıştı...</p>
			<p class="Baslik_2" id="_idParaDest-307">Âşiyân’a komşuluk</p>
			<p class="a_Paragraf">Mevzuu değiştirmek, aynı zamanda ne diyeceğini, mütâlaalarını merak ettiğim için sordum:</p>
			<p class="a_Paragraf">“Efendim, Tevfik Fikret’in Âşiyân’ına komşusunuz... Biraz ondan da bahseder misiniz?”</p>
			<p class="a_Paragraf">Fuad Şemsi Bey, bir “Ah!” çekti ve şunları söyledi: </p>
			<p class="a_Paragraf">Ah efendim ah!.. O bahis bir yaradır. Sade kendine etmedi, on sekiz yaşında Amerika’ya gönderdiği o yavruya da etti. Onunla da kalmadı, Türk gençliğine etti...</p>
			<p class="Baslik_2" id="_idParaDest-308">Fikret ve İttihatçılar</p>
			<p class="a_Paragraf">Bir cenâbet zümre var. İttihat ve Terakki bakıyyetü’s-süyûfü, arta kalanları... Fikret önce İttihatçıları tuttu. Fakat az sonra sahtekârlıklarını anlayınca, dayanamadı çekildi. Onları kuvvetli, şiddetli bir şiirle lânetledi:</p>
			<p class="a_Paragraf"><span class="italik_E">“Kopsun seni </span><span class="italik_E">bir hak diye alkışlayan eller...”</span> dedi.</p>
			<p class="a_Paragraf">Ondan sonra İttihatçılar, Batıcı zümre, hepsi Fikret’e ateş püskürdüler.  Hatta bir İttihatçı şair, mısraı çevirdi:</p>
			<p class="a_Paragraf"><span class="italik_E">“Kopsun seni Fikret diye alkışlayan eller...”</span> yaptı.</p>
			<p class="a_Paragraf">Kimse yanına gitmez oldu. Aşiyan’a Rıza Tevfik gibi bir iki dostundan başka kimse uğramazdı. </p>
			<p class="a_Paragraf">Fakat herif ne zaman küfrünü ilân etti; <span class="italik_E">“Târîh-i Kadîm”</span> adlı inkâr-nâmesi ortaya çıktı; Robert Koleji misyonerlerinin emrine girdi; zangoçluğu şeref bildi; oğlunu kurban etti... </p>
			<p class="a_Paragraf">Ondan sonra Fikret, artık en büyük şair, lider, fikir adamı oldu...</p>
			<p class="Baslik_2" id="_idParaDest-309">Fikret’in dindarca şiirleri</p>
			<p class="a_Paragraf">İlk şiirleri san’atkârânedir, dindarâne güzel şiirleri de vardır: <span class="italik_E">“Sabah Ezanında”</span><span class="italik_E"> </span>gibi… O şiirinde şöyle der:</p>
			<p class="Siirler_E">Allâhu ekber… Allâhu ekber…<br/>Bir samt-ı ulvî: Kalb-i tabîat,<br/>Bir samt-ı nâlân: Rûh-i avâlim,<br/>Etmekte zikr-i Hallâk’ı dâim; <br/>Etmekte ra’şân ra’şân ibâdet…</p>
			<p class="a_Paragraf">Fakat dalâlete düştükten, <span class="italik_E">“</span><span class="italik_E">Târîh-i Kadîm”</span> şiiriyle ilhâdını ilân ettikten sonra kendisine alâkam kalmamıştır.”</p>
			<p class="Baslik_2" id="_idParaDest-310">“Kenz-i mahfî imiş bu yâhu!..”</p>
			<p class="a_Paragraf">Fuad Şemsi Bey, Fikret’in “Târîh-i Kadîm”şiirine manzum bir cevap da kaleme almış. Bu cevap “Hak” kitabının son sayfalarında bulunuyor.</p>
			<p class="a_Paragraf">Güneş gurup etmek üzere idi. Sohbet bütün aşk ve şevkiyle devam ediyordu. Bilhassa Abdurrahman Gürses Hoca’nın büyük dikkat, alâka ve vecd ile, şöyle kulağını da tutarak dinlemesi, meclisin şevkini daha çok artırıyordu. </p>
			<p class="a_Paragraf">Ali Yakup Hoca, meşhur lâtif konuşması ve şakasıyla dedi ki:</p>
			<p class="a_Paragraf">“Yâhu sen neler bilirmişsin!.. Yâhu geçenlerde Yugoslavya’dan mektuplar alıyorum: Efendim, Medine-i Münevvere’de Ali Ulvi diye bir hoca çıkmış filân... Yâhu bizim Ali Ulvi değil mi bu!? Yâhu neler biliyormuşsun sen yâhu!.. Allah Allah!.. Runyun ne dersin, kenz-i mahfî imiş bu yâhu!..”</p>
			<p class="Baslik_2" id="_idParaDest-311">Boğaziçi’nin muhteşem manzarası</p>
			<p class="a_Paragraf">Güneş batmakta, Boğaziçi’nde muhteşem manzaralar ortaya çıkıyor... Fuad Şemsi Bey’e dedim ki: </p>
			<p class="a_Paragraf">“Üstadım, şu manzaraya bakınız. Şiir burada yazılmayıp da nerede yazılır. Bu manzaranın güzelliğine bakarken, bunun ilhâmı ile insan aklını kaybedecek diye korkuyor.</p>
			<p class="a_Paragraf">Ben böyle konuşurken, hazret şu cevabı verdi:</p>
			<p class="Baslik_2" id="_idParaDest-312">Asıl manzara: Yeşil Kubbe</p>
			<p class="a_Paragraf">“Canım kardeşim, asıl manzaralar manzarası sizde... Yeşil Kubbe sizde... Sen benim canım Muhammed’imin ravzasındasın... Bulunduğun yerin kendisi şiirdir... O mevkiin feyzi senin şiirlerinde seziliyor... Meselâ senin, Yahya Kemal’in:</p>
			<p class="Siirler_E">Gel bu mevsimde gurup vakti Cihangir’den bak,<br/>Bir zaman kendini gönlündeki rü’yâya bırak;<br/>Başkadır çünkü bu akşam, geçen akşamlardan...</p>
			<p class="o_Paragraf">şiirini taklit ederek yazdığın <span class="italik_E">Çamlıca</span> şiirinde bile Ravza-i Mutahhara’dan aldığın ilâhî ilhamın tesirleri var...</p>
			<p class="a_Paragraf">“Yahya Kemal okuyucularını, bir hayâl âlemine götürüyor... Sen kâinat ve tabiatı bir ibadethane yapıyorsun. Yahya Kemal’in götürdüğü kâşâne, ışıklardan, renklerden, çiçeklerden yapılmış... Seninki, Allah’a götüren bir ibadethane oluyor... Şu Çamlıca’yı kendi sesinle bir oku da dinleyelim...”</p>
			<p class="Baslik_2" id="_idParaDest-313">Çamlıca şiirinden beyitler</p>
			<p class="a_Paragraf">Bunun üzerine Çamlıca şiirinden bazı beyitler okudum:</p>
			<p class="Siirler_E">Sen de meftunsan eğer, ben gibi, bülbül sesine,<br/>Güllerin rengi kadar tatlı, gönül neş’esine,<br/>Bir gurup vakti, süz etrafı, şu zümrüt tepeden<br/>Hislerin rengi temizlendiği an her lekeden...<br/>Güneşin, pembe bulutdan dökülen hüzmeleri,<br/>Donatır, rûha gülen, neş’eli renklerle yeri...<br/>Açılan goncaların her biri hûrîlere eş,<br/>Tutuşur Marmara’nın kalbine girdikçe güneş...<br/>Boğaz’ın ufkuna sardıkça gümüşden bir tül,<br/>Bin çiçek bahçesinin ömrünü sürmekte gönül...<br/>Bir ilâhî koku baygın yayılırken ovadan,<br/>Aks eder gönlüne bir tatlı nefes her yuvadan.<br/>Gece mehtâba dalan burda yanar, şair olur,<br/>Arş-ı A’lâ’dan inen aks-i sadâlar duyulur...</p>
			<p class="Baslik_2" id="_idParaDest-314">Hislerin, fikirlerin, inançların rengi...</p>
			<p class="a_Paragraf">Okumam bitince, Fuad Şemsi, Bey dedi ki:</p>
			<p class="Siirler_E">“Hele bir mısra, ona doyulmaz; ben doyamadım:<br/>Bir gurup vakti, süz etrafı, şu zümrüt tepeden,<br/>Hislerin rengi temizlendiği an her lekeden...</p>
			<p class="o_Paragraf">diyorsun... Efendiler!.. Aziz dostlarım; günümü cennet eyleyen, bana cennet hayatı yaşatan, aziz misafirlerim...”</p>
			<p class="a_Paragraf">Abdurrahman Gürses Hocaefendi’ye dönüp, hitap ederek:</p>
			<p class="a_Paragraf">“Aziz ve muhterem hocam, bugün dert, hislerin lekelerden temizlenmesidir. İnsanlığın derdi budur. Efendim, hisler lekelendi, fikirler lekelendi, inançlar lekelendi; san’at, edebiyat, her şey lekelendi...</p>
			<p class="a_Paragraf">“Ali Ulvi Bey kardeşim diyor ki: </p>
			<p class="a_Paragraf"><span class="italik_E">“Hislerin rengi temizlendiği an her lekeden</span><span class="italik_E">...</span></p>
			<p class="a_Paragraf">“İşte insanlığın muhtaç olduğu devâ hali budur... Ah o hislerin, fikirlerin, inanç ve imanların, vicdanların, akılların, gönüllerin lekelerden temizlendiği an, işte o an, ne zaman gelirse...”</p>
			<p class="Baslik_2" id="_idParaDest-315">“Ali Kemal Bey’i görmek isterim.”</p>
			<p class="a_Paragraf">“Efendim, dedim; Ali Kemal Bey olmalıydı da şiiri o okumalıydı. O zaman daha bir başkalaşırdı.” Ben böyle deyince,</p>
			<p class="a_Paragraf">“Yâhu, bu Ali Kemal Bey’i de görmek isterim; göreceğim mutlaka, inşâallah... <span class="italik_E">Aruz ve Âhenk</span> kitabını dikkatle okudum. Doktor’un teşhisleri var, keşifleri var. Edebiyat âleminde âhenk mevzuundaki görüşlerine hayran oldum. Çok zeki bir doktor, bu doktor... Kitabında en çok sizin şiirlerinizden misaller alıyor. Münasebetiniz nedir?..”</p>
			<p class="a_Paragraf">“Efendim, hem arkadaşlık, hem hâfız meslektaşımız olur. Hıfzını bizde ikmâl etmişti, talebemiz de olur. Ayrıca ben şiir ve şairliğimi kendisine medyûnum. Daha Tıbbiye’de talebe iken çıkardığı <span class="italik_E">İslâm’ın Nuru</span> mecmuasına şiir yazmamı teşvik ederek, beni o başlatmıştı... Dine hizmet için o mecmua onun bir ideali idi.”</p>
			<p class="a_Paragraf">Ali Kemal Bey’den bahis açılınca, kendisinden naklen bir hâtırasını anlattım. Hepsi güldüler. Fuad Şemsi Bey, hem gülüyor hem de,</p>
			<p class="a_Paragraf">“Vay canına!.. Vay canına!..” diyordu.</p>
			<p class="Baslik_2" id="_idParaDest-316">Çorlu macerası</p>
			<p class="a_Paragraf">Anlattığım hadise şudur:</p>
			<p class="a_Paragraf">Ali Kemal Bey yedek subaylık ilk eğitiminden sonra doktor olarak birliklere dağıtım için kur’a çekmiş; Çorlu çıkmış...</p>
			<p class="a_Paragraf">Yedek subay arkadaşlarından Çorlulu bir doktora sormuş:</p>
			<p class="a_Paragraf">“Yâhu doktor, benim hizmetim Çorlu’ya çıktı. Hiç görmediğim, bilmediğim bir yer... Biliyorsun benim biraz muhafazakâr tarafım da var. Dindar kimselerle görüşmeyi isterim. Lütfen bana Çorlu’daki bir dindar arkadaşı tavsiye eder misin?..”</p>
			<p class="Baslik_2" id="_idParaDest-317">Evliya Abdullah Bey</p>
			<p class="a_Paragraf">O böyle deyince, doktor arkadaşı demiş ki:</p>
			<p class="a_Paragraf">“Ali Kemal Bey, sana bizim Evliya Abdullah Bey’i tavsiye ederim. Eczacı Evliya Abdullah Bey var...”</p>
			<p class="a_Paragraf">Ali Kemal Bey diyor ki:</p>
			<p class="a_Paragraf">“Bunu duyunca hayran oldum. Doktor arkadaşa sordum: Demek böyle evliya denilecek kadar, doğru ve dindar bir arkadaş öyle mi?..”</p>
			<p class="a_Paragraf">“Ne söylüyorsun doktor yâhu! Ramazan gelir gelmez, ne şişe kalır, ne meze kalır; tam bir ay!.. Böyle bir evliyadır bizim Abdullah Bey...”</p>
			<p class="a_Paragraf">Ali Kemal Bey kendi kendine:</p>
			<p class="a_Paragraf">“Yâhu bu memleketin evliyası böyle ise, acaba eşkıyası ne olacak!..</p>
			<p class="a_Paragraf">Hikâye buraya gelince hepsi güldüler. Fuad Şemsi Bey,</p>
			<p class="a_Paragraf">“Vay canına, ne belâ evliya imiş, ya eşkıyalar nasıl acaba!..” dedi.</p>
			<p class="Baslik_2" id="_idParaDest-318">Çorlu’da bir doktor, Albay Rüsûhi Bey</p>
			<p class="a_Paragraf">Ali Kemal Bey hadisenin devamını şöyle anlatırdı:</p>
			<p class="a_Paragraf">Her neyse Çorlu’ya gittim. Doktor Albay vakur, heybetli bir zat idi. Dosyalarımız önünde; gelen doktorları vazife yerlerine gönderiyor: Sen buraya git, sen şuraya git!..</p>
			<p class="a_Paragraf">Benim dosyam eline geçince, baktı, bana sordu:</p>
			<p class="a_Paragraf">“Evlât, <span class="italik_E">İslâm’ın Nuru</span> mecmuasıyla senin bir alâkan var mı?”</p>
			<p class="a_Paragraf">“Efendim, fakir bendeniz...”</p>
			<p class="a_Paragraf">“Yapma yâhu!.. Sen misin; şöyle otur öyleyse...”</p>
			<p class="a_Paragraf">Bu zat, Albay Doktor Rüsûhi Bey, Sâmi Efendi hazretlerine bağlı bir zat imiş ve başından beri de <span class="italik_E">İslâm’ın Nuru</span>’nu takip edermiş...</p>
			<p class="Baslik_2" id="_idParaDest-319">Çorlu, bir Ali Kemal daha bulamaz</p>
			<p class="a_Paragraf">Beni evine götürdü. Evde sordu:</p>
			<p class="a_Paragraf">“Doktor, yemek hazır, seccadeler de serili... Hangisini yapalım?..”</p>
			<p class="a_Paragraf">“Efendim, namazımızı kılalım da, rahat rahat yemeğimizi yiyelim...”</p>
			<p class="a_Paragraf">Albayla ahbap olduk. Oranın vâizleriyle, müftüsüyle, din adamlarıyla görüştük. Hatta terhis olacağım vakitte, Albay Rüsûhi Bey bana:</p>
			<p class="a_Paragraf">“Gel evlâdım, Çorlu’da kal. Çorlu garip bir yer. Sende hizmet kabiliyeti var... Konya, çok Doktor Ali Kemaller bulabilir de Çorlu bir Ali Kemal daha bulamaz” diye teklif ve tavsiyelerde bulundu. </p>
			<p class="a_Paragraf">Diğer arkadaşlar da ona katıldılar... Fakat nasip öyleymiş, kalamadım...</p>
			<p class="Baslik_2" id="_idParaDest-320">Gönlümün Hüsâmeddin Çelebisi</p>
			<p class="a_Paragraf">Fuad Şemsi Bey’in huzurunda Ali Kemal Bey sohbetine biraz daha devam ettik. Dedim ki:</p>
			<p class="a_Paragraf">Ali Kemal Bey’in, fakirin şiirlerini teşvik hareketlerinden birisi de, Çorlu’da asker olduğu günlerde, <span class="italik_E">Gümüş Tül ve Alevler</span>’den seçtiği on sekiz beyiti, <span class="italik_E">Mesnevî</span>’nin ilk on sekiz beyitine nazire niyetiyle seçip bastırmasıdır... Bunu bayram tebriki olarak, eşe dosta göndermişti.</p>
			<p class="a_Paragraf">Ben de bunun üzerine ona:</p>
			<p class="a_Paragraf">“Doktor sen de benim gönlümün Hüsameddin Çelebi’sisin, sen olmasan, senin gayret ve hizmetlerin olmasaydı, bu şiirler de doğamazdı...” demiştim.</p>
			<p class="Baslik_2" id="_idParaDest-321">Edâ mı, kazâ mı?..</p>
			<p class="a_Paragraf">Fakir bunları anlatırken, Ali Yakup Bey, Allah rahmet eylesin, kabri cennet olsun, yavaşça eğilip dedi ki:</p>
			<p class="a_Paragraf">“Akşam namazını eda mı edeceğiz; kazaya mı bırakacağız?..”</p>
			<p class="a_Paragraf">Bunun üzerine ben cesarete gelerek, Fuad Şemsi Bey’e, </p>
			<p class="a_Paragraf">“Efendim, bizim abdestimiz var” deyiverdim. Fuad Şemsi Bey, Mustafa Runyun’la gelen iki talebeye:</p>
			<p class="a_Paragraf">“Yavrularım koltuğuma girin de, ben de bir abdest alayım” dedi. Abdest aldı, geldi...</p>
			<p class="Baslik_2" id="_idParaDest-322">“Böyle sohbet dinlemedim!..”</p>
			<p class="a_Paragraf">Akşam namazını Abdurrahman Hocamız kıldırdı. Namazdan sonra Hoca, Allah ömrüne bereket versin, âfiyet versin, feyizli, bereketli, nurlu insan, bir aşir okudu...</p>
			<p class="a_Paragraf">Aşirden sonra talebelerden biri şunları söyledi:</p>
			<p class="a_Paragraf">“Ne tedbirsizlik, ne talihsizlik ki şu sohbeti bir kasete kaydedemedik, bir teyp getirmeyi akledemedik... Ben Dil ve Tarih’in son sınıfındayım. Dört senelik tahsil hayatımda, bu kadar derin, bu kadar edebî, tarihî, manevî, güzel, tatlı bir sohbet görmedim ve dinlemedim. Ne talihsizim ki bir teyp getirmemişim...”</p>
			<p class="a_Paragraf">Fuad Şemsi Beyefendi’ye vedâ edip, evden ayrılırken arkadaşlara şunları söylemeden duramadım:</p>
			<p class="Baslik_2" id="_idParaDest-323">Bir himmet ehli yok mu!..</p>
			<p class="a_Paragraf">“Millet olarak, talihsizliğimizle beraber, tedbirsizliğimiz de devam ediyor ve görünüşe göre de devam edip gidecek. Böyle bir kıymet, ziyan edilir, kendisinden gençlerin istifadesi için millî irfan müesseselerimiz, eğitimcilerimiz tedbirler almazlar... Tedbir almak şöyle dursun, bilmezler; bilseler de aldırmazlar...</p>
			<p class="a_Paragraf">“Doksan yıllık hayatında, bütün yakın tarihin içinde yaşamış bir ilim, irfan ve devlet adamının, hâtıraları kendisiyle birlikte kaybolup gidecek... Kendisi belki yazamayacak; ama bir himmet ehli veya ilim irfan adına bir vazifeli de gelip kayda almaz...</p>
			<p class="a_Paragraf">“Ya bu evdeki san’at eserleri, o kıymetli levhalar, o ta’lik kuşak acaba ne olacak, kimlerin elinde kalacak?..”</p>
			<p class="a_Paragraf">Çok geçmeden, Kadir Bey’den, Fuad Şemsi Bey’in vefat haberini aldım, üzüldüm... Allah rahmet eylesin...</p>
		</div>
	</body>
</html>