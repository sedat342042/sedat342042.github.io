<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-57</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-477">Peygamber-i Zîşân’ın Kucağı</p>
			<p class="a_Paragraf">Erzurum’a bir konuşma için gitmiştim. Yıl 1993... 13.30’da hava alanına indik. Ahmed Kara Bey karşıladı. Müftü İbrahim Bey ile bazı kardeşlerimiz de gelmişlerdi. </p>
			<p class="a_Paragraf">“Efendim, konuşma 14.00’te başlayacak. Fakat karnınız da açtır, ne yapalım?”</p>
			<p class="a_Paragraf">“Açlığımı bırakın da ben namazı kılmadım. Vakit daralıyor. Önce borcumuzu bir eda edelim.”</p>
			<p class="Baslik_2" id="_idParaDest-478">Ümit verici bir uyanış</p>
			<p class="a_Paragraf">Namazı kıldım, tam zamanında salona girdik. Salon seçkin dinleyicilerle dolmuştu. Vali Ankara’ya gitmiş. Vali muavinleri, üniversite hocaları, talebeler, imanlı Erzurumlu kardeşler... Büyük kalabalık... </p>
			<p class="a_Paragraf">En mühimi de yüzde doksan beşi genç insanlar... Çok memnuniyet ve ümit verici bir imanî uyanış...</p>
			<p class="a_Paragraf">Bir zamanlar yine böyle toplantılar olduğunda, sohbete hep yaşlı insanlar gelirdi. Medine’den birisi gelmiş, görelim derlerdi. Sohbet esnasında bir kısmı da uyurdu.</p>
			<p class="a_Paragraf">Erzurum’da o genç mü’minlerin heyecan ve alâkaları, bununla birlikte edep ve nezaketleri, fakirin binlerce defa hamdime sebep olmuştur.</p>
			<p class="Baslik_2" id="_idParaDest-479">“Mehmed Âkif, neden na’at yazmadı?”</p>
			<p class="a_Paragraf">Konuşma sırasında önemli bir bahis geçti. Burada onu arz etmek istiyorum. Dedim ki:</p>
			<p class="a_Paragraf">Geçenlerde bir mevlidhan şunları söyledi,</p>
			<p class="a_Paragraf">“Hocam, Mehmed Âkif bu kadar kuvvetli bir İslâm şairi iken, niçin bir na’at yazmadı ki, mevlidlerde okusaydık?...</p>
			<p class="a_Paragraf">Cevabım şöyle oldu:</p>
			<p class="a_Paragraf">Eğer na’at, Peygamber-i Zîşân’ı medih ise, sıfatlarını beyan etmek ise, Âkif Bey Çanakkale Şehidleri şiirinde görülmemiş, duyulmamış, fevkalâde bir na’at ile Resûl-i Ekrem sallâllâhu aleyhi ve sellemi medhetmiştir. </p>
			<p class="a_Paragraf">Şiire bir göz atalım:</p>
			<p class="a_Paragraf">Çanakkale şehidleri için Âkif Bey şâhâne bir tasvir yapar. “Yaptığın hizmete karşılık, sana bir kabir, bir türbe yapmak isterim” der. “Şunu yapsam, şunu yapsam, şunu yapsam” diye mısralarıyla, yapacağı türbeyi tarif ve tasvir eder; süsler, ziynetler, güzelleştirir; tatmin olmaz...</p>
			<p class="Baslik_2" id="_idParaDest-480">Resûl-i Zîşân’ın mukaddes kucağı</p>
			<p class="a_Paragraf">“Yapılan hizmete karşılık, bu naaşa, bu türbe olmaz, karşılık değil” der.</p>
			<p class="Siirler_E">Sana dar gelmeyecek makberi kimler kazsın;<br/>Gömelim gel seni târîhe desem sığmazsın...</p>
			<p class="o_Paragraf">dedikten sonra, ona lâyık olan yeri gösterir:</p>
			<p class="Siirler_E">Ey şehîd oğlu şehîd, isteme benden makber,<br/>Sana âgûşunu açmış duruyor Peygamber...</p>
			<p class="a_Paragraf">Peygamber-i Zîşân’ın kucağı o kadar mukaddes, o kadar ulvîdir ki, bütün kemâli, cemâli ve iclâliyle yapılacak türbelerin hepsi onun yanında hiç kalıyor...</p>
			<p class="a_Paragraf">Şehîd oğlu şehîd!</p>
			<p class="a_Paragraf">Şiirdeki bir incelik de şudur:</p>
			<p class="a_Paragraf">Şair, “şehîd oğlu şehîd’”diyor. “Şehid olan sade sen değilsin; senin baban da bu dâva adına, imanının yoluna, Allah ve Resûlullah uğruna, milletinin ırz ve namusunu korumak için şehid olmuştur.</p>
			<p class="a_Paragraf">Şimdi dul bıraktığın haremin, ailen de, yetim kalan yavruyu beşiğinde sallarken, “İnşâallah benim yavrum da, dedesi ve babası gibi şehid olacak“ diye sallıyor...</p>
			<p class="Baslik_2" id="_idParaDest-481">“Teyze neden ağlamıyorsun!?..”</p>
			<p class="a_Paragraf">Türk annesi oğlunu askere gönderirken ağlamaz; tarih boyu bu böyledir.</p>
			<p class="a_Paragraf">“Teyze Mehmed’i askere gönderdin, ama ağlamıyorsun?“ denince, şu cevabı verir:</p>
			<p class="a_Paragraf">“Evlâdım, ben onu Peygamber ocağına gönderiyorum. Peygamber ocağına gönderilen oğula ağlanır mı?”</p>
			<p class="a_Paragraf">Türk annesi, orduyu “Peygamber Ocağı” biliyor. İnşâallah bu ocak kıyâmete kadar, imanıyla, tertemiz bir Peygamber ocağı olarak kalacaktır. En büyük dua ve temennimiz budur.</p>
			<p class="a_Paragraf">Bu duaya cümleten diyelim, âmin.”</p>
		</div>
	</body>
</html>