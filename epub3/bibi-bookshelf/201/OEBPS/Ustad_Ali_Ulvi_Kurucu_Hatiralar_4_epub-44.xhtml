<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-44</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-405">Bir Hizmetin Değeri, Zamanına Göre Ölçülmeli</p>
			<p class="a_Paragraf">Meşhur Fransız muharrir ve münekkıdi Anatole France’ın, hemen her dile çevrilmiş güzel bir sözü vardır:</p>
			<p class="a_Paragraf">“Herhangi bir hadisenin değerlendirilmesi, onun gerçekleştiği zaman ve şartlar içinde yapılmalıdır...”</p>
			<p class="a_Paragraf">Bu tarif, İslâm’ın insaf ve adalet anlayışına, ruhuna son derece uygundur. </p>
			<p class="Baslik_2" id="_idParaDest-406">Ali Fuad Başgil Bey</p>
			<p class="a_Paragraf">Meselâ Ali Fuad Başgil Bey’i alalım:</p>
			<p class="a_Paragraf">Bugün, evet onun gördüğü işleri yapan, söylediklerini söyleyen, yazdıklarını yazanlar çoğaldı.</p>
			<p class="a_Paragraf">Fakat bundan elli sene evvel, kimselerin yapamadığı, söyleyip yazamadığı şeyleri, <span class="italik_E">Esas Teşkilat </span><span class="italik_E">Hukuku </span>kitabını yazan, üniversitede Anayasa Hukuku hocası ve ordinaryüs profesör olan bir zatın şu söyledikleri çok önemli, çok hayatî ve çok kıymetli idi:</p>
			<p class="Baslik_2" id="_idParaDest-407">“Din ve Laiklik” kitabı</p>
			<p class="a_Paragraf">“İslâm’da reform lâzım mıdır?” sualine verdiği cevap:</p>
			<p class="a_Paragraf"><span class="italik_E">“Evlâdım, reform, deform karşılığıdır</span><span class="italik_E">. Bir şey eskir, pörsür, harap olur, dejenere olur da ıslah</span><span class="italik_E"> edersiniz; tâmir eder, onarırsınız... İslâm’ın tâmir edilecek nesi var</span><span class="italik_E">?.. İmanın şartları mı, İslâm’ın şartları mı; hangisi?..</span></p>
			<p class="a_Paragraf"><span class="italik_E">“Hiç birisinde</span><span class="italik_E"> bir eskime, pörsüme, yıkılma yok ki, tâmir edesiniz!.. Bunlar değişmez</span><span class="italik_E"> ölçüler!..”</span></p>
			<p class="a_Paragraf">Bu sözler, o günler için, çok büyük, çok değerli, muazzam sözlerdi... Okumuşlarından ağzı yanmış olan garip milletimize, adeta teselli ve hayat bahşetmişti. <span class="italik_E">“Din ve Lâiklik” </span>kitabında, o zamana kadar yazılmamış çok ciddi teklifler vardır.</p>
			<p class="Baslik_2" id="_idParaDest-408">27 Mayıs darbesine karşı</p>
			<p class="a_Paragraf">27 Mayıs darbesi fâciasından sonra, darbecilere karşı çıkması, demokrasiyi müdafaa eden makaleleri de çok kıymetli idi. Herkes susmuş konuşmazken, o makaleleri yazabildi ve neşredebildi.</p>
			<p class="a_Paragraf">İlk seçimde, Senato’ya seçildi ve Cumhurbaşkanı seçileceği de muhakkaktı. Darbeciler silahla ve halka katliam yapacakları tehdidiyle “namzetlikten” çekil dediler... Tamamen senatörlükten de istifa ederek, kahramanlığını gösterdi ve sonra bu olanları yazdı... Darbecilere ses çıkarmasaydı, onların baş tâcı ve Cumhurbaşkanı olurdu...</p>
			<p class="Baslik_2" id="_idParaDest-409">Necip Fâzıl Kısakürek Bey</p>
			<p class="a_Paragraf">Necip Fâzıl Kısakürek Bey’in hizmetlerine, o zamanın ölçüsüyle bakalım:</p>
			<p class="a_Paragraf">Fransa’da tahsil etmiş. Dinî tahsil ve terbiye görmemiş. Önceleri dinsizlerin de kabul edip övdüğü, onlarla arkadaş olan meşhur bir şair...</p>
			<p class="a_Paragraf">Allahu Teâlâ, onun karşısına, onu ikna edecek, gönlüne girecek, bir şeyh efendi çıkarıyor. Abdülhakîm Arvâsî Efendi, onun elinden tutuyor, İslâm’a kazandırıyor... Böylece Necip Fâzıl Bey, eski şöhretini, dostlarını, dünya makam ve şöhretini bırakıp, Müslümanlık için yazıp çalışmanın çilesine talip oluyor; büyük hizmetlerde bulunuyor...</p>
			<p class="a_Paragraf">Eğer Necip Fâzıl Bey’in kalemi İslâm’a karşı olan cephede bulunsaydı; o zekâsı, cesareti ve heyecanıyle üzerimize yürüseydi, büyük tahribat yapardı... Allah onu da, bizi de korudu...</p>
			<p class="Baslik_2" id="_idParaDest-410">Nureddin Topçu Bey</p>
			<p class="a_Paragraf">Meselâ Nureddin Topçu Bey:</p>
			<p class="a_Paragraf">Fransa’da felsefe doktorası yapan ilk Türk... Türkiye’ye geliyor; Abdülaziz Bekkine Efendi gibi bir zatı seviyor...</p>
			<p class="a_Paragraf">Sırrı Bey diye kumaşçı bir kardeşimiz vardı; Nureddin Topçu Bey’in yakın arkadaşı idi. Topçunun Aziz Efendi’yle olan bir görüşmesinden şöyle bahsetmişti:</p>
			<p class="a_Paragraf">Aziz Efendi’ye gittik. Nureddin,</p>
			<p class="a_Paragraf">“Efendim, bazı müşkillerim var; sorsam acaba sû-i edeb mi olur?” dedi. Efendi:</p>
			<p class="a_Paragraf">“Oğlum, daha derdini açmadın, söylemedin... Hele bir söyle de, bakalım sû-i edeb mi, hüsn-i edeb mi olur görelim” diye cesaret verdi, teşvik etti...</p>
			<p class="Baslik_2" id="_idParaDest-411">Tekrar gitsek ayıp olur mu?</p>
			<p class="a_Paragraf">O gece Nureddin pek çok müşkilini sordu; cevabını aldı... Saat ikiye kadar konuşuldu... </p>
			<p class="a_Paragraf">Efendi’nin elini öpüp, müsaade alıp hanesinden çıktık, evlerimize gidiyoruz... </p>
			<p class="a_Paragraf">Nureddin az sonra, durdu, sordu:</p>
			<p class="a_Paragraf">“Sırrı ben doyamadım yâhu! Dönsek de tekrar kapıyı çalsak, ayıp olur mu?..”</p>
			<p class="Baslik_2" id="_idParaDest-412">Mâhir İz Bey</p>
			<p class="a_Paragraf">Meselâ Mâhir İz Hoca’nın senelerce yaptığı hizmeti gördüm. Âhirete intikal etmiş büyük insanların, bir Âkif Bey’in, bir Ahmed Naim Bey’in, aziz bir temsilcisi idi. </p>
			<p class="a_Paragraf">Elhamdülillah, şiirle, edebiyatla, bilgiyle, görgüyle, hâtıralarla, gençleri doyurup sohbetine bağladı. Ruhlarını terbiye etti. Onları yalancı yerlere kapılmaktan, haylazlıktan kurtardı. Dine, millete faydalı unsurlar olarak yetiştirdi... </p>
			<p class="a_Paragraf">Yaptığı hizmeti, bir cami imamı, bir müftü göremezdi; o çocukları doyuramazdı... </p>
			<p class="Baslik_2" id="_idParaDest-413">Ali Nihad Tarlan Bey</p>
			<p class="a_Paragraf">Ali Nihad Tarlan Hoca da kemaliyle, edebiyle, bu hizmeti görenlerden idi. O da Başgil Hoca gibi, üniversitelerimizdeki son “ordinaryüs profesör” ünvanlı bir üstad idi. İstanbul Edebiyat  Fakültesinde “Divan Edebiyatı”mızın son mütehassısı, “Hocaların Hocası” hizmet ehli bir zat idi. </p>
			<p class="a_Paragraf">1938’de Fakülte salonunda Mehmed Âkif için yapılan ilk anma toplantısını o tertiplemiş ve muazzam bir konuşma yaparak, “Âkif Sevgisi”nin fitilini ateşlemişti.</p>
			<p class="a_Paragraf">Bu insanlar, milletimizin mânen en yoksul, yoksun ve muhtaç olduğu; o susuz, kuru, çorak zamanlarda, öne çıkmış; bugün gelişmekte olan manevî dünyamızın köklerini canlandırmışlardır...</p>
			<p class="a_Paragraf">Bunun gibi muhterem zevâtı, daima minnetle anar, ruhlarına her an rahmetler gönderirim...</p>
		</div>
	</body>
</html>