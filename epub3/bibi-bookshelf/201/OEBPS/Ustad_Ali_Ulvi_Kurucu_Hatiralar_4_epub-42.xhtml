<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-42</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-377">Tanıdığım Hattatlar ve Hat San’atı</p>
			<p class="a_Paragraf">Çocukluğumdan beri güzel san’atlara ait ruhumun derinliklerinden bir sevginin, aşk haline gelmiş bir meylin varlığını duyardım. Hatta gördüğüm maddî manevî güzellikler için şairin şu mısraını daima söylerim:</p>
			<p class="Siirler_E">Hüsn olur kim, seyrederken ihtiyâr elden gider...</p>
			<p class="a_Paragraf">Evet, hayatta öyle güzel sahneler, öyle güzel tablolar, öyle tatlı manzaralar oluyor ki, bunların seyr ü temâşâsında insan kendisinden geçiyor; ruhunun başka âlemlere uçtuğunu, yükseldiğini seziyor, duyuyor.</p>
			<p class="Baslik_2" id="_idParaDest-378">İzmirli Hattat Ömer Rüşdü Bey</p>
			<p class="a_Paragraf">Bunlardan birisi de hat san’atına olan meylim, aşkımdır. 1930’lardan itibaren Zekâi Hoca’dan aldığım hüsn-i hat dersleriyle başlayan, İslâm yazısına, hat san’atına olan aşkım!..</p>
			<p class="a_Paragraf">1935’te Afyon’un Bolvadin kazasına gittiğimde, orada hattatlıkla meşgul olan, levha yazan, aslen İzmirli Hattat Ömer Rüşdü Bey’den yazıya, hat san’atına, hattatlara ait birçok şeyler duymuş idim. O zat şöyle derdi:</p>
			<p class="Baslik_2" id="_idParaDest-379">Konya Sultan Selim Camii</p>
			<p class="a_Paragraf">“Evlâdım, Konya’daki Sultan Selim Camiinde, Neyzen Emin Dede’nin biraderi olan Ömer Vasfi Efendi’nin yazıları var. O yazılar, dünyanın en güzel yazılarındandır. O yazıların altında Ömer Vasfi imzası olmasaydı, insan: Acaba Sâmi Efendi’nin mi, acaba Şevki Efendi’nin mi, acaba Şefik Bey’in mi yazısı, diyebilir... Fakat Ömer Vasfi Efendi’nin imzasını görünce: Ömer Vasfi denen zat da demek büyük hattatlardan sayılırmış, der...</p>
			<p class="a_Paragraf">“Bir de o camide, Sultan Selim Camii’nde bir tezhip var, tezyin var, nakış san’atı vardır. Sultan Selim Camii’ndeki o tezhibin güzelliği, renklerdeki cazibe, insicam, âhenk, İstanbul camilerinin birçoğunda yoktur.”</p>
			<p class="a_Paragraf">Konya’ya dönünce günlerce, aylarca Sultan Selim Camii’ne gider, o yazılara bakardım; Ömer Rüşdü Bey’in söylediği tezyin, tezhip san’atını hayranlıkla temâşâ ederdim.</p>
			<p class="Baslik_2" id="_idParaDest-380">Elâ bi-zikrillâh...</p>
			<p class="a_Paragraf">Mısır’a gittiğimde, Mustafa Sabri Efendi’nin misafir kabul ettiği odaya girince, karşıda kırka seksen yâhut kırka yetmiş ebadında, ta’lik yazısıyla yazılmış, merhum damadı Muhammed Ali Bey’in yazdığı, açık mavi üzerine altınla yazılmış, ta’lik yazıyla <span class="italik_E">“Elâ bi zikrillâhi tetmainnel kulûb” </span>yazısını gördüm.</p>
			<p class="a_Paragraf">O yazının güzelliği beni hayretler içinde bıraktı.</p>
			<p class="a_Paragraf">Sabri Efendi’ye, “Efendim, bu âyet-i kerîmenin sizin tarafınızdan şerh ve izahını isterim” deyince şöyle buyurdulardı: </p>
			<p class="a_Paragraf"><span class="italik_E">“Hiçbir şeyle değil, ancak </span><span class="italik_E">Allah’ı zikirle, kalblerde itmînân hâsıl olur.</span></p>
			<p class="a_Paragraf">“Güzellik vardır, insanın hissine hitap eder; güzellik vardır, aklına hitap eder; güzellik vardır, hayaline hitap eder. Güzellik de vardır, insânî melekelerimizin merkezi olan ruhumuza hitap eder ki, bu güzellikleri, ilâhî güzellikleri seyir ve temâşâda, başka âlemlere yükseldiğimizi duyarız. Bu esnada ruhumuz, ilâhî âlemi olan kendi dünyasına uçmuş oluyor sanki.”</p>
			<p class="a_Paragraf"> Sabri Efendi merhum şöyle de buyurdular:</p>
			<p class="Baslik_2" id="_idParaDest-381">Osmanlı hattındaki gönül âlemi</p>
			<p class="a_Paragraf">“Hak<span class="times">ī</span>katen İslâm san’atı, İslâm Hat san’atı, Osmanlı dehâsıyla bu mehâbetli güzelliğe ermiş; Osmanlı san’atkârları, hattatları levha olarak âyet-i kerîmeler, hadis-i şerifler, hikmet dolu vecizeler yazmışlar. Bir mü’minin âyet-i kerîmenin meâlinden, ruhundan, sırrından duyduğu lâtif mânalar ile şöyle düşünmüşler:</p>
			<p class="a_Paragraf">“Âyet-i kerîme, Allahu Teâlâ’nın kelâmıdır. Gerek zâtı gerek sıfâtı itibârıyle, hiçbir şeye, hiçbir kimseye benzemeyen Allahu Zülcelâl’in kelâmı da öyledir.”</p>
			<p class="a_Paragraf">“Böyle diyerek, yazıda mâna âlemlerinin, ruh âlemlerinin, gönül ikliminin sırlarını dile getirir olmuşlar. Bu sebeple, yazıya meraklı kimseler, bu sâyede büyük zevke büyük anlayışa ererler.”</p>
			<p class="Baslik_2" id="_idParaDest-382">İsmail Hakkı Altunbezer ve Kâmil Akdik Mısır’da</p>
			<p class="a_Paragraf">Sonra Mısır’da prens veliaht Muhammed Ali Paşa’nın, Mısır’ın Menyel denen mahallesinde bir kasrı, sarayı vardı. O saray, bir nevi güzel yazılar, hat san’atı sergisi idi. </p>
			<p class="a_Paragraf">Prens Muhammed Ali Paşa, yazıya olan merakı sebebiyle, her İstanbul’a gittikçe, bulduğu levhaları getirmiş; hatta İsmail Hakkı Altunbezer ve Kâmil Akdik gibi hattatları Kahire’de misafir etmişti. </p>
			<p class="a_Paragraf">Kâmil Akdik bilhassa son zamanlarda, Kral Ahmed Fuad’a, Kral Faruk’un babası Ahmed Fuad’a bir Kur’ân-ı Kerîm yazmak için Mısır’a gelmiş; Medresetü Tahsîni’l-Hutût’u açmış, orada senelerce müderris olmuş ve hattatlar yetiştirmiştir. Azîz er-Rıfâî’nin orada cidden şaheser tabloları vardır.</p>
			<p class="Baslik_2" id="_idParaDest-383">Boşnak Hattat Vehbi Bey</p>
			<p class="a_Paragraf">Mısır’da da bazı hattatlarla görüştüm. Bilhassa Türkiye’de Hulûsi Efendi’den ta’lik, Kâmil Efendi’den, İsmail Hakkı Altunbezer’den, hatta bir ara Hasan Rıza Efendi’den nesih tâlim etmiş olan, meşk etmiş olan Boşnak Hattat Vehbi Bey’le, hatt’a dair çok şeyler görüşür idik. Kendisi şöyle derdi:</p>
			<p class="a_Paragraf">“İnkılâplar, Müslüman-Türk’ün sînesinde derin yaralar meydana getirdi. Her yara, şahıslara göre tesirini değiştiriyor. Evet, yazı değişti, tarih değişti, takvim değişti; birçok şeyler değişti. Fakat yazı, hem değişti, hem de yasak edildi. Değişir de, yasak edilmez idi. Yazının yasak edilmesi, bende en derin yarayı bıraktı. 1938’de hocam Hulûsi Efendi’yi ziyaret ettiğimde,</p>
			<p class="a_Paragraf">“Hocam elhamdülillâh, sizi bâri buldum” dediğimde, şu hicran dolu, mâtem dolu sözü söylemişti bana:</p>
			<p class="a_Paragraf">“Evlat hepsi gittiler de, ben geberemedim. Maalesef bu günleri gördüm...”</p>
			<p class="Baslik_2" id="_idParaDest-384">Oğlum, ağlatmaya mı geldin!..</p>
			<p class="a_Paragraf">Hatta Neyzen Emin Bey’e gittim. Kapıyı çaldım, tanıyamadı beni: Hocam ben filânım, dedim.</p>
			<p class="a_Paragraf">“Oğlum, ağlatmaya mı geldin beni? Şair Âkif’in şu beyti vird-i zebânım oldu” dedi: </p>
			<p class="Siirler_E">Gitme ey yolcu berâber oturup ağlaşalım,<br/>Elemim bir yüreğin kârı değil paylaşalım;<br/>Şu mezarlar ki uzanmış gidiyor, ey yolcu,<br/>Nereden başladı, yükselmeye, bak nerde ucu.”</p>
			<p class="a_Paragraf">Hattat Vehbi Bey, hatt’a ait birçok şeyler bilirdi. Medine-i Münevvere’ye gelemediğinden, Medine-i Münevvere’deki Hattat Abdullah Zühdü Bey’in Harem-i Nebevî’deki yazılarını göremediğinden bahseder, üzülür idi.</p>
			<p class="Baslik_2" id="_idParaDest-385">Sultan Abdülhamid’in seçtiği hattat</p>
			<p class="a_Paragraf">Abdullah Zühdü Bey’den bahsederken, Hattat Vehbi Bey şunu söyler idi: </p>
			<p class="a_Paragraf">Mescid-i Nebevî bina edildiğinde, yeni yapılan kıble duvarlara ve kubbelere, bazı icab eden yerlere yazı yazacak bir hattat aranmış.</p>
			<p class="a_Paragraf">Sultan Abdülhamid merhum, o günkü hattatlar arasında bir imtihan açılmasını emretmiş. İmtihana giren hattatların yazılarını birer birer görmüş. Abdullah Zühdü Bey’in hattını görünce,</p>
			<p class="a_Paragraf">“Bu hattat kimdir?” diye sormuş.</p>
			<p class="a_Paragraf">“Efendim, bu hattat, yirmi beş yaşında bir genç; henüz talebe sayılır” demişler.</p>
			<p class="a_Paragraf">“Bu gencin yazısında bir câzibe görüyorum ben. İlâhî bir câzibe var, ruha tesir eden ilâhî bir câzibe var. Bunu gönderelim” demiş.</p>
			<p class="a_Paragraf">Abdullah Zühdü Bey için:</p>
			<p class="a_Paragraf">“Efendim, kendisi Ashab-ı Kirâm’dan Temîmü’d-Dârî sülâlesinden imiş; aslen Medineli oluyor” denilince,</p>
			<p class="a_Paragraf">“Demek bu zata nasip olacak bu yazıları yazmak; bu şerefe bu bahtiyar genç nâil olacak” demiş.</p>
			<p class="a_Paragraf">Hattat Vehbi Bey’den, Medine-i Münevvere’deki Abdullah Zühdü Bey’in hatlarına aşkım var idi. Gelince hayran oldum.</p>
			<p class="Baslik_2" id="_idParaDest-386">“Yazılara dalıyorum, namaz bitmiyor...”</p>
			<p class="a_Paragraf">Hatta bizim birader Ahmed Ziya, bazı kimseler tarafından kendine sorulmuş:</p>
			<p class="a_Paragraf">“Yâhu sen niye ön saflarda namaz kılmazsın?” </p>
			<p class="a_Paragraf">“Namaz fâsid oluyor; yazılara dalıyorum; imam selâm veriyor; ben hâlâ ettahiyâttü’yü okuyorum” demiş.</p>
			<p class="a_Paragraf">Yazı merakı, tarife sığmayan bir meraktır<span class="italik_E">. “Hat</span><span class="italik_E"> San’atımız”</span> diye yazdığım şiirlerle, bu âhengi, bu vecdi, bu cezbeyi, bu sevgiyi dile getirmek istedim.</p>
			<p class="Baslik_2" id="_idParaDest-387">Taklidi buysa, aslı nasıl!..</p>
			<p class="a_Paragraf">İbnülemin Mahmud Kemal Bey’in çıkarmış olduğu <span class="italik_E">“Son </span><span class="italik_E">Hattatlar”</span>da, hattat Hâmid’in Mustafa Râkım’ın bir Fâtiha’sını taklidini gördüm. “Râkım’ın Fâtiha’sını taklîden yazdım” diyor.</p>
			<p class="a_Paragraf">“Allah’ım, taklidi böyle olan bir yazının, aslı nasıl acaba” diye ruhumda Râkım’a olan bir aşk başladı. Sonra Râkım’a ait bazı yazılar gördüm. O günlerde Râkım’a ait aşkımı, hayranlığımı, şu kıt’ayla beyan etmiş idim:</p>
			<p class="Siirler_E">Hattatlar içinde beni mest eyledi Râkım<br/>Üslûbunu ilk gördüğüm an vecd ile doldum<br/>Esrarlı güzelliklere arttıkça merâkım<br/>Hat san’atının ben kara sevdâlısı oldum.</p>
			<p class="Baslik_2" id="_idParaDest-388">Bir dervişin hat aşkı ve tarifi</p>
			<p class="a_Paragraf">1980’de Almanya’da idik. Köln şehrinde bir sohbette, bir dostun evinde, Almanya’nın hatta Avrupa’nın birçok yerlerinden gelen dostlar vardı. Fakir, gönlümü mest eden büyük hattatlardan bahsederken, Râkım’dan başladım. </p>
			<p class="a_Paragraf">Kazasker Şefik Bey, Şevki, Sâmi, Kâmil Akdik, Hasan Rıza, Neyzen Emin Bey, Ömer Vasfi, Hâmid, Halim deyince; orada köşede oturan yaşlı başlı bir derviş ki sonradan Muhibbullah Efendi olduğu anlaşıldı, bir şey söyledi. </p>
			<p class="a_Paragraf">Öyle ki, hat tarihinde, hat âşıkları arasında, hatt’a ait böyle derin bir mâna ifade eden bir tarif bilmem var mıdır? Dedi ki:</p>
			<p class="a_Paragraf">Efendim, eğer Cenâb-ı Hak buyursaydı ki:</p>
			<p class="a_Paragraf">“Kullarım, bana ibâdette serbestsiniz. Bana ibâdette serbestsiniz; yalnız beni tefekkür edeceksiniz: Kâinattaki benim kudretimi, güzel sahnelerimi, kudretime delâlet eden acayipleri, seyir ve temâşâ edip; beni gözünüzle, sözünüzle, özünüzle zikredeceksiniz, tefekkür edeceksiniz, gâfil olmayacaksınız...</p>
			<p class="a_Paragraf">“Eğer Rabbim bana böyle bir hürriyet verseydi, dedi. Ömrümü Üniversitenin kapısındaki, Hattat Şefik Bey’in eseri olan, <span class="italik_E">‘Dâire-i Umûr-i Askeriyye’</span>ye bakmakla geçirirdim...”</p>
			<p class="a_Paragraf">Güya ben hat san’atı hakkında konuşma yapıyorum: Şefik Bey budur, Şevki Bey budur diyordum. Ömrümde duymadığım, hiçbir kitapta okumadığım bu sözü işitince, vecd içinde kaldım.</p>
			<p class="Baslik_2" id="_idParaDest-389">“Hatlarda ilâhî âlemler seyrolunur.”</p>
			<p class="a_Paragraf">Sabri Efendi’den işittiğime göre:</p>
			<p class="a_Paragraf">Osmanlı hattatlar âyet ve hadisler yazmışlar. Âyet ve hadisin ilâhî vahiy olduğunu, Allah’ın kelâmı olduğunu bilip inandıklarından, sanki yazdıkları âyet-i kerîmeler, âyet-i kerîmelerden doğan levhalar, onlar için lâhût âlemini temâşâ eden birer pencere olmuş... O pencerelerden lâhût âlemlerini, Cenâb-ı Hakk’ın cemâl, kemâl ve celâl sıfatlarını görmüşler, kendilerinden geçmişler... </p>
			<p class="a_Paragraf">İslâm’da resim, heykel, canlıların resmi haram olduğu için estetik hislerini, gönül âlemlerinde çağıldayan heyecanları, güzel tablolara, güzellere ait olan his ve duygularını, âyet-i kerîmeleri, hadisi şerifleri yazmakla ifâde etmişler. </p>
			<p class="a_Paragraf">Bununla başka âlemleri temâşâ etmişler ve onları seyredenlere, hat san’atından anlayan kimselere de o lâhût âlemlerine, o mâna âlemlerine nur, cemâl, kemâl ve celâl âlemlerine kanatlanma fırsatı vermişler.</p>
			<p class="a_Paragraf">Allah hepsine rahmet eylesin...</p>
			<p class="Baslik_2" id="_idParaDest-390">Tanıdığım hattatlar</p>
			<p class="a_Paragraf">Osmanlı devrinin son âlimlerini, son şeyhlerini, son şairlerini gördüm de, hattatlarından pek azını görmek nasip oldu. Hâmid Bey’i gördüm; Kemal Batanay’ı gördüm; tabii başta Necmeddin Okyay Hoca Allah rahmet eylesin ve Uğur Derman ile Hasan Çelebi Beyleri gördüm. Bir de tevâzudaki ifratı yüzünden kendisini gizleyen birâderim Ahmed Ziyâeddin... Ki kendisinden ayrıca bahsedeceğim... </p>
			<p class="a_Paragraf">Bu hattatlar, son devirde yaşamış ve yaşayan hattatlarımızdır. </p>
			<p class="Baslik_2" id="_idParaDest-391">Anadan doğma hattat</p>
			<p class="a_Paragraf">Bunların içinde, en çok Hattat Hâmid, cidden hat san’atının imamı denecek bir zattır. Kendisi hakkında yazdığım şiirler var. Fakire yazdığı kartı var. </p>
			<p class="a_Paragraf">Hâmid’de müstesna bir k<span class="times">ā</span>biliyet vardı. Bilhassa sülüste, celîde... Meselâ, Hattat Râkım’ın Fâtiha’sını taklidi… Eğer altında “Hâmid, Merhum Râkım’ın Fâtihasını taklit etmiştir” diye bir yazı olmasa, Râkım’ın diye kabul edilebilir. </p>
			<p class="a_Paragraf">Bazı kimselere “şair-i mâderzâd” yani “anadan doğma şair” denildiği gibi, hattât-ı maderzâd da oluyor. Sanki “anadan doğma hattat” Hâmid Bey’in Nazif Efendi’den başka hattatlardan ders aldığı görülmüyor.</p>
			<p class="Baslik_2" id="_idParaDest-392">Hattat Halim Bey</p>
			<p class="a_Paragraf">Halim de böyleydi. Allah rahmet eylesin, kendisiyle ancak hacca geldiği zamanda görüşmüş idim.</p>
			<p class="a_Paragraf">Ömer Kirazoğlu, ruhu şâd olsun öyle demişti:</p>
			<p class="a_Paragraf">“Halim Bey’le görüşmüştük. Görür görmez bana dedi ki: Ömer Bey, tebrik et beni, emekliye sevk edildim, emekli oldum. Artık gönlümde öyle istifler var ki, öyle âyet-i kerîmeler, öyle hadis-i şerifler, öyle kelâm-ı kibarlar var ki, inşâallah ruhumda yaşayan bu hasreti levhalar halinde âbideleştireceğim...”</p>
			<p class="a_Paragraf">On gün geçmedi, Halim Bey’in şehid olduğunu işittim. Yoksa Halim Bey hakikaten büyük kabiliyet, büyük istidâd idi...</p>
			<p class="a_Paragraf">Halim Bey’in Hâmid Bey’den ayrıldığı bir taraf vardı ki, bilenler rivayet ederler: Yazıyı sür’atli yazması; sür’atli yazdığı yazılarda bile güzellik bulunması...</p>
			<p class="a_Paragraf">Hâmid’in meziyeti ise, emek mahsûlü... Aynen Hâmid’in yazıları, Yahya Kemâl’in şiirleri gibi, emek, san’at, dikkat, himmet, alın teri, göz nuru... Allah cümlesine rahmet eylesin.</p>
			<p class="Baslik_2" id="_idParaDest-393">Hattat Uğur Derman Bey</p>
			<p class="a_Paragraf">Uğur Derman Bey, ta’lik yazan, yazıyı çok güzel anlayan, hezarfen denecek bir kardeşimizdir. Topkapı’daki nefis arşivlerden, bilhassa Necmeddin Hoca’dan çok istifade etmiş, çok şeyler öğrenmiş; Süheyl Bey’den çok şeyler öğrenmiştir. </p>
			<p class="a_Paragraf">Gençlerin, bilhassa hatta tezyîn ve tezhîbe meraklı olan gençlerin, kendisinden cidden istifade edecekleri bir kabiliyettir.</p>
			<p class="Baslik_2" id="_idParaDest-394">Hattat Hasan Çelebi Bey</p>
			<p class="a_Paragraf">Hattat Hasan Çelebi’ye gelince, sülüste celîde, mâşallah günümüzün en güzel hattatı sayılır. Hem Halim’e yetişti, hem Necmeddin Hoca’ya yetişti. Bilhassa Hâmid Bey’den, o büyük zattan ders aldı, icâzetnâme aldı. Oğlu Mustafa’yı da müzehhib olarak yetiştirdi. Kendilerine büyük istikballer dilemek, boynumuzun borcudur.</p>
			<p class="a_Paragraf">Hasan Çelebi, Kuba Mescidi’nin yazılarını yazdı. Kıbleteyn Mescidi’nin yazılarını yazdı. Cidde’de Riyad’da bazı camilerde yazılar yazdı. Artık Türkiye dışında da yeni yapılan cami ve mescidlere yazı yazmak üzere gidiyor. Kurân-ı Kerîm de yazıyor, işittim. İnşâallah muvaffak olmasını Cenâb-ı Hak’tan dileriz, inşâallah...</p>
		</div>
	</body>
</html>