<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-71</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-538">İki “Ze” İle de Zeki Olan Genç</p>
			<p class="a_Paragraf">1992 Sonbahar’ında bir Cuma günü saat 10.30 sularında Kadıköy iskelesinde, bilet alıp vapura binmek üzereyken, bir genç koştu geldi. Selâm verdi, selâmını aldım. Simasına baktım bir nur parçası...</p>
			<p class="a_Paragraf">“Adın ne yavrum?” diye sordum.</p>
			<p class="a_Paragraf">“Zeki efendim” dedi.</p>
			<p class="Baslik_2" id="_idParaDest-539">Hukuk’ta son imtihan</p>
			<p class="a_Paragraf">Hemen koştu, biletlerimizi aldı. Vapura bindik. Eminönü’ne gidiyoruz. Sohbetimiz başladı:</p>
			<p class="a_Paragraf">“Zeki Bey, nerede okuyorsunuz?”</p>
			<p class="a_Paragraf">“Hocam Hukuk Fakültesinde okuyorum. Cuma namazından sonra fakültede son imtihanım var. Duanızı istirham ediyorum.”</p>
			<p class="a_Paragraf">“Beni nereden tanıyorsunuz?”</p>
			<p class="a_Paragraf">“Hocam sizi tanımayan var mı? Ebedî Risâlet Sempozyumu’nda karşınızdaydım.”</p>
			<p class="Baslik_2" id="_idParaDest-540">Sen acaba hangi “zeki”sin?</p>
			<p class="a_Paragraf">“Adınız Zeki imiş, pek güzel. Fakat acaba hangi, zeki? Zel ile yazılan zeki mi, ze ile yazılan zeki mi? Birisi: Akıllı, basiretli; idrâk, anlayış, derinlik, hassâsiyet sahibi, derin insan mânâsına; diğeri de: Temiz, nezîh, afîf, pâk, pek berrak, billur gibi... </p>
			<p class="a_Paragraf">“Sen bunların hangisisin?” diye sorup lâtife ettim... </p>
			<p class="a_Paragraf">Ciddi ve geniş bilgisine işaret eden bir cevap verdi:</p>
			<p class="a_Paragraf">“Hocam sizin buyurduğunuz o geniş mânâ, Osmanlıca harflerimizle çıkar. Eskiden dört ayrı harfle yazılan sesi, şimdi latin harfleriyle, bir tane zet harfiyle yazıyoruz...”</p>
			<p class="a_Paragraf">“Anlaşıldı Zeki Bey yavrum, siz bu idrâk, anlayış ve edeb ile her iki ze ile yazılan sıfatlara sahipsiniz. Hem idrâk ve anlayış sahibi, hem temiz ve nezîh bir müslüman gençsiniz... İmtihanınız ne zamandı?”</p>
			<p class="a_Paragraf">“Hemen Cuma namazından sonra hocam; aman duanızı istirham ederim...” </p>
			<p class="Baslik_2" id="_idParaDest-541">İmtihanda nasıl davranmalı...</p>
			<p class="a_Paragraf">“Peki, Zeki Bey, dua edeyim. Yalnız bir de tavsiyem olacak: Allah’ın izniyle, imtihan salonunda, sanki imtihanı eden hocalar talebeymiş de, sen hocaymışsın gibi, onlara ders anlatır, konferans verir gibi, metni şerh eder gibi konuşacaksın... Hiç çekinme, korkma. Çünkü sana bir senede okuttukları, senin de bildiğin bahisleri, maddeleri soracaklar. Hiç heyecanlanma, korkma, irkilme...”</p>
			<p class="a_Paragraf">Cuma’yı Yeni Cami’de kıldık; Zeki Bey gitti. Fakat Zeki Bey’in yüzündeki nur, gönlümde parlamaya devam ediyordu. </p>
			<p class="Baslik_2" id="_idParaDest-542">Akşamki davette</p>
			<p class="a_Paragraf">O akşam Osman Keleş isminde bir kardeşte davetliydik. Onlara olanları anlattım:</p>
			<p class="a_Paragraf">“Bugün Cuma namazından evvel Kadıköy’de böyle bir manzarayla karşılaştım. Zeki kelimesi üzerine şöyle bir konuşma oldu...” deyince meğer hane sahibinin oğlu Zeki Bey’i tanırmış; telefon etmiş:</p>
			<p class="a_Paragraf">“Yâhu sen bugün imtihandan evvel birisini gördün mü?”</p>
			<p class="a_Paragraf">“Evet, filân hocayı gördüm; dua etti; bana hocalara karşı şöyle şöyle davran, dedi. Öyle yaptım, aynen dediği gibi oldu. Daha imtihan bitmeden, hocalar beni tebrik edip, başarılar dilediler...”</p>
			<p class="a_Paragraf">“Yâhu, o hoca, bu gece burada!</p>
			<p class="Baslik_2" id="_idParaDest-543">Adedleri çok olsun</p>
			<p class="a_Paragraf">Yarım saat sonra, baktık bizim Zeki Bey karşıma geldi. Görüştük, dualar ettik.</p>
			<p class="a_Paragraf">Sonra kendisinden Medine-i Münevvere’de bir mektup aldım. Adeta bir alev bestesi... Der ki, Zeki Bey:</p>
			<p class="a_Paragraf">“Hocam aylarca evvel vapurda yaptığımız sohbetin alevi hâlâ kalbimi yakıyor; dualarınızı her zaman gönlümde, ruhumda, hatırlıyorum...”</p>
			<p class="a_Paragraf">Allah bu Zeki Beylerin adedini çok eylesin, inşâallah.</p>
		</div>
	</body>
</html>