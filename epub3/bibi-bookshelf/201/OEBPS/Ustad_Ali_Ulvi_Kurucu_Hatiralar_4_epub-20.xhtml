<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-161">Bandırmalı Ali Ağabey</p>
			<p class="a_Paragraf">Bandırmalı Ali ağabey müstesna bir insan... Osmanlıcayı çok iyi bilir. Meşâyih, ulema, gönül ehli kimseler, fuzelâ, üdebâ, edipler, şairler tarafından sevilen bir ağabeyimiz...</p>
			<p class="Baslik_2" id="_idParaDest-162">“Ali Bey’i görmekle, gamlarım gider...”</p>
			<p class="a_Paragraf">Kendisini, Şeyh Haydar Efendi, Neyzen Emin Bey, Süheyhl Ünver Bey, Hacı Kâmil Akdik, İsmail Hakkı Altunbezer, Hattat Halim, Hattat Hamid Beyler gönülden severler...</p>
			<p class="a_Paragraf">Tâhirül Mevlevî merhum, kendisine “mânevî evlâdım” diyor. Hattat Necmeddin Okyay Hoca:</p>
			<p class="a_Paragraf">“Ali Bey’i görmekle gamlarım gider, derdimi unuturum; gönlüm neş’eyle, feyizle, sevinçle dolar” dermiş. </p>
			<p class="Baslik_2" id="_idParaDest-163">Vefâda, sehâda, dostlukta erişilmez</p>
			<p class="a_Paragraf">Ali Ağabey, vefâda, sehâda, dostlukta örnek bir ağabey olduğu gibi, kıymetine, meziyetine, ahlâkına, faziletine erişilemeyen bir gönül dostudur. </p>
			<p class="a_Paragraf">Her vesileyle Bandırma’dan Medine-i Münevvere’ye fakiri aramakta pâyesine erişilmeyen bir dosttur. Kandillerde, mübarek gecelerde, her münasebetle ve devamlı sûrette fakiri arar...</p>
			<p class="a_Paragraf">1970’li yıllarda fakiri aramış; Konya’da idim. İstanbul’dan sormuş; Konya’da olduğumu öğrenmiş... Konya’ya geldi. Konya’nın Meram bahçesinde bir sohbette idik. Ali Kemal Bey’in de o günlerde bir misafiri vardı. Nijerya’nın sıhhiye bakanlarından Doktor Cibril Bey... Londra’da Ali Kemal Bey’le birlikte dâhiliye ihtisası yapmışlar. O da beraberimizde idi...</p>
			<p class="Baslik_2" id="_idParaDest-164">Güller üzerine gönül sohbeti</p>
			<p class="a_Paragraf">Ali Ağabey oraya geldi. Konuşup görüşülüyordu. Önümüzdeki tarafta güller vardı. Gül bahçesine geçildi. Ali Ağabey açıldı:</p>
			<p class="a_Paragraf">“Şunun rengi pembe, bunun rengi kırmızı, şu beyaz... Acaba şu gülün rengi neden sarıdır?.. Bu bir ifadedir, bir bestedir; diğer bir lisanda bir güftedir... Cenâb-ı Hak, Kur’ân-ı Kerîm’inde: <span class="italik_E">Kâinatta her şey Allah’ı tesbih eder, zikr </span><span class="italik_E">eder; fakat siz onların dilini bilmediğiniz için, tesbihlerini, zikirlerini, dediklerini </span><span class="italik_E">anlamıyorsunuz,</span> buyuruyor...</p>
			<p class="a_Paragraf">“Acaba bu gülün rengi niçin sarıdır? Bu sarılık neyin ifadesidir? Esmâ-yı Hüsnâ’nın acaba hangisini okuyor? Vird-i zebânı acaba nedir? Kendi diliyle, acaba subhânallah mı diyor; elhamdülillâh mı diyor?.. Doksan dokuz esmâdan, acaba hangisi bunun zikridir?..” diye ağladı ve bizi de ağlattı...</p>
			<p class="Baslik_2" id="_idParaDest-165">Giderken de dönerken de ağlatır</p>
			<p class="a_Paragraf">Ali Ağabey, İstanbul’a her vardığım zaman, fakiri ilk defa ziyarete gelen dostlarımdandır... Fakir de defalarca Bandırma’ya kendisini ziyarete giderim... Birkaç defa, sağ olsun Selçuk Eraydın Bey kardeşimiz, Ziya Belviranlı, diğer kardeşlerimizden Ekmeleddin Bey, Uğur Derman Bey birlikte ziyaretine gittik. </p>
			<p class="a_Paragraf">Ali Ağabey de Bandırma’daki sevdiklerini çağırır, sohbet ederiz... Sohbetten ayrılıp da Bursa’ya doğru gelirken, yol boyu gözyaşı dökeriz. Ali Ağabey, dostlarını, hem ziyaretlerine gelirken, hem ziyaretlerinden sonra vedâ ederken ağlatan bir ağabeydir.</p>
			<p class="a_Paragraf">Allah ömürlerine bereket versin. Ali Ağabey, faziletiyle, nezâketiyle, edebiyle cidden gönül dostu olduğu gibi, şiirden anlar, yazıdan anlar; her şeyin güzelini sever; yaptığı şeylerin de en güzelini yapar...</p>
			<p class="a_Paragraf">Allah feyzini daim eylesin, inşâallah...</p>
		</div>
	</body>
</html>