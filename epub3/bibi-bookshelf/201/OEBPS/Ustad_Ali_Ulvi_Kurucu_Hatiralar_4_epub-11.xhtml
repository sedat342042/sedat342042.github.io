<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-90">Abdurrahman Gürses Hocaefendi</p>
			<p class="a_Paragraf">Hendekli Hâfız Abdurrahman Gürses Hocaefendi 1935’te Tarsus’tan geliyorlarmış, Konya’ya uğradılar. Kapı Camiinde, bir öğleden sonra Sûre-i Mâide’nin son âyetlerinden, estaîzübillâh:</p>
			<p class="a_Paragraf"><span class="italik_E">“Ve iz evhaytu ile</span><span class="italik_E">’l-havâriyyîne en âminû bî ve bi-resûlî...”</span> âyetinden başlayarak, sûrenin sonuna kadar bir aşr-i şerif okudular. Bir buçuk sayfa kadar, on âyet-i kerîme...</p>
			<p class="a_Paragraf">Kendisini, hocam Kâdirişeyhi-zade Ali Efendi’yle birlikte dinlemiştik... Okuma bitip Hocaefendi uğurlandıktan sonra Ali Efendi hocam, şunları söylemişti:</p>
			<p class="Baslik_2" id="_idParaDest-91">Sesin manevî tesiri</p>
			<p class="a_Paragraf">“Evlâdım, simalar gibi seslerde de bir şua, bir parıltı var, gözle görülmeyen bir şua var. Ruhla duyulan, vicdanla sezilen bir râyiha, bir koku var. Bazı sesler, insana manevî tesir yapar. Sesin güzelliğiyle beraber, okuyuşta bir halâvet, bir tatlılık, bir manevî tesir olur.</p>
			<p class="a_Paragraf">“Bu tesir, kulağınızdan varlığınıza yayılan bir tesirden ziyade, vicdanınıza, ruhunuza tesir eden manevî bir füyûzat, bir feyiz, bir bereket, bir tatlılık verir.</p>
			<p class="a_Paragraf">“Bu ikinci tesir, okuyucunun takvası, imanı, ahlâkı, fazileti, gönül âlemi ve ruh dünyasıyla alâkası olan bir haldir. Bu zatta o hal var... Okurken kimin kelâmını okuduğunun farkında...</p>
			<p class="Baslik_2" id="_idParaDest-92">Okuyandan, dinleyenin ruhuna...</p>
			<p class="a_Paragraf">Tesir buradan geliyor. Sade sesin güzelliği, tecvide, edâya, makâma, tertîle, riâyetinden değil... Onlardan ziyade, ruhundan sesine, sesinden okuyuşuna, okuyuşundan dinleyenlerin ruhuna aksedip tesir eden, ilâhî bir câzibe halinde akan bir hâlet-i rûhiye var. Tesir eden asıl o haldi.</p>
			<p class="a_Paragraf">“Yavrum, sizlere tavsiyem, Kur’ân-ı Kerîm okurken, evvelâ bu hâlet-i rûhiyeye bürünün: Bu kelâm kimin kelâmıdır; ne için indi; Resûlullah, sahabe-i kirâmı bu Kur’ân’la terbiye etmemiş miydi...”</p>
			<p class="a_Paragraf">Bunları söylerken hocam Ali Efendi, beni Gürses Hocaefendi’nin okuyuşundan alıp, başka âlemlere götürmüştü. Şunları da ekledi:</p>
			<p class="a_Paragraf">“Abdurrahman Gürses Hoca, dört sene önce Konya’da bütün bir Ramazan kalmıştı. Kendisi geçen birkaç yıl içinde daha bir kemâl, daha bir vakâr, daha bir nurlu hal kazanmış...”</p>
			<p class="Baslik_2" id="_idParaDest-93">“Camide ne sır konuşulur?”</p>
			<p class="a_Paragraf">Hocam Ali Efendi, fakire bu nasihatleri ederken, tabii Gürses Hoca gidince cemaat de dağılmış, camide birkaç kişiden başka kimse kalmamıştı. Bunlar uzaktan bize bakarlarmış, hocam onları çağırdı; biraz çekinerek yaklaştılar:</p>
			<p class="a_Paragraf">“Efendim, ikiniz hoca talebe konuşuyorsunuz diye gelemedik. Efendimiz aleyhisselâm: İki kişi konuşurken, siz üçüncüsü olmayın, belki konuştukları bir sırdır, buyurdukları için…” dediler.</p>
			<p class="a_Paragraf">Hocam merhum,</p>
			<p class="a_Paragraf">“Yâhu camide ne sır konuşulur... Hendekli Abdurrahman Hocaefendi’nin okuyuşu beni başka âlemlere götürdü de, bilmem Hâfız Ali evlâdıma neler söyledim. Ruhumda duyduğum şeyleri ifade ettim. Yâhu Allahın kulu, keşke gelseydin de sen de dinleseydin. Bunlar bir daha da söylenmez...” diye cevap vermişti; Allah rahmet eylesin.</p>
			<p class="Baslik_2" id="_idParaDest-94">O ağladı, ben ağladım...</p>
			<p class="a_Paragraf">İstanbul’a ilk gittiğimde, 1955 senesinde, kendisinin hiç unutamadığım, hayranı olduğum bir haline şahit oldum.</p>
			<p class="a_Paragraf">Kabri cennet olsun Hulûsi Topbaş Bey merhum ile bir Kadir günü Sultanhamamı’ndaki mağazasında idik. Beni arabasına aldı:</p>
			<p class="a_Paragraf">“İkindiyi Beyazıt’ta kılalım. Namazdan sonra Hâfız Abdurrahman Efendi mihrâbiye okur, onu dinleyelim; hem de selâmlaşalım” dedi.</p>
			<p class="a_Paragraf">Namazdan sonra Gürses Hoca beş sayfa kadar okudu. Çok güzel okudu. Cemaati mest etti...</p>
			<p class="a_Paragraf">Okuma bitip de Fatiha çekip, mihraptan kalkınca fakiri bir kucaklaması var, Allah !.. Belki beş dakika, o ağladı, ben ağladım... Ramazan, Kadir günü, o Kur’ân ziyafetinden sonra o candan kucaklaşma, candan ağlama, unutulacak şey değildi.</p>
			<p class="Baslik_2" id="_idParaDest-95">Nezâket timsali</p>
			<p class="a_Paragraf">Hocaefendi, çok vakur, temkinli, ağladığını kimseye göstermeyen, manevî hallerini izhardan çok çekinen, riya gibi görünecek her türlü gösterişten çok uzak, iffetin, nezâhetin, ulviyetin, nezâketin, bir timsâli idi... Gözyaşlarını silerken,</p>
			<p class="a_Paragraf">“Teşrifinizden haberim yoktu. Sizi görmekle, kendimi Medine-i Münevvere’deyim, Ravza-i Mutahhara’dayım sandım. Civâr-ı Akdes’deyim hayal ettim. Kucaklarken o kokuyu duyayım diye, sizi bağrıma bastım...” diyordu.</p>
			<p class="a_Paragraf">Hoca, hac yollarının bütün cefalarına tahammül eden bir hocadır. Nur inen beldelere âşıktı. Her sene gelir... “Hoca bu yıl gelemeyecek galiba” derim; bakarım, Ravza-i Mutahhara’da görürüm.</p>
			<p class="Baslik_2" id="_idParaDest-96">“Burası kervansaray olmuş...”</p>
			<p class="a_Paragraf">Bir sene fakirhanede kaldı. Tahammüllü insan... Bizim ev tabii misafirhane gibi; o zamanki evimiz hemen Mescid-i Nebevî’nin yakınında idi. Kaybolan bize gelir, sokakta kalan bize gelir... Bilmezler, Hocaefendi’nin kapısını sabaha kadar elli kişi çalmış: Tak, tak... Hoca kalkar açar. Bakarlar Hocaefendi...</p>
			<p class="a_Paragraf">Sabahleyin dedi ki:</p>
			<p class="a_Paragraf">“Efendim, sizin burası misafirhaneyi de geçmiş, kervansaray olmuş. Şeyh Es’ad Efendi’nin şiirindeki,</p>
			<p class="Siirler_E"><span class="italik_E">Ne yerden kervân-ı gam göçer olsa konar bende,<br/>Belâ </span><span class="italik_E">râhında şimdi bir muayyen menzil oldum ben.</span></p>
			<p class="a_Paragraf">Beytindeki “belâ râhı” nı “çile râhı” diyelim. Sizin burası da “çile yolunda bir durak, uğrak” olmuş... Siz nasıl uyuyorsunuz? Benim bir odam çalınıyor, sizin bütün eviniz çalınıyor?..” Fakir:</p>
			<p class="Baslik_2" id="_idParaDest-97">“Medineli olmak zor yâhu!...”</p>
			<p class="a_Paragraf">“Efendim, biz hacdan sonra uyuruz” diye cevap verince,</p>
			<p class="a_Paragraf">“Medine-i Münevvereli olmak çok zor yâhu... Akşama kadar kütüphaneye gelenler, adres soranlar; sonra sabaha kadar eve gelenler...” demişti. Kendisine, </p>
			<p class="a_Paragraf">“Efendim, bu husustan dolayıdır ki, Efendimiz salâllahu aleyhi ve sellem bize sabrı tavsiye buyuruyorlar: <span class="italik_E">Men sabara alâ le’vâihâ ve şiddetihâ küntü </span><span class="italik_E">lehu şefiân yevme’l-kıyâme, </span>buyuruyorlar, deyince, Hoca ağlayarak, şunları söylemişti:</p>
			<p class="a_Paragraf">Âlemlere rahmet olan o Resûl-i Kibriyâ, ümmetine şefaatçi olmaz mı? <span class="italik_E">Kendini Allah’a kul, beni de peygamber bilsin, </span><span class="italik_E">günâhkâr da olsa ben ona şefaat edeceğim, Allahım bana şefaathakkı </span><span class="italik_E">verecek</span> diye müjde eden o Nebiyy-i Zîşân, buradaki yakınlarına komşularına şefaatçi olmaz mı?..”</p>
			<p class="Baslik_2" id="_idParaDest-98">“Hocaefendi tekrar gelebilecek mi?”</p>
			<p class="a_Paragraf">Galiba 1976 senesiydi. Said Şâmil Bey’in evinden Hoaefendi’yi İstanbul’a gönderiyoruz. Fakat çok rahatsızdı. Said Şâmil Bey, pek üzüntülü bir sesle şunları söylemişti:</p>
			<p class="a_Paragraf">“Yâhu ehl-i Medine! Ben Hocaefendi’yi çok rahatsız görüyorum. Benim kendime, kendi dualarıma itimadım yok...</p>
			<p class="a_Paragraf">“Fakat ehl-i Medine, sizler, Hocaefendi için dua edin. Bu kibar Osmanlı efendisi, bu hastalıktan kurtulsun da Kur’ân-ı Kerîm’e hizmete devam etsin... Çünkü bu ilim artık garip kaldı... Siz daha iyi bilirsiniz ki, bu kırâat ilmini bilen, sonra bu ahlâkta, bu nezâhet, fazilet ve sehâvette bir âlim bulmak çok zor.</p>
			<p class="a_Paragraf">“Abdurrahman Gürses Hoca gibi zevat, tarihten birer yaprak demektir. Bunlar mücerred birer tarihtir; bunlar başlı başına bir âbidedir. Bunlar fazilet, nezâhet, ahlâk âbidesidir...”</p>
			<p class="a_Paragraf">Araba kapıda bekliyordu. Hocaefendi’yi dualarla gönderdik. Herkes, son günleri, son demleri diye hayatından endişe ederken, hamdolsun, iyileşti, sıhhatine kavuştu; daha defalarca hacca geldi.</p>
			<p class="Baslik_2" id="_idParaDest-99">Kur’ân’a hizmete devam</p>
			<p class="a_Paragraf">Uzun yıllar imam ve hatibi olduğu Beyazıt Cami-i şerifinden emekli olduktan sonra, senelerdir hasretini çektiği Kur’ân hizmetine de kavuştu. Diyanet İşleri Başkanlığı’nın açtığı Haseki Yüksek İhtisas Medresesinde, yetişmiş, tam ehil din adamlarına, genç âlimlere kıraat ilmini okutuyor. </p>
			<p class="a_Paragraf">Bugün Hâfız Hendekli Abdurrahman Gürses Hocaefendi kardeşimiz, “Şeyhü’l-Kurra” olmanın faziletini, meziyetini bihakkın temsil ve takdir ediyor... Geçenlerde merhum Turgut Özal’ın cenaze namazını dahi kıldırmasını görünce bahtiyar oldum. Allah ömrüne bereket versin.</p>
		</div>
	</body>
</html>