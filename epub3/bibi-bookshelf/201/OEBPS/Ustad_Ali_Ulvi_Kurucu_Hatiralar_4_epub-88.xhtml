<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-88</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-649"> “Suda Bir Şey Yoktur İnşâallah!”</p>
			<p class="a_Paragraf">Yaşar Tunagür Hocaefendi, ibretli ve hoş bir hadise anlatmıştı. Şöyle demişti:</p>
			<p class="a_Paragraf">Bir Ramazan, Hollanda’dan uçağa bindik. Tayyare şirketine: “Biz oruçluyuz, bizim akşam yemeğimizi iftar vakti, güneş batınca getirmelisiniz” diye tenbih etmiştik; onlar da kabul etmişlerdi.</p>
			<p class="a_Paragraf">Tayyarede gelirken, güneşin battığını gördük; yemeklerimizi istedik; getirdiler...</p>
			<p class="Baslik_2" id="_idParaDest-650">“Hocam, etlerinde şüphe var!..”</p>
			<p class="a_Paragraf">Tam yemeğe başlayacağımız anda, yanımda bir Türk işçisi oturuyordu, müdahale etti; dedi ki:</p>
			<p class="a_Paragraf">“Hocam biz bunların yemeklerini yemiyoruz. Zira etlerinden şüphe ediyoruz...”</p>
			<p class="a_Paragraf">Yemek paketini daha açmamıştım. Baktım, vatandaş şüpheli, tedirgin, üzgün... Beni de korkuttu. Yesem bir de gücenecek, belki de kızacak...</p>
			<p class="a_Paragraf">“Eh hayırlısı Allah’tan... Öyleyse ekmekle iftar edip orucumuzu açalım” dedim.</p>
			<p class="Baslik_2" id="_idParaDest-651">“Hocam, ekmekleri de şüpheli...”</p>
			<p class="a_Paragraf">Bunun üzerine, Allah selâmet versin, bizim işçi vatandaş dedi ki:</p>
			<p class="a_Paragraf">Hocam, bunlar ekmeği de tavalarda pişirirler; tavayı fırına sürdükleri zaman da bir yağ sürerler... Acaba bu yağ helâl yağdan mıdır? Onda da şüphe var...”</p>
			<p class="a_Paragraf">Bizim evliya, ekmeği de bizden men etti...</p>
			<p class="Baslik_2" id="_idParaDest-652">Neyse, suya bir şey demedi...</p>
			<p class="a_Paragraf">Kapalı su şişeleri vardı. Dedim ki:</p>
			<p class="a_Paragraf">“Bu suların ağzı kapalı, inşâallah suya da yağ filân bir şey katmamışlardır? Bari suyla açalım orucumuzu...”</p>
			<p class="a_Paragraf">Artık ona bir şey demedi... Su ile iftar yaptık. </p>
			<p class="a_Paragraf">İstanbul’a geldik. Halbuki uçağımız Ankara idi. Neyse başka bir uçağa geçtik, Ankara’ya gittik...</p>
			<p class="Baslik_2" id="_idParaDest-653">“Aman hanım, bana ekmek!..”</p>
			<p class="a_Paragraf">Eve vardığımda sahurun sona ermesine, imsâke on beş dakika kalmıştı. Hanıma dedim ki:</p>
			<p class="a_Paragraf">“Evvelâ es-selâmu aleyküm; ikincisi, aman bana ekmek peynir mi, zeytin mi, reçel mi, her ne getireceksen çabuk yetiştir!..</p>
			<p class="a_Paragraf">“Hayırdır inşâallah?”</p>
			<p class="a_Paragraf _idGenParaOverride-1">“Yâhu biz ta dünkü sahurdan beri açız! Aman bir şeyler getir!” dedik, öylece ertesi günkü orucumuzu tuttuk, elhamdülillah...</p>
		</div>
	</body>
</html>