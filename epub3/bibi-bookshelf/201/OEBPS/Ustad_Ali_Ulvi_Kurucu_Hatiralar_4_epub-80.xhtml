<html xmlns="http://www.w3.org/1999/xhtml">
	<head>
		<title>Ustad_Ali_Ulvi_Kurucu_Hatiralar_4_epub-80</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Ustad_Ali_Ulvi_Kurucu_Hatiralar_4_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-612">Emekli Hâkimler</p>
			<p class="a_Paragraf">Hac mevsimi dışında, 1980’li yıllardaydı; on emekli hâkim geldi. Hepsi emekli olmuşlar, umre ve Peygamber-i Zîşân’ı ziyâret için, birlikte karar verip yola çıkmışlardı.</p>
			<p class="Baslik_2" id="_idParaDest-613">“Bizi en çok dinî dâvalar üzdü...”</p>
			<p class="a_Paragraf">Kütüphane’ye geldiler, oturduk, konuşuyoruz. Kendilerinin emekli hâkimler olduklarını söyledikleri zaman, gayr-i ihtiyârî olarak sormaktan kendimi alamadım:</p>
			<p class="a_Paragraf">“Hâkim beyler, sizin hayatınız sahnelerle doludur. Her biriniz 30-35, belki daha fazla yıl bu vazifede bulundunuz. Sizin hâfızalarınızda, kim bilir ne canlı hâtıralar vardır?”</p>
			<p class="a_Paragraf">“Gâyet tabii, evet öyledir...” dediler.</p>
			<p class="a_Paragraf">İçlerinden birisi,</p>
			<p class="a_Paragraf">“Arkadaşlara vekâleten sözü ben alayım” dedikten sonra, şunları söyledi:</p>
			<p class="a_Paragraf">Bizim gibi düşünen, inançlı hâkimleri en çok üzen dâvalar, dinî dâvalardı. Bilhassa “Arap harfleri okuttu” diye, Kurân-ı Kerîm okutup öğretenlerin veya “Âyin yaptı” diye, Allah’ı zikreden müslümanların ihbar üzerine, basılıp suçlu gibi mahkemelere sevk olunmaları, bizi en çok üzen dâvalar olurdu.</p>
			<p class="Baslik_2" id="_idParaDest-614">“Âyin yapanları yakaladım!..”</p>
			<p class="a_Paragraf">Hiç unutmam, Urfa’nın bir kazasında hâkim idim. Soğuk bir kış gününde, polis mahkemeye bir grup vatandaş getirdi. </p>
			<p class="a_Paragraf">“Hayır inşâallah evlâdım, kim bunlar?” diye sordum.</p>
			<p class="a_Paragraf">“Efendim bunları cürm-i meşhud hâlinde yakaladım getirdim.”</p>
			<p class="a_Paragraf">“Ne yapıyorlardı?”</p>
			<p class="a_Paragraf">“Âyin yapıyorlardı!”</p>
			<p class="a_Paragraf">“Nasıl yapıyorlardı?”</p>
			<p class="a_Paragraf">“Allah, Allah, Allah diyorlardı.”</p>
			<p class="a_Paragraf">“Allah mı diyorlardı?”</p>
			<p class="a_Paragraf">“Evet efendim...” </p>
			<p class="Baslik_2" id="_idParaDest-615">“Oğlum sen Allah demez misin?”</p>
			<p class="a_Paragraf">Bunun üzerine polise sordum:</p>
			<p class="a_Paragraf">“Oğlum sen Allah demez misin?” Biraz düşündü, </p>
			<p class="a_Paragraf">“Derim” dedi.</p>
			<p class="a_Paragraf">“E ben de derim... Demek cürüm müşterek oluyor. Biz de mi suça iştirak ettik...”</p>
			<p class="a_Paragraf">“Ama efendim, bunlar yalnız Allah demekle kalmıyor, bir de ellerinde def gibi bir şey vardı, onu çalıyorlardı... Defle beraber Allah Allah deyip âyin yapıyorlardı.”</p>
			<p class="a_Paragraf">Polise sordum:</p>
			<p class="a_Paragraf">“Evlâdım sizin evinizde radyo yok mu?”</p>
			<p class="a_Paragraf">“Var...”</p>
			<p class="a_Paragraf">“E sen radyoda, yurttan sesler, fasıl heyeti, ince saz gibi programları dinlemiyor musun?”</p>
			<p class="a_Paragraf">“Dinlerim efendim...”</p>
			<p class="a_Paragraf">“E bende de var, ben de dinlerim... Şimdi kanunda Allah demenin suç olduğuna dair bir madde de yok...”</p>
			<p class="Baslik_2" id="_idParaDest-616">Masumların gözyaşları...</p>
			<p class="a_Paragraf">Fakat biz bu konuşmayı güzel güzel yaparken, bizi dinleyen, o yakalanıp getirilmiş masumların gözlerinden yaşlar damlamaktaydı... </p>
			<p class="a_Paragraf">O yaşlar sanki ağlama değil, vatandaşın yaralı kalbinden gelen birer feryadın gözyaşları idi... </p>
			<p class="a_Paragraf">Boyunlarını bükmüşler, hâkimden bir imdat, bir anlayış, bir beraat kararı bekliyorlardı...</p>
			<p class="a_Paragraf">Polisi de usûlünce, sukünetle iknâ ve tatmin etmek lâzımdı. </p>
			<p class="a_Paragraf">Kendisine sordum:</p>
			<p class="a_Paragraf">“Oğlum, polis bey, bunlar karakolu filân bastılar mı?”</p>
			<p class="a_Paragraf">“Hayır efendim.”</p>
			<p class="a_Paragraf">“Peki, yanlarında devlet hükümet aleyhine bir broşür, yazı filân var mıydı?”</p>
			<p class="a_Paragraf">“Hayır efendim...”</p>
			<p class="Baslik_2" id="_idParaDest-617">O kara günler!..</p>
			<p class="a_Paragraf">“Bak yavrum, bu vatandaşların anaları, hanımları, belki yavruları kim bilir ne heyecan, korku içinde bekleşirler... Sen de Allah diyorsun, ben de... Radyoda def çalınır, sen de dinliyorsun  ben de...”</p>
			<p class="a_Paragraf">Diyerek, masum müslümanları bırakabilmiştim.</p>
			<p class="a_Paragraf">Cenâb-ı Hak, o kara günlerde ve her yer ve her zamanda mü’minleri koruyan bu gibi kardeşlerimize sağlık ve iman selâmetliği lütuf buyursun... </p>
		</div>
	</body>
</html>