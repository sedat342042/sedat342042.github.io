<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-43</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">“Mali sistemi ve mahkemeleri kontrol edin yeter... gerisini ayaktakımına bırakın.” Padişah-İmparator size bu tavsiyede bulunuyor. Ve diyor ki: “Kazanç istiyorsanız</span><span class="CharOverride-2"> hükmetmelisiniz.” Sözlerinde haklılık payı var, ama kendime şu soruyu sormadan edemiyorum: “Ayaktakımı kim, yönetilenler kim?”  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Arrakis Uyanıyor”,   </p>
			<p class="paragraf ParaOverride-9">Muad’Dib’in Landsraad’a Gönderdiği Gizli Mesaj  </p>
			<p class="paragbos">  </p>
			<p class="paragraf">Jessica’nın aklından ansızın bir düşünce geçti: <span class="CharOverride-2">Paul kumsüvarisi sınavına her an başlayabilir. Bunu benden gizlemeye çalışıyorlar, ama</span><span class="CharOverride-2"> açıkça ortada.</span>  </p>
			<p class="paragraf"><span class="CharOverride-2">Chani de gizemli bir göreve gitti.  </span></p>
			<p class="paragraf">Jessica gece vakti, dinlenme odasında oturmuş dinleniyordu; az önce dersten çıkmıştı ve az sonra bir başka derse girecekti. Burası hoş bir oda olsa da, katliamdan kaçmadan önce yaşadıkları Tabr Siyeçi’ndeki odası kadar büyük değildi. Yine de yerde kalın halılar, yumuşak minderler, alçak bir kahve masası, duvarlarda rengârenk örtüler, tavanda da donuk sarı ışık yayan korküreler vardı. Odadaki, Fremen siyeçlerine özgü kesif post kokusu, Jessica’nın kendini güvende hissetmesini sağlıyordu  </p>
			<p class="paragraf">Ama kendini hep yabancı bir yerde gibi hissedeceğini biliyordu. Bunun sebebi, halıların ve duvar örtülerinin gizleyemediği sertlikti.  </p>
			<p class="paragraf">Dinlenme odasına hafif çan, davul ve alkış sesleri geldi. Jessica bir doğumun kutlandığını anladı; muhtemelen Subiay doğum yapmıştı. Jessica az sonra Subiay’ın bebeğini göreceğini biliyordu... o mavi gözlü, nur topu gibi çocuk kutsansın diye Rahibe Ana’ya getirilecekti. Jessica kızı Alia’nın kutlamaya katıldığını ve orada olanları daha sonra kendisine anlatacağını da biliyordu.  </p>
			<p class="paragraf">Her gece edilen ayrılık duasının vakti henüz gelmemişti anlaşılan. Yoksa Poritrin, Bela Tegeuse, Rossak ve Harmonthep’e yapılan köle akınlarında katledilenler için düzenlenen törenden hemen önce kutlama yapmazlardı.  </p>
			<p class="paragraf">Jessica iç geçirdi. Oğlunu ve yüzleştiği tehlikeleri... zehirli dikenli tellerle kaplı çukur tuzakları, Harkonnen saldırılarını (gerçi bunların sayısı Paul’ün yeni temin ettiği silahlar sayesinde, Fremenler Harkonnen uçaklarıyla akıncılarını peş peşe düşürdükçe azalıyordu) ve çölün doğal tehlikeleri olan yaradanları, susuzluğu, toz uçurumlarını düşünmemek için aklını meşgul etmeye çalıştığını biliyordu.  </p>
			<p class="paragraf">Kahve istemeyi düşündü; bu düşünce, Fremenlerin hayatının ne kadar paradoksal olduğunu bir kez daha düşünmesine yol açtı: bu siyeç mağaralarında graben payonlarına kıyasla çok daha konforlu yaşıyorlardı, ama çöl hicrine çıktıklarında Harkonnen kölelerininkinden çok daha çetin koşullarla mücadele ediyorlardı.  </p>
			<p class="paragraf">Yanındaki perdeler aralandı ve içeri uzanan esmer bir el, masanın üstüne bir fincan bırakıp geri çekildi. Fincandan baharatlı kahve kokusu yükseliyordu.  </p>
			<p class="paragraf">Jessica, <span class="CharOverride-2">Doğum kutlaması için,</span> diye düşündü.  </p>
			<p class="paragraf">Fincanı alıp kahveyi yudumlarken kendi kendine gülümsedi. <span class="CharOverride-2">Evrenimizd</span><span class="CharOverride-2">eki başka hangi toplumda, ben</span><span class="CharOverride-2">im konumumda biri kimin verdiğini bilmediği bir fincan kahveyi hiç korkmadan içebilir ki?</span> diye kendine sordu. <span class="CharOverride-2">Gerçi içinde zehir olsa bile beni etkilemez, çünkü yapısını hemen değiştirebilirim; ama kahveyi veren kişi bunu bilmiyor.  </span></p>
			<p class="paragraf">Kahveyi bitirince içinin enerjiyle dolduğunu hissetti... bu sıcak, nefis kahve ona iyi gelmişti.  </p>
			<p class="paragraf">Başka hangi toplumda özel hayata ve rahatlığa böylesine doğal bir saygı gösteriliyordu ki? Kahveyi veren kişi yalnızca elini uzatıp fincanı bırakmış ve geri çekilmiş, kendini göstermemişti. Bu armağan sevgi ve saygıyla; biraz da korkuyla verilmişti.  </p>
			<p class="paragraf">Bu meselenin bir başka yönü Jessica’nın dikkatini çekti; kahve istemeyi düşününce kahve gelmişti. Bunun telepatiyle ilgisi olmadığını biliyordu. Bu tau idi, siyeç toplumundaki bir-oluştu, yedikleri baharattaki gizli zehrin olumlu bir etkisiydi. Buradaki insanların hemen hiçbiri, baharat tohumlarının Jessica’da yarattığı aydınlanma etkisinden faydalanamayacaktı; çünkü bunun için eğitilmemiş, buna hazırlanmamışlardı. Zihinleri anlayamadıkları, kavrayamadıkları şeyleri reddediyordu. Yine de bazen tek bir organizma gibi düşünüp tepki verdikleri oluyordu.  </p>
			<p class="paragraf">Bunun rastlantı olabileceğini asla düşünmüyorlardı.  </p>
			<p class="paragraf">Jessica, <span class="CharOverride-2">Paul çöldeki sınavı verdi mi acaba?</span> diye merak etti. <span class="CharOverride-2">Bunu başarabilecek kapasitede, ama aksilikler her zaman çıkabilir.  </span></p>
			<p class="paragraf">Beklemek ne zordu.  </p>
			<p class="paragraf"><span class="CharOverride-2">İnsanın içi kararıyor, </span>diye düşündü. <span class="CharOverride-2">Beklemek bir süre sonra insanı yormaya başlıyor.  </span></p>
			<p class="paragraf">Hayatlarında türlü türlü bekleme çeşitleri vardı.  </p>
			<p class="paragraf"><span class="CharOverride-2">İki yıldan fazladır buradayız</span>, diye düşündü. <span class="CharOverride-2">Arrakis’i Harkonnen vali Müdir Nahye’nin, Hayvan Rabban’ın elinden almamızaysa daha bunun en az iki misli kadar zaman var.  </span></p>
			<p class="paragraf">“Rahibe Ana?”  </p>
			<p class="paragraf">Kapıdaki perdelerin ardından gelen ses Harah’ya, Paul’ün diğer kadınına aitti.  </p>
			<p class="paragraf">“Evet Harah.”  </p>
			<p class="paragraf">Perdeler açıldı ve Harah aralarından süzülerek içeri girdi. Siyeç sandaletleri ve kollarını neredeyse omuzlarına dek açıkta bırakan, kırmızılı sarılı bir elbise giymişti. Ortadan ayrılıp arkadan toplanmış, yağlı, siyah saçı böcek kanatlarına benziyordu. Bir avcının ifadesini taşıyan, sert yüzündeki kaşları çatıktı.  </p>
			<p class="paragraf">Harah’nın peşinden iki yaşındaki Alia geldi.  </p>
			<p class="paragraf">Jessica, Alia’yı görünce, Paul’ün o yaştaki haline ne kadar benzediğini bir kez daha düşündü. O faltaşı gibi açık ve meraklı gözlerdeki ciddiyet, siyah saç, düz ağız aynıydı. Ama ilk bakışta anlaşılmayan farklar da vardı, ki bunlar çoğu yetişkinin Alia’dan hoşlanmamasının başlıca sebebiydi. Yeni yeni yürümeye başlayan bu küçük çocuk yaşından beklenmeyecek kadar sakin ve dikkatliydi. Yapılan ince cinsel esprilerin çocuğu güldürmesi yetişkinleri irkiltiyordu. Çocuğun peltek peltek konuşmasını dinlerken (damağı henüz sertleşmemişti), iki yaşında bir çocuğun bilemeyeceği deneyimlere dayanan zekice espriler yapmasına da şaşırıyorlardı.  </p>
			<p class="paragraf">Harah bitkince iç geçirerek kendini bir minderin üstüne bıraktıktan sonra, kaşlarını çatmayı sürdürerek çocuğa baktı.  </p>
			<p class="paragraf">“Alia.” Jessica kızına yaklaşmasını işaret etti.  </p>
			<p class="paragraf">Çocuk, Jessica’nın yanındaki mindere oturup annesinin elini tuttu. Tenlerinin teması, Alia’nın doğumundan önce paylaştıkları ortak farkındalığı geri getirdi. Ortak düşünceleri paylaşmak değildi bu; gerçi bazen, Jessica tören için baharat zehri dönüştürürken birbirlerine dokunduklarında aynı şeyleri düşündükleri oluyordu. Ama bu çok daha büyük bir şeydi... Bir başka canlı parıltıyı, güçlü ve duygulu bir varlığı yoğun bir şekilde algılamaktı; onları duygusal olarak bütünleştiren sinirsel bir ilişkiydi.  </p>
			<p class="paragraf">Jessica oğlunun ailesinden biriyle konuştuğu için resmi ve saygılı bir edayla, “Sabahü’l-Hayr, Harah,” dedi. “Bu gece iyi misin?”  </p>
			<p class="paragraf">Harah aynı geleneksel resmiyetle “Sabahü’l-nûr. İyiyim,” diye karşılık verdi. Sesi neredeyse hissizdi. Tekrar iç geçirdi.  </p>
			<p class="paragraf">Jessica, Alia’nın bütün bunları eğlenceli bulduğunu hissetti.  </p>
			<p class="paragraf">Alia peltek sesiyle, “Abimin ganimeti beni sinir bozucu buluyor,” dedi.  </p>
			<p class="paragraf">Alia’nın Harah’dan ganimet diye bahsetmesi Jessica’nın dikkatini çekti. Fremen dilinde ganimet “savaşta elde edilen şey” demekti; ayrıca artık eski işlevinde kullanılmayan şey anlamına da geliyordu. Örneğin süs eşyası veya perde ağırlığı olarak kullanılan bir mızrak başına ganimet denirdi.  </p>
			<p class="paragraf">Harah çocuğa bakıp kaşlarını iyice çattı. “Bana hakaret etmeye çalışma çocuk. Yerimi biliyorum zaten.”  </p>
			<p class="paragraf">Jessica, “Bu sefer ne yaptın bakalım Alia?” diye sordu.  </p>
			<p class="paragraf">Harah yanıtladı: “Diğer çocuklarla oynamayı reddetmekle kalmayıp, izinsiz...”  </p>
			<p class="paragraf">“Perdelerin arkasına saklanıp, Subiay’ın çocuğunun doğumunu izledim,” dedi Alia. “Subiay’ın oğlu oldu. Çocuk zırlayıp duruyordu. O çocukta da amma ciğer varmış! Ağlamasını duymaktan bıkınca...”  </p>
			<p class="paragraf">“Perdelerin arkasından çıkıp çocuğa dokundu; çocuk ağlamayı kesti,” dedi Harah. “Şunu herkes bilir ki, bir Fremen bebeğinin (siyeçte doğmuşsa) istediği kadar ağlamasına izin vermek gerekir; çünkü buna bir daha izin verilmez, bizi hicrde ele vermesin diye.”  </p>
			<p class="paragraf">“Yeterince ağlamıştı,” dedi Alia. “Işığını, canını hissetmek istedim o kadar. O da beni hissedince daha fazla ağlamak istemedi.”  </p>
			<p class="paragraf">“Bu milleti daha da huzursuz etti,” dedi Harah.  </p>
			<p class="paragraf">Jessica, “Subiay’ın oğlu sağlıklı mı?” diye sordu. Harah’nın canını fena halde sıkan bir şey olduğu belliydi; Jessica bunun ne olduğunu merak ediyordu.  </p>
			<p class="paragraf">“Bir şeyi yok,” dedi Harah. “Alia’nın ona zarar vermediğini biliyorlar. Bebeğe dokunmasına da pek kızmadılar aslında. Bebeğin bundan mutlu olduğu belliydi. Ama...” Harah omuz silkti.  </p>
			<p class="paragraf">“Onları asıl rahatsız eden şey kızımın tuhaflığı, değil mi?” dedi Jessica. “Büyümüş de küçülmüş gibi konuşması, onun yaşında bir çocuğun bilemeyeceği şeylerden... geçmişten bahsetmesi.”  </p>
			<p class="paragraf">Harah, “Bela Tegeuse’deki bir çocuğun yüzünü nereden bilebilir ki?” diye sordu.  </p>
			<p class="paragraf">“Ama benziyor!” dedi Alia. “Subiay’ın oğlu, Mitha’nın göçten hemen önce doğan oğluna benziyor.”  </p>
			<p class="paragraf">“Alia!” dedi Jessica. “Seni uyarıyorum.”  </p>
			<p class="paragraf">“Ama anne, onu gördüm; haklıyım...”  </p>
			<p class="paragraf">Jessica, Harah’nın huzursuz olduğunu yüzünden anlayınca başını iki yana salladı. <span class="CharOverride-2">Ben ne doğurdum? </span>diye kendine sordu. <span class="CharOverride-2">Doğarken benim bildiğim her şeyi bilen bir kız... üstelik daha fazlasını da biliy</span><span class="CharOverride-2">or: içimdeki Rahibe Anaların ona geçmişin koridorlarında gösterdiği her şeyi biliyor.</span><span class="CharOverride-2">  </span></p>
			<p class="paragraf">“Sorun sadece söyledikleri de değil,” dedi Harah. “Yaptığı egzersizler: Oturup gözünü bir taşa dikmesi, yalnızca burnunun yanındaki veya parmağındaki bir kası oynatması...”  </p>
			<p class="paragraf">“Bunlar Bene Gesserit egzersizleri,” dedi Jessica. “Bunu biliyorsun Harah. Kızımın Bene Gesserit yöntemiyle eğitilmesine itirazın mı var?”  </p>
			<p class="paragraf">“Rahibe Ana, ben böyle şeylere aldırmam, biliyorsunuz,” dedi Harah. “Ama millet huzursuz... fısıldaşıp duruyorlar. Tehlike seziyorum. Kızınızın bir iblis olduğunu, diğer çocukların onunla oynamak istemediğini...”  </p>
			<p class="paragraf">“Diğer çocuklarla pek ortak yönü yok,” dedi Jessica. “Kızım iblis değil. Sadece...”  </p>
			<p class="paragraf">“Tabii ki değil!”  </p>
			<p class="paragraf">Harah’nın bu ani çıkışına şaşıran Jessica, Alia’ya baktı. Çocuk düşüncelere dalmış gibiydi; bir... bekleme hissi yayıyordu. Jessica tekrar Harah’ya baktı.  </p>
			<p class="paragraf">“Oğlumun ailesinden olmana saygı duyuyorum,” dedi Jessica. (Alia’nın kıpırdandığını hissetti.) “Derdin neyse, açıkça söyle.”  </p>
			<p class="paragraf">“Oğlunuzun yanında fazla kalmayacağım,” dedi Harah. “Bu kadar beklememin tek sebebi oğullarımdı... Usûl’ün çocukları olarak özel eğitim almalarıydı. Oğlunuzun yatağını paylaşmadığımı herkes bildiğinden, çocuklarıma daha fazlasını veremedim.”  </p>
			<p class="paragraf">Alia tekrar kıpırdandı; uykusu gelmiş gibiydi... eli sıcaktı.  </p>
			<p class="paragraf">“Oğluma iyi bir partner olurdun,” dedi Jessica. <span class="CharOverride-2">Partner... ama eş değil,</span> diye düşündü. Siyeçte konuşulanları hatırladı: Oğlunun Chani’yle ilişkisinin yeterince uzadığı, artık evlenmeleri gerektiği söyleniyordu.  </p>
			<p class="paragraf"><span class="CharOverride-2">Chani’yi severim,</span> diye düşündü; ama Hanedan’ın gereklilikleri sevginin önüne geçebilirdi. Soylular aşk için evlenmezdi.  </p>
			<p class="paragraf">Harah, “Oğlunuz için ne planladığınızı bilmiyor muyum sanıyorsunuz?” diye sordu.  </p>
			<p class="paragraf">Jessica sert bir sesle “Ne demek istiyorsun?” diye sordu.  </p>
			<p class="paragraf">“Kabileleri onun liderliğinde birleştirmek istiyorsunuz,” dedi Harah.  </p>
			<p class="paragraf">“Bu kötü bir şey mi?”  </p>
			<p class="paragraf">“Onun için tehlikeli... Alia için de.”  </p>
			<p class="paragraf">Alia annesine sokuldu; artık gözleri açıktı... Harah’yı süzüyordu.  </p>
			<p class="paragraf">“İkinizi birlikteyken izledim; birbirinize nasıl dokunduğunuzu gördüm,” dedi Harah. “Alia’yı kendi kanımdan sayıyorum, çünkü kardeşim gibi olan kişinin kız kardeşi. Ona bebekliğinden beri... râzziyye zamanından, buraya kaçışımızdan beri baktım. Onda birçok şey gördüm.”  </p>
			<p class="paragraf">Jessica başıyla onayladı; yanındaki Alia’nın giderek huzursuzlandığını hissediyordu.  </p>
			<p class="paragraf">“Ne demek istediğimi biliyorsunuz,” dedi Harah. “Doğduğu andan itibaren, ona ne dediğimizi anlıyordu. Su disiplinini o kadar genç yaşta bilen başka çocuk görülmüş mü? Başka hangi çocuğun dadısına söylediği ilk söz ‘Seni seviyorum Harah’ olmuştur?”  </p>
			<p class="paragraf">Harah, Alia’ya baktı. “Onun hakaretlerine niye katlanıyorum, biliyor musunuz? Çünkü kötü niyetli olmadığını biliyorum.”  </p>
			<p class="paragraf">Alia başını kaldırıp annesine baktı.  </p>
			<p class="paragraf">“Evet, kafam çalışıyor Rahibe Ana,” dedi Harah. “Seyyidina olabilirdim. Bir sürü şey gördüm.”  </p>
			<p class="paragraf">“Harah...” Jessica omuz silkti. “Ne desem bilemiyorum.” Bunun gerçekten de doğru olduğunu fark edince şaşırdı.  </p>
			<p class="paragraf">Alia doğrulup omuzlarını kaldırdı. Jessica o kararlı, hüzünlü bekleyiş hissinin sona erdiğini hissetti.  </p>
			<p class="paragraf">“Bir hata yaptık,” dedi Alia. “Şimdi Harah’ya ihtiyacımız var.”  </p>
			<p class="paragraf">“Tohum Ayini yüzünden; bütün bunların sebebi, Alia henüz doğmamışken, içinizdeyken Yaşam Suyu’nu değiştirmeniz Rahibe Ana,” dedi Harah.  </p>
			<p class="paragraf">Jessica kendine, <span class="CharOverride-2">Harah’ya ihtiyacımız mı var?</span> diye sordu.  </p>
			<p class="paragraf">Alia, “Ondan başka kim insanlarla konuşup, beni biraz olsun anlamalarını sağlayabilir ki?” diye sordu.  </p>
			<p class="paragraf">Jessica, “Ne yapmasını istiyorsun?” diye sordu.  </p>
			<p class="paragraf">“Ne yapacağını zaten biliyor,” dedi Alia.  </p>
			<p class="paragraf">“Onlara gerçeği söyleyeceğim,” dedi Harah. Yüzü birden yaşlı ve üzgün görünmeye başlamıştı; kaşlarını çatması, zeytuni teninde kırışıklar belirmesine yol açmıştı... sivri yüz hatlarıyla cadıya benziyordu. “Onlara Alia’nın küçük bir kız numarası yaptığını, ama aslında hiçbir zaman küçük bir kız olmadığını söyleyeceğim.”  </p>
			<p class="paragraf">Alia başını iki yana salladı. Yanaklarından yaşlar süzüldü. Jessica kızından yayılan hüznü öyle yoğun hissediyordu ki, sanki bu duygu kendisine aitti.  </p>
			<p class="paragraf">Alia, “Ben bir hilkat garibesiyim, biliyorum,” diye fısıldadı. Çocuğun ağzından çıkan bu yetişkince söz, durumun acı bir şekilde onaylanması gibiydi.  </p>
			<p class="paragraf">Harah öfkeyle, “Hilkat garibesi filan değilsin!” dedi. “Öyle söylemeye kim cüret etti?”  </p>
			<p class="paragraf">Harah’nın sesindeki koruyucu ve saldırgan ton, Jessica’yı bir kez daha şaşırttı. Alia’nın haklı olduğunu anladı... Harah’ya gerçekten ihtiyaçları vardı. Kabile, Harah’yı anlardı... onun hem sözlerini hem duygularını anlardı; çünkü Harah’nın Alia’yı öz evladı gibi sevdiği belliydi.  </p>
			<p class="paragraf">Harah “Kim söyledi?” diye tekrarladı.  </p>
			<p class="paragraf">“Kimse.”  </p>
			<p class="paragraf">Alia, Jessica’nın abasının kenarıyla gözyaşlarını sildi. Sonra da ıslanıp buruşmuş kumaşı düzeltti.  </p>
			<p class="paragraf">Harah, “Öyleyse sen de söyleme,” diye emretti.  </p>
			<p class="paragraf">“Peki Harah.”  </p>
			<p class="paragraf">“Şimdi, sana ne olduğunu anlat,” dedi Harah. “Anlat ki ben de diğerlerine anlatabileyim.”  </p>
			<p class="paragraf">Alia yutkundu; başını kaldırıp annesine baktı.  </p>
			<p class="paragraf">Jessica başıyla onayladı.  </p>
			<p class="paragraf">“Bir gün uyandım,” dedi Alia. “Uykudan uyanmak gibiydi; tek farkı, uykuya dalışımı hatırlamamamdı. Sıcak, karanlık bir yerdeydim. Korkuyordum.”  </p>
			<p class="paragraf">Kızının peltek sesini dinleyen Jessica, büyük mağaradaki o günü hatırladı.  </p>
			<p class="paragraf">“Korktuğum için kaçmaya çalıştım,” dedi Alia. “Ama kaçabileceğim bir yer yoktu. Sonra bir ışık gördüm... aslında görmek denemez. Işık orada, yanımdaydı; duygularını hissediyordum; beni yatıştırıp rahatlatıyor, her şeyin yolunda olduğunu söylüyordu. O ışık annemdi.”  </p>
			<p class="paragraf">Harah gözlerini ovuşturup, Alia’yı teşvik edercesine gülümsedi. Ama Fremen kadının gözlerinde öyle yoğun bir dikkat vardı ki, sanki söylenenleri gözleriyle de duymaya çalışıyordu.  </p>
			<p class="paragraf">Jessica şöyle düşündü: <span class="CharOverride-2">Böyle birinin düşünce tarzı hakkında ne biliyoruz ki... benzersiz deneyimleri, eğitimi ve ataları hakkında ne biliyoruz?  </span></p>
			<p class="paragraf">“Tam kendimi sakin ve güvende hissetmeye başlarken, yanımızda bir başka ışık belirdi ve aynı anda bir sürü şey olmaya başladı,” dedi Alia. “Diğer ışık, yaşlı Rahibe Ana’ydı. O... anneme hayatlar aktarıyordu... her şeyi... ve ben oradaydım, onların yanındaydım, her şeyi görüyordum. Bittiğinde de onlarla birlikteydim... onlarla ve tüm diğerleriyle birlikteydim... ama kendimi bulmam çok uzun sürdü. Başka öyle çok kişi vardı ki.”  </p>
			<p class="paragraf">“Korkunç bir şey,” dedi Jessica. “Hiçbir varlığın bilinci hayata böyle başlamamalı. Başına gelen her şeyi kabullenebilmiş olman hayret verici.”  </p>
			<p class="paragraf">“Başka seçeneğim yoktu ki!” dedi Alia. “Bilincimi nasıl reddedebileceğimi, saklayabileceğimi veya durdurabileceğimi bilmiyordum... her şey kendiliğinden oluyordu... her şey...”  </p>
			<p class="paragraf">Harah, “Bilmiyorduk,” diye mırıldandı. “Annene Su’yu değiştirsin diye verirken, karnında senin olduğunu bilmiyorduk.”  </p>
			<p class="paragraf">“Boşver Harah,” dedi Alia. “Ben de aldırmamalıyım. Sonuçta iyi bir şey oldu: Ben bir Rahibe Ana’yım. Kabilenin iki Rahibe...”  </p>
			<p class="paragraf">Birden susup başını eğerek kulak kabarttı.   </p>
			<p class="paragraf">Harah minderde doğrulup önce Alia’ya, sonra da başını kaldırıp Jessica’ya baktı.  </p>
			<p class="paragraf">Jessica, “Hiç şüphelenmemiş miydiniz?” diye sordu.  </p>
			<p class="paragraf">“Şşşt,” dedi Alia.  </p>
			<p class="paragraf">Odayı siyeç koridorlarından ayıran perdelerin ardından, uzaklardan, hep bir ağızdan okunan ritmik bir dua sesi geliyordu. Ses giderek yükseldi; sonunda söylenenleri anlamaya başladılar: “Ya! Ya! Yevm! Ya! Ya! Yevm! Mu zeyn, vallah! Ya! Ya! Yevm! Mu zeyn, vallah!”  </p>
			<p class="paragraf">Dua okuyanlar kapının önünden geçerken, sesleri gürlemeye dönüştü. Sonra giderek uzaklaştılar.  </p>
			<p class="paragraf">Ses yeterince alçalınca, Jessica hüzünlü bir sesle ayine başladı: “Bela Tegeuse’de aylardan Ramazan’dı, Nisan’dı.”  </p>
			<p class="paragraf">“Ailem evlerinin avlusunda, havuz başında oturuyordu; fıskiyeden fışkıran sularla nemlenmiş havayı soluyorlardı,” dedi Harah. “Yakında bir portakal ağacı vardı; meyveleri yuvarlak ve parlaktı. Yanlarındaki sepette mişmiş, baklava ve liban kupaları... bir sürü leziz yiyecek vardı. Bahçelerimiz ve sürülerimizde huzur vardı... tüm diyarda huzur vardı.”  </p>
			<p class="paragraf">“Hayat mutluluk vericiydi, akıncılar gelene dek,” dedi Alia.  </p>
			<p class="paragraf">“Dostlarımızın çığlıkları kanımızı donduruyordu,” dedi Jessica. Geçmişlerini paylaştığı bütün o kişilere ait anılar zihninde canlandı.  </p>
			<p class="paragraf">“Kadınlar lâ, lâ, lâ diye çığlık atıyordu,” dedi Harah.  </p>
			<p class="paragraf">“Akıncılar müştemâle dalıp üstümüze saldırdı; bıçaklarından erkeklerimizin kanı damlıyordu,” dedi Jessica.  </p>
			<p class="paragraf">Sustular... siyeçteki tüm evler gibi oraya da sessizlik hâkim oldu; bu sessizlik, acıları anımsayıp taze tutmak içindi.  </p>
			<p class="paragraf">Bir süre sonra Harah, ayini geleneksel sözlerle bitirdi. Ama Jessica o sözlerin böylesine öfkeyle söylendiğini ilk kez duyuyordu.  </p>
			<p class="paragraf">“Asla affetmeyeceğiz, asla unutmayacağız,” dedi Harah.  </p>
			<p class="paragraf">Çöken derin sessizlikte mırıltılar, cüppe hışırtıları işittiler. Jessica odanın girişindeki perdelerin ardında birinin durduğunu sezdi.  </p>
			<p class="paragraf">“Rahibe Ana?”  </p>
			<p class="paragraf">Jessica bu sesi tanıdı: Stilgar’ın eşlerinden biri olan Tharthar’ın sesiydi.  </p>
			<p class="paragraf">“Ne var Tharthar?”  </p>
			<p class="paragraf">“Bir sorun var, Rahibe Ana.”  </p>
			<p class="paragraf">Kalbinin sıkıştığını hisseden Jessica, birden Paul için korkmaya başladı. “Paul...” diye inledi.  </p>
			<p class="paragraf">Tharthar perdeleri aralayıp odaya girdi. Perdeler kapanmadan önce, Jessica dış odada toplanmış insanlar gördü. Başını kaldırıp Tharthar’a baktı; Tharthar ufak tefek, esmer bir kadındı; üstünde kırmızı işlemeli siyah bir giysi vardı, masmavi gözlerini Jessica’ya dikmişti, küçük burnunda tıkaç izleri görülüyordu.  </p>
			<p class="paragraf">Jessica, “Ne oldu?” diye sordu.  </p>
			<p class="paragraf">“Çölden haber geldi,” dedi Tharthar. “Usûl bugün... yaradan sınavına girecekmiş. Gençler mutlaka başaracağını söylüyor. Râzziyye için toplanıyorlar. Kuzeye akın yapıp, orada Usûl ile buluşacaklar. Usûl ile buluşunca da onu Stilgar’a meydan okumaya zorlayacaklarmış; kabilelerin lideri olmasını istiyorlar.”  </p>
			<p class="paragraf">Jessica şöyle düşündü: <span class="CharOverride-2">Su biriktirmek, kumullarda ekim yapmak, dünyalarını yavaş ama emin adımlarla değiştirmek artık onlara yetmiyor. Küçük ve emniyetli akınlar yetmiyor, çünkü Paul ile benden eğitim aldılar. Güçlerini hissediyorlar. Dövüşmek istiyorlar.  </span></p>
			<p class="paragraf">Tharthar ağırlığını diğer ayağına aktarıp genzini temizledi.  </p>
			<p class="paragraf">Jessica, <span class="CharOverride-2">İhtiyatlı</span><span class="CharOverride-2"> olmamız, sabretmemiz gerektiğini biliyoruz, ama sabırsızlanıyoruz,</span> diye düşündü. <span class="CharOverride-2">Gereğinden fazla beklemenin kötü olaca</span>ğını <span class="CharOverride-2">da biliyoruz. Fazla beklersek şevkimizi kaybederiz.  </span></p>
			<p class="paragraf">“Gençler diyor ki: Usûl, Stilgar’a meydan okumazsa korktuğundandır,” dedi Tharthar.  </p>
			<p class="paragraf">Jessica gözlerini indirdi.  </p>
			<p class="paragraf">“Demek öyle,” diye mırıldandı. <span class="CharOverride-2">Bunun olacağını biliyordum,</span> diye düşündü. <span class="CharOverride-2">Stilgar da biliyordu.  </span></p>
			<p class="paragraf">Tharthar tekrar genzini temizledi. “Ağabeyim Shoab bile öyle diyor,” dedi. “Usûl’e seçme şansı vermeyecekler.”  </p>
			<p class="paragraf">Jessica, <span class="CharOverride-2">Demek vakit geldi,</span> diye düşündü. <span class="CharOverride-2">Paul bu meseleyi kendi başına halletmek zorunda. Rahibe Ana kimin lider olacağına karışamaz.  </span></p>
			<p class="paragraf">Annesinin elini bırakan Alia, “Tharthar’la gidip, şu gençleri bir de ben dinleyeyim,” dedi. “Belki bir çözüm yolu bulunur.”  </p>
			<p class="paragraf">Jessica, Tharthar’a baksa da Alia’ya hitap etti: “Tamam, git. Ama olabildiğince çabuk dönüp, olanları bana anlat.”  </p>
			<p class="paragraf">“Bunun olmasını istemiyoruz Rahibe Ana,” dedi Tharthar.  </p>
			<p class="paragraf">Jessica, “Doğru, istemiyoruz,” diye katıldı. “Kabilenin her ferdine ihtiyacı var.” Harah’ya baktı. “Onlarla gidecek misin?”  </p>
			<p class="paragraf">Harah sorunun dillendirilmemiş kısmını yanıtladı: “Tharthar, Alia’nın başına bir şey gelmesine izin vermez. Yakında aynı erkeği paylaşacağımızı biliyor; aynı adamın karısı olacağız. Tharthar’la ben epey konuştuk.” Başını kaldırıp Tharthar’a baktıktan sonra Jessica’ya döndü. “Birbirimizi anlıyoruz.”  </p>
			<p class="paragraf">Tharthar, Alia’ya elini uzatıp, “Acele etmeliyiz,” dedi. “Gençler gidiyor.”  </p>
			<p class="paragraf">Perdelerin arasından el ele çıkarlarken, kadın çocuğu değil de sanki çocuk kadını götürür gibiydi.  </p>
			<p class="paragraf">“Paul Muad’Dib’in Stilgar’ı öldürmesi kabile için hayırlı olmaz,” dedi Harah. “Şimdiye kadar liderler hep meydan okumayla başa geçti, ama artık devir değişti.”  </p>
			<p class="paragraf">“Senin için de devir değişti,” dedi Jessica.  </p>
			<p class="paragraf">“Kimin kazanacağı belli,” dedi Harah. “Usûl kesin kazanır.”  </p>
			<p class="paragraf">“Ben de bunu demek istemiştim,” dedi Jessica.  </p>
			<p class="paragraf">“Hislerimden dolayı böyle düşündüğümü sanıyorsunuz,” dedi Harah. Başını iki yana sallayınca, boynundaki su halkaları şıkırdadı. “Ama yanılıyorsunuz. Usûl’ün seçtiği kadın olamadığım için Chani’yi kıskandığımı da düşünüyorsunuzdur belki?”  </p>
			<p class="paragraf">“Sen söyle,” dedi Jessica.  </p>
			<p class="paragraf">“Chani’ye acıyorum,” dedi Harah.  </p>
			<p class="paragraf">Jessica dikeldi. “Ne demek istiyorsun?”  </p>
			<p class="paragraf">“Chani hakkındaki düşüncelerinizi biliyorum,” dedi Harah. “Oğlunuzun karısı olamayacağını düşünüyorsunuz.”  </p>
			<p class="paragraf">Jessica bunu duyunca rahatladı. Omuz silkti. “Belki de.”  </p>
			<p class="paragraf">“Haklı olabilirsiniz. Haklıysanız... Chani’nin yardım etmesi sizi şaşırtmasın. Usûl için en iyi olanı istiyor.”  </p>
			<p class="paragraf">Jessica’nın boğazı birden kasılınca, yutkunmak zorunda kaldı. “Chani’yi çok severim,” dedi. “Onu...”  </p>
			<p class="paragraf">“Halılarınız çok kirlenmiş,” dedi Harah. Yere bakıyor, Jessica’yla göz göze gelmekten kaçınıyordu. “Buraya öyle çok insan girip çıkıyor ki. Daha sık temizletmelisiniz.”  </p>
		</div>
</body>
</html>