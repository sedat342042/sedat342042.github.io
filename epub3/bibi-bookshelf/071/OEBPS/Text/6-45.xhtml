<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-45</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">Kanunlar ve görevler din çatısı altında birleştiğinde, insan asla tamamen bilinçli olamaz, asla kendinin tamamen bilincine varamaz. Asla tam bir birey olamaz.  </span></p>
			<p class="paragraf ParaOverride-9">—PRENSES IRULAN,  </p>
			<p class="paragraf ParaOverride-9">“Muad’Dib: Evrenin Doksan Dokuz Harikası”  </p>
			<p class="paragbos">  </p>
			<p class="paragraf">Bir ana taşıyıcı tarafından taşınan, kaçakçılara ait baharat fabrikası ile etrafında halka olmuş ornitopterler kumulların üstünde belirdiğinde, kraliçelerinin peşinden giden bir böcek sürüsü gibiydiler. Sürünün biraz ilerisinde, Kalkan Duvarı’nın küçük kopyalarını andıran alçak kayalıklardan biri vardı; kayalığın sahile benzeyen etekleri yakın zamanda bir fırtına tarafından kumlardan temizlenmişti.  </p>
			<p class="paragraf">Fabrikanın yuvarlak pilot kabininde oturan Gurney Halleck öne eğilip dürbününün yağ merceklerini ayarlayarak araziyi inceledi. Kayalığın ardında koyu bir leke görüyordu... bu bir baharat püskürtüsü olabilirdi; ornitopterlerden birine, gidip oraya bakılması için sinyal verdi.  </p>
			<p class="paragraf">Topter mesajın alındığını belirtecek şekilde kanat çırptı. Sonra da sürüden ayrılıp, çöldeki o koyu lekeye doğru hızla süzüldü... çöl yüzeyine yaklaşınca, dedektörlerini çıkarıp lekenin etrafında turlamaya başladı.  </p>
			<p class="paragraf">Neredeyse aynı anda kanatlarını toplayıp dimdik yükseldi ve havada çember çizdi; baharat bulunduğunu haber veriyordu.  </p>
			<p class="paragraf">Gurney dürbününü kılıfına koydu; diğerlerinin de işareti gördüğünü biliyordu. Burayı beğenmişti. Kayalığın yanında olması iyiydi. Burası çölün epey içinde olduğundan, tuzak kurulma ihtimali düşüktü... ama yine de... Gurney bir ekibin kayalığın üstünü taramasını, gözcülerin de etrafı kolaçan etmesini işaret etti; bunu alçaktan yapmaları gerekiyordu, yoksa Harkonnen dedektörleri tarafından saptanabilirlerdi.  </p>
			<p class="paragraf">Gerçi Harkonnen devriyelerinin bu kadar güneye geleceğinden şüpheliydi. Burası hâlâ Fremen bölgesiydi.  </p>
			<p class="paragraf">Gurney silahlarını kontrol ederken, burada kalkanları kullanışsız kılan kadere küfretti. Solucanları çağırabilecek hiçbir şey kullanılmamalıydı, ne pahasına olursa olsun. Çenesindeki mürekkep sarmaşığı izini ovuşturarak araziyi inceleyen Gurney, kayalığa bir yer ekibi indirmenin en güvenlisi olacağına karar verdi. Yürüyerek incelemek hâlâ en güvenli yoldu. Fremenlerle Harkonnenlar birbirlerini boğazlarken, ihtiyatlı olmak en iyisiydi.  </p>
			<p class="paragraf">Gurney burada Fremenlerden çekiniyordu. İnsan onlardan parası yettiğince baharat satın alabilirdi, ama topraklarına izinsiz girildiğinde vahşi savaşçılara dönüşüyorlardı. Hele son günlerde iyice kurnaz ve gözüpek olmuşlardı.  </p>
			<p class="paragraf">Bu yerlilerin savaştaki gözüpekliği ve ustalığı Gurney’nin sinirini bozuyordu. Evrendeki en iyi dövüşçüler tarafından eğitilmiş, çok az kişinin sağ çıkabildiği savaşlara katılmış olmasına karşın onlardan iyisini görmemişti.  </p>
			<p class="paragraf">Araziyi tekrar incelerken, içindeki huzursuzluğun sebebini bulmaya çalıştı. Belki de onu huzursuz eden şey gördükleri solucandı ama onu sırtın diğer tarafında görmüşlerdi.  </p>
			<p class="paragraf">Gurney’nin yanında bir adamın başı belirdi. Tek gözlü, gür sakallı, baharat yemekten gözleri mavileşip dişleri süt beyazı olmuş fabrika komutanıydı bu... o yaşlı korsan, başını yuvarlak pilot kabinine sokmuştu.  </p>
			<p class="paragraf">Fabrika komutanı, “Zengin bir yatağa benziyor efendim,” dedi. “Fabrikayı indireyim mi?”  </p>
			<p class="paragraf">Gurney, “Şu kayalığın yanına indir,” diye emretti. “Ben de adamlarımı indireceğim. Baharat toplamaya şuradan başlayın. Biz de kayalıklara bakarız.”  </p>
			<p class="paragraf">“Tamam.”  </p>
			<p class="paragraf">“Sorun çıkarsa fabrikayı kurtarın,” dedi Gurney. “Biz topterlerle kaçarız.”  </p>
			<p class="paragraf">Fabrika komutanı selam durdu. “Başüstüne efendim.” Sonra zemindeki kapak boşluğundan aşağı indi.  </p>
			<p class="paragraf">Gurney tekrar ufku taradı. Burada Fremenler olduğu, Fremenlerin bölgesine girdiği ihtimalini göz önünde bulundurmak zorundaydı. Fremenlerin ne yapacağı belli olmayan güçlü savaşçılar olması onu kaygılandırıyordu. Aslında bu yaptığı işle ilgili bir sürü şey onu kaygılandırıyordu, ama ödül çok büyüktü. Yükseğe gözcüler gönderememek ve telsiz kullanamamak da onu huzursuz ediyordu.  </p>
			<p class="paragraf">Fabrika sürüngeni dönüp alçalmaya başladı. Sırtın dibindeki kumluğa yavaşça indi. Paletleri kuma dokundu.  </p>
			<p class="paragraf">Gurney pilot kabininin yuvarlak kapağını kaldırıp, emniyet kemerini çözdü. Fabrika iner inmez dışarı çıktı, kabinin kapağını kapadı ve palet muhafızlarının arasından geçerek kumluğa doğru yürüdü. Burun kapısından inen beş özel muhafızı ona katıldı. Fabrikayı taşıyıcı kanada bağlayan halatlar çözüldü. Kanat alçakta turlamaya başladı.  </p>
			<p class="paragraf">Dev fabrika sürüngeni yavaşça baharat yatağına doğru ilerledi.  </p>
			<p class="paragraf">Bir topter süzülerek alçalıp yakına, kayarak indi. Onu başkaları takip etti. Gurney’nin askerleri indikten sonra topterler tekrar havalandı.  </p>
			<p class="paragraf">Damıtıcı-giysili Gurney gerindi. Yüzündeki filtre maskesini çıkardı; bu nem kaybetmesine yol açacaktı, ama başka çaresi yoktu... bağırarak emir vermesi gerektiğinde, sesi olabildiğince gür çıkmalıydı. Kayalığa tırmanmaya başlarken, araziye göz attı... zemin çakıllı ve bezelye kumluydu; baharat kokusu alıyordu.  </p>
			<p class="paragraf"><span class="CharOverride-2">Acil durum üssü kurmak için iyi bir yer,</span> diye düşündü. <span class="CharOverride-2">Buraya biraz teçhizat gömmek akıllıca olabilir.  </span></p>
			<p class="paragraf">Arkasına baktığında, peşinden gelen adamların yelpaze şeklinde yayılmış olduğunu gördü. Bunlar iyi askerlerdi... gerçi yeni gelenleri sınamaya henüz vakit bulamamıştı. Ama iyi askerlerdi. Ne yapmaları gerektiğini her seferinde söylemeye gerek yoktu. Hiçbiri korkak değildi... buldukları baharatı bir solucana kaptırmalarına yol açabilecek kalkanlar taşımıyorlardı.  </p>
			<p class="paragraf">Gurney yarım kilometre kadar ilerideki baharat yatağını ve oraya varmak üzere olan fabrikayı görebiliyordu. Başını kaldırıp gözcülere baktı, fazla yüksekte değildiler. Rahatlamış olarak, sırta tırmanmayı sürdürdü.  </p>
			<p class="paragraf">Tam o anda sırtta kıyamet koptu.  </p>
			<p class="paragraf">On iki alev huzmesi, yukarıdaki topterlere ve taşıyıcı kanada doğru yükseldi. Fabrika sürüngeninden patlama sesi geldi; Gurney’nin etrafındaki kayalar kukuletalı savaşçılarla dolmuştu.  </p>
			<p class="paragraf">Gurney, <span class="CharOverride-2">Yüce Ana’nın boynuzları adına! </span>diye düşündü.<span class="CharOverride-2"> Roketler! Roket kullanmaya cesaret ediyorlar!  </span></p>
			<p class="paragraf">Birden karşısına kukuletalı, billurbıçaklı, dizlerini epey kırmış, saldırmaya hazır biri çıktı. Solunda ve sağında, kayaların üstünde birer adam daha ayakta durmuş bekliyordu. Gurney karşısındaki kukuletalı, kum rengi maskeli adamın yalnızca gözlerini görebiliyordu; ama o kişinin eğitimli bir dövüşçü olduğu dizlerini kırıp tetikte durmasından belliydi. Gözleri masmavi Fremen gözleriydi.  </p>
			<p class="paragraf">Gurney gözlerini karşısındakinin bıçağından ayırmadan kendi bıçağına davrandı. Roket kullanmaya cesaret ediyorlarsa, ellerinde mermili silahlar da var demekti. Çok dikkatli olmalıydı. Seslerden anladığı kadarıyla, hava araçlarının en azından bir kısmı düşmüştü. Arkasından da dövüşen adamların homurtuları, sesleri geliyordu.  </p>
			<p class="paragraf">Karşısındaki adamın gözleri, Gurney’nin bıçağına giden elini izledi. Sonra tekrar onun gözlerine baktı.  </p>
			<p class="paragraf">“Bıçağını kınında bırak Gurney Halleck,” dedi adam.  </p>
			<p class="paragraf">Gurney duraksadı. Damıtıcı-giysi filtresinin ardından gelen ses tuhaf bir şekilde tanıdıktı.  </p>
			<p class="paragraf">“Adımı nereden biliyorsun?” diye sordu.  </p>
			<p class="paragraf">“Bana bıçak çekmene gerek yok Gurney,” dedi adam. Doğrulup billurbıçağını cüppesinin altındaki kınına geri soktu. “Adamlarına söyle, boşuna direnmeyi kessinler.”  </p>
			<p class="paragraf">Adam kukuletasını geriye atıp maskesini indirdi.  </p>
			<p class="paragraf">Gurney adamın yüzünü görünce dona kaldı. İlk başta, Dük Leto Atreides’in hayaletini gördüğünü sandı. Sonra karşısındaki kişiyi tanıdı.  </p>
			<p class="paragraf">“Paul” diye fısıldadı. Sonra daha yüksek sesle: “Paul, sen misin?”  </p>
			<p class="paragraf">Paul, “Gözlerinle gördüğüne inanmıyor musun?” diye sordu.  </p>
			<p class="paragraf">Gurney boğuk sesle, “Öldüğünü söylemişlerdi,” dedi. Öne doğru ufak bir adım attı.  </p>
			<p class="paragraf">Paul “Adamlarına söyle, teslim olsunlar,” diye emretti. Elini sırtın aşağısındakilere doğru salladı.  </p>
			<p class="paragraf">Gurney gözlerini Paul’den ayırmak istemese de arkasına döndü. Adamlarından yalnızca birkaçı dövüşüyordu. Her yerde kukuletalı çöl adamları vardı. Kımıldamayan, sessiz fabrikanın üstünde de Fremenler duruyordu. Gökyüzünde hiç araç yoktu.  </p>
			<p class="paragraf">Gurney, “Dövüşü kesin,” diye haykırdı. Sonra derin bir nefes aldı ve ellerini birleştirerek megafon niyetine kullandı. “Ben Gurney Halleck! Dövüşü kesin!”  </p>
			<p class="paragraf">Dövüşenler yavaşça, ihtiyatla birbirinden uzaklaştı. Adamları meraklı gözlerini ona çevirdi.  </p>
			<p class="paragraf">Gurney, “Bunlar dostlarımız,” diye seslendi.  </p>
			<p class="paragraf">Biri, “Aman ne iyi dostlar!” diye haykırdı. “Adamlarımızın yarısını öldürdüler.”  </p>
			<p class="paragraf">“Bir yanlışlık oldu,” dedi Gurney. “Uzatmayın.”  </p>
			<p class="paragraf">Tekrar Paul’e dönüp, delikanlının masmavi Fremen gözlerine baktı.  </p>
			<p class="paragraf">Paul hafifçe gülümsedi, ama yüzündeki sert ifade Gurney’ye Paul’ün dedesi Eski Dük’ü anımsattı. Paul’de daha önce hiçbir Atreides’te görmediği bir sertlik görüyordu... delikanlının cildi kayış gibi olmuştu, kısık gözleri de hiçbir şeyi gözden kaçırmıyordu.  </p>
			<p class="paragraf">Gurney, “Öldüğünü söylemişlerdi,” diye tekrarladı.  </p>
			<p class="paragraf">“Öyle sanmaları işime geldi,” dedi Paul.  </p>
			<p class="paragraf">Gurney yapayalnız bırakılmasının, dostu genç Dük’ün öldüğünü sanmasının karşılığında bundan başka bir özür duyamayacağını anladı. O zaman, karşısındaki bu delikanlının bir zamanlar tanıdığı, dövüş eğitimi verdiği çocukla hâlâ ilgisi olup olmadığını merak etti.  </p>
			<p class="paragraf">Gurney’ye bir adım yaklaşan Paul, onun bakışlarındaki sitemi gördü. “Gurney...”  </p>
			<p class="paragraf">Birden kucaklaştılar ve birbirlerinin sırtına pat pat vurmaya başladılar. Birbirlerinin vücudunu hissederek, varlıklarının gerçekliğinden emin oluyorlardı.  </p>
			<p class="paragraf">Gurney, “Seni enik seni! Seni enik seni!” deyip duruyordu.  </p>
			<p class="paragraf">Paul de, “Gurney, dostum! Gurney, dostum!” diyordu.  </p>
			<p class="paragraf">Sonunda ayrılıp birbirlerine baktılar. Gurney derin bir nefes aldı. “Fremenlerin bu kadar iyi dövüşmesinin sebebi şimdi anlaşıldı. Tahmin etmeliydim. Benim gibi düşünüp hareket ediyorlar. Bilseydim...” Başını iki yana salladı. “Keşke bana haber gönderseydin evlat. Beni hiçbir şey durduramazdı. Koşa koşa gelir...”  </p>
			<p class="paragraf">Paul’ün bakışları... sert, inceleyici bakışları onu susturdu.  </p>
			<p class="paragraf">Gurney iç geçirdi. “Haklısın, Gurney Halleck’in niye koşa koşa gittiğini merak edenler çıkardı; soru sormaktan fazlasını yapanlar da olurdu. Yanıtların peşine düşerlerdi.”  </p>
			<p class="paragraf">Paul başıyla onayladı; etraflarında bekleşen Fremenlere baktı... Fedaykinler onları merakla izliyordu. Paul tekrar Gurney Halleck’e döndü. Eski kılıç öğretmenini bulduğuna çok sevinmişti. Bunu iyi bir alamet, güzel bir geleceğe doğru ilerlediğinin işareti olarak yorumluyordu.  </p>
			<p class="paragraf"><span class="CharOverride-2">Yanımda Gurney varken...  </span></p>
			<p class="paragraf">Paul sırtın alt kısımlarında, Fedaykinlerin aşağısında duran, Halleck ile gelmiş kaçakçı tayfasına baktı; onları inceledi.  </p>
			<p class="paragraf">“Adamların kimin için çalışıyor Gurney?” diye sordu.  </p>
			<p class="paragraf">“Hepsi kaçakçı. Kim para verirse onun için çalışırlar.”  </p>
			<p class="paragraf">“Bizim fazla paramız yok,” dedi Paul; Gurney’nin sağ el parmağıyla ona çaktırmadan işaret yaptığını gördü. Bu şifreli mesaja göre kaçakçı tayfasında çekinilecek, güvenilmez adamlar vardı.  </p>
			<p class="paragraf">Paul anladığını belirtmek için kendi dudağını çekiştirdi; sonra tepelerindeki kayalarda duran muhafızlara baktı. Stilgar da oradaydı. Stilgar’la arasındaki sorunun hâlâ hallolmadığını anımsamak Paul’ün coşkusunu biraz azalttı.  </p>
			<p class="paragraf">“Stilgar, seni Gurney Halleck’le tanıştırayım; kendisinden bahsetmiştim, hatırlarsın,” dedi. “Bana dövüşmeyi öğreten kılıçustalarından biridir... eski bir dostumdur. Güvenilir adamdır.”  </p>
			<p class="paragraf">“Anlıyorum,” dedi Stilgar. “Onun Dük’üsün.”  </p>
			<p class="paragraf">Paul, Stilgar’ın böyle demesinin sebebini merak etti. <span class="CharOverride-2">Onun Dük’üsün.</span> Stilgar’ın sesinde tuhaf, ince bir ima vardı... sanki başka bir şey söylemek istiyordu. Oysa Fremenlerin lideri Stilgar genellikle açık konuşur, sözünü sakınmazdı.  </p>
			<p class="paragraf">Gurney, <span class="CharOverride-2">Dük’üm!</span> diye düşündü. Tekrar Paul’e baktı. <span class="CharOverride-2">Doğru... Leto ölünce, Dük unvanı Paul’e geçti.  </span></p>
			<p class="paragraf">Gurney, Arrakis’teki Fremen savaşını yeni bir açıdan değerlendirmeye başladı. <span class="CharOverride-2">Dük’üm! </span>İçinde ölmüş bir şey canlanmaya başlıyordu. Paul’ün kaçakçı tayfasının silahlarının alınmasını, sorguya çekilmelerinden sonra da iade edilmesini emrettiğini duyarken, aklı başka yerdeydi.  </p>
			<p class="paragraf">Bazı adamlarının itiraz ettiğini duyunca toparlandı. Başını iki yana sallayıp hızla arkasına döndü. “Sağır mısınız?” diye öfkeyle haykırdı. “Karşınızda Arrakis’in gerçek Dük’ü duruyor. Emirlerine uyun.”  </p>
			<p class="paragraf">Kaçakçılar homurdanarak boyun eğdi.  </p>
			<p class="paragraf">Paul, Gurney’nin yanına gelip fısıltıyla konuştu: “Bu tuzağa düşmeni beklemezdim Gurney.”  </p>
			<p class="paragraf">“Dersimi aldım,” dedi Gurney. “Orada aslında baharat yatağı filan yok, değil mi? Bizi kandırmak için kumları biraz baharatla kapladınız, o kadar.”  </p>
			<p class="paragraf">“Haklısın,” dedi Paul. Aşağıya bakıp, kaçakçıların silahlarının toplanmasını izledi. “Tayfanda babamın adamları var mı?”  </p>
			<p class="paragraf">“Hayır. Dağıldık. Birkaçı serbest tacirlerin yanında çalışıyor. Çoğu buradan gitti.”  </p>
			<p class="paragraf">“Ama sen kaldın.”  </p>
			<p class="paragraf">“Ben kaldım.”  </p>
			<p class="paragraf">“Çünkü Rabban burada,” dedi Paul.  </p>
			<p class="paragraf">“Yaşamak için intikamdan başka sebebim kalmadığını düşünüyordum,” dedi Gurney.  </p>
			<p class="paragraf">Sırtın tepesinden tuhaf bir çığlık geldi. Gurney başını kaldırınca, mendil sallayan bir Fremen gördü.  </p>
			<p class="paragraf">“Bir yaradan geliyor,” dedi Paul. Bir kayanın üstüne çıkıp güneybatıya baktı; Gurney onu takip etti. Uzakta bir solucanın yaklaştığı görülebiliyordu; kumulların arasından geçerek, sırta doğru ilerliyordu.  </p>
			<p class="paragraf">“Epey iri,” dedi Paul.  </p>
			<p class="paragraf">Aşağıdaki fabrika sürüngeni gürültülü bir şekilde harekete geçti ve dev bir böcek gibi, ağır ağır dönüp kayalığa yöneldi.  </p>
			<p class="paragraf">“Taşıyıcıyı düşürmemiz yazık oldu,” dedi Paul.  </p>
			<p class="paragraf">Gurney dönüp çöle baktı; Fremen roketlerinin düşürdüğü taşıyıcı ile ornitopterlerin enkazlarından dumanlar yükseliyordu. Birden kaybettiği adamları için üzüntü duydu... “Baban olsa, kurtaramadığı adamlar için daha çok üzülürdü,” dedi.  </p>
			<p class="paragraf">Paul ona dik dik baktı; sonra gözlerini indirdi. “Onlar arkadaşlarındı Gurney,” dedi. “Seni anlıyorum. Ama bizim için, topraklarımıza izinsiz giren adamlardı o kadar. Görmemeleri gereken şeyler görebilirlerdi. Bunu anlamalısın.”  </p>
			<p class="paragraf">“Anlıyorum,” dedi Gurney. “Ama şimdi, görmemem gereken şeyleri görmek için sabırsızlanıyorum.”  </p>
			<p class="paragraf">Paul gözlerini kaldırınca, Halleck’in yüzündeki tanıdık gülümsemeyi gördü; adamın çenesindeki mürekkep sarmaşığı izi kıvrılmıştı... Gurney böyle gülümseyince kurda benzerdi.  </p>
			<p class="paragraf">Gurney aşağıda uzanan çöle bakıp başını salladı. Her tarafta birtakım işlerle meşgul olan Fremenler vardı. Solucanın yaklaşmasından kaygılanmışa benzemiyorlardı.  </p>
			<p class="paragraf">Baharat tuzağının ardındaki kumullarda bir gümleyici çalışmaya başladı... çıkardığı kalın ve ritmik ses, sanki ayaklarından vücutlarına yayılıyordu. Gurney, Fremenlerin yayılarak solucanın yoluna çıktıklarını gördü.  </p>
			<p class="paragraf">Solucan dev bir kum balığı gibi, kuma bata çıka yaklaşıyordu; halkaları titreşiyor, kıvrılıyordu. Gurney bir an sonra, solucanın nasıl yakalandığını gördü... ilk kancacının cesurca sıçradığını, solucanın döndüğünü, sonra diğerlerinin yaratığın pullu, parlak gövdesine tırmandığını gördü.  </p>
			<p class="paragraf">“Görmemen gereken şeylerden birini gördün bile,” dedi Paul.  </p>
			<p class="paragraf">“Söylentiler duymuştum,” dedi Gurney. “Ama böyle bir şeye görmeden inanmak kolay değil.” Başını iki yana salladı. “Arrakis’te herkesin ödünü koparan bu yaratıkları binek hayvanı olarak kullanıyorsunuz demek.”  </p>
			<p class="paragraf">“Babamın çöl gücünden bahsettiğini duymuştun,” dedi Paul. “İşte bu. Bu gezegenin yüzeyi bizim. Hiçbir fırtına, yaratık veya koşul bizi durduramaz.”  </p>
			<p class="paragraf">Gurney, <span class="CharOverride-2">Bizi,</span> diye düşündü. <span class="CharOverride-2">Fremenleri kastediyor. Onlardan biriymiş gibi konuşuyor. </span>Paul’ün baharat mavisi gözlerine tekrar baktı. Kendi gözleri de biraz maviydi... ama kaçakçılar gezegen dışından yiyecek getirtebildiğinden, tamamen mavileşmemişti; bunu kimse açık açık dillendirmese de, aralarında göz rengine dayalı bir kast sistemi vardı. Kaçakçılar bir insanın yerlilere fazla benzediğini belirtmek için “baharat fırçasıyla boyanmış” deyimini kullanırlardı. O kişinin güvenilmez olduğunu belirten bir deyimdi bu.  </p>
			<p class="paragraf">“Eskiden buralarda yaradanları gündüz vakti sürmezdik,” dedi Paul. “Ama Rabban’ın elinde fazla hava aracı kalmadı.” Gurney’ye baktı. “Senin hava araçlarını görünce çok şaşırdık.”  </p>
			<p class="paragraf"><span class="CharOverride-2">Şaşırdık... şaşırdık ...  </span></p>
			<p class="paragraf">Gurney böyle şeyler düşünmemek için başını iki yana salladı. “Bizim kadar şaşırmış olamazsınız,” dedi.  </p>
			<p class="paragraf">Paul, “Çanaklarda ve köylerde Rabban için ne diyorlar?” diye sordu.  </p>
			<p class="paragraf">“Graben köylerini güçlendirdiğini, fethedilmez hale getirdiğini söylüyorlar. Köylerin içinde savunmada kalacaklarını, sizin ise boşu boşuna saldırıp kendinizi yıpratacağınızı söylüyorlar.”  </p>
			<p class="paragraf">“Kısacası, adamları köylerde çakılı kalmış durumda,” dedi Paul.  </p>
			<p class="paragraf">“Evet, istediğin yere rahatça gidebilirsin,” dedi Gurney.  </p>
			<p class="paragraf">“Senden öğrendiğim bir taktik bu,” dedi Paul. “İnisiyatifi kaybettiler. Bu da savaşı kaybettiler demektir.”  </p>
			<p class="paragraf">Gurney yavaşça gülümsedi.  </p>
			<p class="paragraf">“Düşmanımızı tam istediğim kıvama getirdim,” dedi Paul. Gurney’ye baktı. “Eee Gurney, bu savaşın geri kalanı boyunca bana katılmak ister misin?”  </p>
			<p class="paragraf">“Size katılmak mı?” Gurney, Paul’e uzun uzun baktı. “Lordum, hizmetinizden hiç ayrılmadım ki. Beni terk eden sizsiniz... öldüğünüzü sanmıştım. Efendisiz kalınca kendimi tek bir gayeye... Rabban’ı öldürmeye adadım.”  </p>
			<p class="paragraf">Utanan Paul sustu.  </p>
			<p class="paragraf">Yanlarına bir kadın tırmandı; kukuleta ile maskesinin arasındaki gözleri, Paul ile Gurney arasında gidip geldi. Paul’ün karşısında durdu. Gurney kadının sahiplenmeci tavrına, Paul’e yakın durduğuna dikkat etti.  </p>
			<p class="paragraf">“Chani, seni Gurney Halleck’le tanıştırayım,” dedi Paul. “Ondan bahsetmiştim.”  </p>
			<p class="paragraf">Chani, Halleck’e, ardından da tekrar Paul’e baktı. “Evet.”  </p>
			<p class="paragraf">Paul, “Yaradanın üstündeki adamlar nereye gitti?” diye sordu.  </p>
			<p class="paragraf">“Teçhizatları kurtarmamıza fırsat vermek için onu oyalıyorlar.”  </p>
			<p class="paragraf">“Pekâlâ...” Paul birden susup havayı kokladı.  </p>
			<p class="paragraf">“Rüzgâr geliyor,” dedi Chani.  </p>
			<p class="paragraf">Tepelerindeki sırtın üstünden bir ses geldi: “Hey, aşağıdakiler... rüzgâr!”  </p>
			<p class="paragraf">Gurney, Fremenlerin telaşa kapıldığını, ortalıkta koşturmaya başladığını gördü. Solucan karşısında istiflerini bozmamışlardı, ama rüzgârdan korkuyorlardı. Fabrika kayalığın eteğine götürüldü ve kayaların arasında açılan bir girişten içeri sokuldu... giriş fabrikanın ardından öyle hızlı kapandı ki, Gurney içeriyi görmeye fırsat bulamadı.  </p>
			<p class="paragraf">“Böyle çok gizlenme yeriniz var mı?” diye sordu.  </p>
			<p class="paragraf">“Epeyce var,” dedi Paul. Chani’ye baktı. “Korba’yı bul. Gurney’nin kaçakçıların arasında güvenilir olmayan kişiler bulunduğu konusunda beni uyardığını söyle.”  </p>
			<p class="paragraf">Önce Gurney’ye, sonra tekrar Paul’e bakan Chani başıyla onaylayıp, kayaların üstünde ceylan gibi seke seke aşağı inmeye başladı.  </p>
			<p class="paragraf">“Kadının ha?” dedi Gurney.  </p>
			<p class="paragraf">“İlk çocuğumun annesi,” dedi Paul. “Atreideslerin arasına yeni bir Leto katıldı.”  </p>
			<p class="paragraf">Gurney’nin gözleri faltaşı gibi açıldı.  </p>
			<p class="paragraf">Paul etraflarında olup bitenleri dikkatle izliyordu. Güney göğü köri rengine dönmüş, rüzgâr hızlanmıştı.  </p>
			<p class="paragraf">“Giysini kapa,” dedi Paul. Maskesini ve kukuletasını taktı.  </p>
			<p class="paragraf">Gurney itaat ederken, filtreli maskesi olduğuna memnundu.  </p>
			<p class="paragraf">Paul maskesinin ardından boğuk gelen bir sesle konuştu: “Adamlarından hangilerine güvenmiyorsun Gurney?”  </p>
			<p class="paragraf">“Bazıları aramıza yeni katıldı. Dışdünyalılar...” Gurney duraksadı; kendine şaşırmıştı. <span class="CharOverride-2">Dışdünyalılar</span>. Bu kelimeyi öyle rahatça kullanmıştı ki.  </p>
			<p class="paragraf">“Eee?” dedi Paul.  </p>
			<p class="paragraf">“Normalde aramıza servet peşinde tipler katılır... bunlar öyle değil,” dedi Gurney. “Daha sertler.”  </p>
			<p class="paragraf">Paul, “Harkonnen casusları mı?” diye sordu.  </p>
			<p class="paragraf">“Harkonnenlara rapor gönderdiklerini sanmıyorum Lordum. İmparator’un hizmetinde olduklarından şüpheleniyorum. Salusa Secundus’tan gelmişe benziyorlar.”  </p>
			<p class="paragraf">Paul ona sert bir bakış fırlattı. “Sardaukarlar mı?”  </p>
			<p class="paragraf">Gurney omuz silkti. “Olabilir, ama öyleyse iyi rol yapıyorlar.”  </p>
			<p class="paragraf">Başıyla onaylayan Paul, Gurney’nin Atreideslerin hizmetkârı rolüne ne çabuk geri döndüğünü düşündü; ama arada küçük farklar vardı. Arrakis onu da değiştirmişti.  </p>
			<p class="paragraf">Aşağıdaki kaya çıkıntısının altından çıkan, kukuletalı iki Fremen yukarı tırmanmaya başladı. Birinin omzunda büyük, siyah bir torba vardı.  </p>
			<p class="paragraf">Gurney, “Adamlarım şimdi nerede?” diye sordu.  </p>
			<p class="paragraf">“Altımızdaki kayaların içinde emniyetteler,” dedi Paul. “Burada bir mağaramız var... Kuşlar Mağarası. Fırtına geçtikten sonra, onlara ne yapacağımıza karar veririz.”  </p>
			<p class="paragraf">Aşağıdan biri seslendi: “Muad’Dib!”  </p>
			<p class="paragraf">Paul dönüp bakınca, bir Fremen muhafızın mağaraya inmelerini işaret ettiğini gördü. Paul duyduğunu işaret etti.  </p>
			<p class="paragraf">Gurney ona merakla bakıyordu. “Muad’Dib sen misin?” diye sordu. “Kumun iradesi dedikleri sen misin?”  </p>
			<p class="paragraf">“Fremen ismim bu,” dedi Paul.  </p>
			<p class="paragraf">Gurney sırtını döndü; birden içi kararmıştı. Adamlarının yarısı kumların üstünde cansız yatıyordu, geri kalanlarsa tutsak edilmişti. Yeni katılan, şüphe uyandırıcı adamlar Gurney’nin umurunda değildi; ama diğerlerinin arasında iyi adamlar; dostları, sorumlululuk duyduğu insanlar vardı. “Fırtına geçtikten sonra, onlara ne yapacağımıza karar veririz.” Paul böyle demişti; Muad’Dib böyle demişti. Gurney, Muad’Dib hakkında, Lisanü’l-Gayb hakkında söylenenleri anımsadı; bir Harkonnen subayının derisinden davul yaptığını, etrafının ölüm komandoları Fedaykinlerle çevrili olduğunu, bu adamların savaşa atılırken şarkı söylediğini duymuştu.  </p>
			<p class="paragraf"><span class="CharOverride-2">Ulu Muad’Dib.  </span></p>
			<p class="paragraf">Kayalara tırmanan iki Fremen, Paul’ün önündeki kaya çıkıntısına usulca atladı. Esmer yüzlü olan, “Bir terslik yok Muad’Dib,” dedi. “Artık insek iyi olacak.”  </p>
			<p class="paragraf">“Tamam.”  </p>
			<p class="paragraf">Gurney adamın ses tonuna dikkat etmişti... adam emirle karışık rica eder gibi konuşmuştu. Stilgar denen adamdı bu; yeni Fremen efsanelerinden bir başkasıydı.  </p>
			<p class="paragraf">Paul diğer adamın taşıdığı torbaya bakıp, “Korba, torbada ne var?” dedi.  </p>
			<p class="paragraf">Stilgar yanıtladı: “Fabrikada bulduk. Üstünde bu arkadaşının isminin baş harfleri yazılı, içinde de baliset var. Gurney Halleck’in ne kadar iyi baliset çaldığından bana sık sık bahsetmiştin.”  </p>
			<p class="paragraf">Gurney, Stilgar’ı süzdü; Stilgar’ın damıtıcı-giysi maskesinin üstünden siyah sakalının bir kısmı, şahin bakışları, düz burnu görünüyordu.  </p>
			<p class="paragraf">“Sanırım bir dostunuz var Lordum,” dedi Gurney. “Sağ ol Stilgar.”  </p>
			<p class="paragraf">Stilgar diğer Fremen’e, torbayı Gurney’ye vermesini işaret etti; “Efendin Dük’e teşekkür et. Aramıza katılmana izin veren odur,” dedi.  </p>
			<p class="paragraf">Gurney torbayı alırken, Stilgar’ın sert sözleri karşısında şaşırmıştı. Adamın meydan okur gibi bir havası vardı... yoksa Paul’ü kıskanıyor muydu? Gurney Halleck diye bir adamın Paul’ü Arrakis’e gelişinden bile önceden tanıyor olması, onunla Stilgar’ın asla olamayacağı kadar yakın olması, adamın kıskançlığa kapılmasına yol açmış olabilirdi.  </p>
			<p class="paragraf">“Arkadaş olmanızı istiyorum,” dedi Paul.  </p>
			<p class="paragraf">“Fremen Stilgar meşhur biridir,” dedi Gurney. “Harkonnenları öldüren herkesi dostum saymaktan onur duyarım.”  </p>
			<p class="paragraf">Paul, “Stilgar, dostum Gurney Halleck ile el sıkışır mısın?” diye sordu.  </p>
			<p class="paragraf">Stilgar elini yavaşça uzatıp Gurney’nin nasırlı elini, kılıç kullandığı elini sıktı. “Gurney Halleck’in ismini duymayan pek yoktur,” dedi, sonra da Gurney’nin elini bıraktı. Paul’e döndü. “Fırtına hızla yaklaşıyor.”  </p>
			<p class="paragraf">“Hemen inelim,” dedi Paul.  </p>
			<p class="paragraf">Stilgar öne geçip, onları kayaların arasındaki yılankavi bir yoldan indirerek karanlık bir yarığa götürdü; bu yarıktan geçince, bir mağaranın alçak girişine vardılar. İçeri girince, mağaradaki adamlar hemen girişi arkalarından kapadı. Korkürelerin ışığında, geniş bir kubbeli alan gördüler; alanın bir tarafında yüksek bir platform ve bir geçit vardı.  </p>
			<p class="paragraf">Paul platforma sıçrayıp geçide girdi; Gurney hemen arkasından onu takip etti. Diğerleriyse girişin tam karşısındaki başka bir geçide doğru yürüdü. Paul, Gurney’yi küçük bir odadan geçirip, duvarları şarap kırmızısı örtülerle kaplı bir başka odaya soktu.  </p>
			<p class="paragraf">“Burada bir süre baş başa kalabiliriz,” dedi Paul. “Diğerleri özel hayatıma saygı...”  </p>
			<p class="paragraf">Dışarıda alarm çanı çaldı; bunu haykırışlar ve silah sesleri takip etti. Paul hemen geldiği yoldan geri koşmaya başladı; ön odadan geçide, oradan da kubbeli alandaki platforma çıktı. Gurney silahını çekmiş, peşinden geliyordu.  </p>
			<p class="paragraf">Platforma vardıklarında, aşağıda dövüşen insanlar gördüler. Paul bir an durup bu sahneyi inceledi. Fremen cüppeliler ve burkalılar ile dövüştükleri adamların giysilerini ayırt etti. En ufak ayrıntılara bile dikkat etmeyi annesinden öğrenmişti; şimdi önemli bir gerçeği fark etti... Fremenler kaçakçı cüppesi giymiş adamlarla dövüşüyordu, ama kaçakçılar üçerli gruplar halinde dövüşüyor ve baskı altındayken bile bundan vazgeçmiyorlardı.  </p>
			<p class="paragraf">Böyle gruplar halinde dövüşme alışkanlığı İmparator’un Sardaukarlarına özgüydü.  </p>
			<p class="paragraf">Kalabalıktaki Fedaykinlerden birinin Paul’ü görünce attığı savaş çığlığı mağarada yankılandı: “Muad’Dib! Muad’Dib! Muad’Dib!”  </p>
			<p class="paragraf">Paul’ü bir başkası da görmüştü. Siyah bir bıçak ona doğru uçtu. Yana çekilen Paul, yanından geçen bıçağın arkasındaki taş duvara çarpıp düştüğünü işitti. Dönüp baktığında, Gurney’nin eğilip bıçağı yerden aldığını gördü.  </p>
			<p class="paragraf">Üçerli gruplar artık geri çekiliyordu.  </p>
			<p class="paragraf">Gurney bıçağı Paul’e gösterdi. Bıçağın üstünde İmparatorluk rengi olan sarı renkte, yılankavi bir şekil vardı. Bıçağın altın sarısı sapı aslan kafası şeklindeydi.  </p>
			<p class="paragraf">Bir Sardaukar bıçağıydı bu.  </p>
			<p class="paragraf">Paul platformun kenarına yürüdü. Sardaukarlardan geriye sadece üç kişi kalmıştı. Mağaranın zemininde, kanlı Sardaukar ve Fremen cesetleri yığınlar halinde uzanıyordu.  </p>
			<p class="paragraf">Paul, “Durun!” diye bağırdı. “Dük Paul Atreides durmanızı emrediyor!”  </p>
			<p class="paragraf">Savaşan adamlar duraksadı.  </p>
			<p class="paragraf">Paul geride kalan üç kişiye, “Siz, Sardaukarlar!” diye seslendi. “Kimden emir aldınız da bir Dük’e saldırıyorsunuz?” Adamlarının Sardaukarlara saldırdığını görünce “Durun dedim!” diye bağırdı.  </p>
			<p class="paragraf">Köşeye sıkışmış adamlardan biri doğruldu. Sert bir sesle “Sardaukar olduğumuzu kim söyledi?” diye sordu.  </p>
			<p class="paragraf">Paul, Gurney’den bıçağı alıp havaya kaldırdı. “Bu söyledi.”  </p>
			<p class="paragraf">Adam, “Peki senin Dük olduğunu kim söylüyor?” diye sordu.  </p>
			<p class="paragraf">Paul, Fedaykinleri gösterdi. “Bu adamlar söylüyor. İmparator’unuz Arrakis’i Atreides Hanedanı’na vermişti. Ben Atreides Hanedanı’ndanım.”  </p>
			<p class="paragraf">Sardaukar konuşmadan durup, huzursuzca kımıldandı.  </p>
			<p class="paragraf">Paul onu inceledi; adam uzun boylu, basık suratlıydı... sol yanağının yarısında soluk bir yara izi vardı. Öfkeli ve şaşkın olduğu belliydi, ama hâlâ gururu elden bırakmıyordu; bir Sardaukar gururu olmadan kendini çıplak hissederdi... gururluyken ise, çırılçıplak bile olsa tamamen giyinik gibi görünürdü.  </p>
			<p class="paragraf">Paul, Fedaykin subaylarından birine bakıp “Korba, silahları varmış... nasıl olur?” dedi.  </p>
			<p class="paragraf">“Damıtıcı-giysilerinin gizli ceplerine bıçak gizlemişler,” dedi subay.  </p>
			<p class="paragraf">Paul içerideki ölü ve yaralılara baktıktan sonra gözlerini tekrar subaya çevirdi. Bir şey demesine gerek yoktu. Subay gözlerini indirdi.  </p>
			<p class="paragraf">Paul, “Chani nerede?” diye sordu; yanıtı kaygıyla, nefesini tutarak bekledi.  </p>
			<p class="paragraf">“Stilgar onu kaçırdı.” Subay başıyla diğer geçidi gösterdi, sonra da ölü ve yaralılara baktı. “Bu hatanın sorumlusu benim Muad’Dib.”  </p>
			<p class="paragraf">Paul, “Kaç Sardaukar vardı Gurney?” diye sordu.  </p>
			<p class="paragraf">“On.”  </p>
			<p class="paragraf">Paul usulca aşağı atlayıp, Sardaukar sözcüsüne yaklaştı; adamın saldırabileceği kadar yaklaştı.  </p>
			<p class="paragraf">Fedaykinler gerildi. Paul’ün kendini tehlikeye atmasından hoşlanmamışlardı. Onu korumaya yemin etmişlerdi, çünkü Fremenler Muad’Dib’in bilgeliğinden mahrum kalmak istemiyordu.  </p>
			<p class="paragraf">Paul arkasına dönmeden subayına, “Zayiatımız ne?” diye sordu.  </p>
			<p class="paragraf">“Dört yaralı, iki ölü Muad’Dib.”  </p>
			<p class="paragraf">Paul, Sardaukarların arkasında hareket eden birilerini gördü; Chani ile Stilgar diğer geçidin girişine gelmişlerdi. Paul dikkatini tekrar Sardaukarlara yöneltti; sözcünün yabancılara özgü, aklı gözlerine baktı. Sert bir sesle “Sen... adın ne?” diye sordu.  </p>
			<p class="paragraf">Adam kasıldı; huzursuzca sağa sola bakındı.  </p>
			<p class="paragraf">“Aklından bile geçirme,” dedi Paul. “Görevin Muad’Dib’i bulup öldürmekti, değil mi? Çölün içlerinde baharat aramayı öneren de sizdiniz herhalde.”  </p>
			<p class="paragraf">Gurney’nin şaşkınlık nidası attığını duymak, Paul’ün hafifçe gülümsemesine yol açtı.  </p>
			<p class="paragraf">Sardaukar’ın yüzü kıpkırmızı kesildi.  </p>
			<p class="paragraf">“Karşında gördüğün kişi sadece Muad’Dib değil,” dedi Paul. “Siz yedi adam kaybettiniz, biz iki adam. Üçe bir. Sardaukarlara karşı fena sayılmaz, değil mi?”  </p>
			<p class="paragraf">Adam, Paul’ün üstüne atlayacak oldu; ama Fedaykinlerin öne çıktığını görünce vazgeçti.  </p>
			<p class="paragraf">“Adını sordum,” dedi Paul. Ses’in inceliklerini kullanmaya başladı: “Adını söyle!”  </p>
			<p class="paragraf">Adam, “İmparator’un Sardaukarlarından Yüzbaşı Aramsham!” diye bağırdı. Sonra ağzı açık kalakaldı. Şaşkın şaşkın Paul’e baktı. Artık bu mağarayı bir barbar yuvası olarak görmediği belliydi.  </p>
			<p class="paragraf">“Pekâlâ Yüzbaşı Aramsham, artık çok şey biliyorsun; Harkonnenlar bunları öğrenmek için çok şey verir,” dedi Paul. “İmparator da ihanetine karşın bir Atreides’in hâlâ sağ olduğunu öğrense, bu bilgiye karşılık neler vermez ki?”  </p>
			<p class="paragraf">Yüzbaşı sağına soluna, hâlâ sağ olan iki adamına baktı. Paul adamın aklından geçenleri okuyabiliyordu. Sardaukarlar asla teslim olmazdı, ama öte yandan İmparator’un bu tehditten haberdar edilmesi şarttı.  </p>
			<p class="paragraf">Paul hâlâ Ses’i kullanarak konuştu: “Teslim ol yüzbaşı.”  </p>
			<p class="paragraf">Yüzbaşının solundaki adam birden Paul’ün üstüne atılınca, yüzbaşısının bıçağı göğsüne saplandı. Saldırgan, göğsünde bıçakla yere yığıldı.  </p>
			<p class="paragraf">Yüzbaşı geride kalan tek adamına döndü. “İmparator’umuza en iyi nasıl hizmet edeceğimize ben karar veririm. Anlaşıldı mı?”  </p>
			<p class="paragraf">Diğer Sardaukar’ın omuzları çöktü.  </p>
			<p class="paragraf">“Silahını bırak,” dedi yüzbaşı.  </p>
			<p class="paragraf">Sardaukar itaat etti.  </p>
			<p class="paragraf">Yüzbaşı, Paul’e döndü. “Senin için bir dostumu öldürdüm,” dedi. “Bunu sakın unutma.”  </p>
			<p class="paragraf">“Siz tutsaklarımsınız. Bana teslim oldunuz. Yaşamanız veya ölmeniz önemli değil.” Paul muhafızlarına iki Sardaukar’ı alıp götürmelerini, tutsakların üstünü aramış subaya da yaklaşmasını işaret etti.  </p>
			<p class="paragraf">Fedaykinler Sardaukarları götürdü.  </p>
			<p class="paragraf">Paul subayına doğru eğildi.  </p>
			<p class="paragraf">“Muad’Dib,” dedi adam. “Seni hayal kırıklığına...”  </p>
			<p class="paragraf">“Suç bende Korba,” dedi Paul. “Tam olarak ne araman gerektiğini söylemeliydim. Bundan sonra Sardaukarların üstünü ararken, bugün olanları sakın unutma. Her birinin bir iki ayak tırnağının sahte olduğunu da unutma; bunları vücutlarının çeşitli yerlerinde gizli diğer parçalarla birleştirerek telsiz yapabilirler. Birden fazla dişleri takmadır. Saçlarında şiga telleri taşırlar; neredeyse gözle görülmeyecek kadar ince olan bu teller, bir adamın kafasını kopartabilecek kadar sağlamdır. Sardaukarların üstünü hem elle hem de tarayıcı ışınlarla –hem yansıyıcı ışınlar hem de sert ışınlarla– taramalısınız; vücutlarını tamamen tıraş edin. İşiniz bittikten sonra bile tedbiri elden bırakmayın, çünkü bulamadığınız bir şeyler mutlaka kalmıştır.”  </p>
			<p class="paragraf">Konuşulanları dinlemek için yaklaşan Gurney’ye baktı.  </p>
			<p class="paragraf">“Öyleyse en iyisi onları öldürmek,” dedi subay.  </p>
			<p class="paragraf">Paul gözlerini Gurney’den ayırmadan başını iki yana salladı. “Hayır. Kaçmalarını istiyorum.”  </p>
			<p class="paragraf">Gurney ona bakakaldı. “Efendimiz...” diye fısıldadı.  </p>
			<p class="paragraf">“Evet?”  </p>
			<p class="paragraf">“Adamınız haklı. O tutsakları hemen öldürün. Geride bıraktıkları tüm izleri de yok edin. İmparatorluk Sardaukarlarını rezil ettiniz! İmparator bunu öğrenirse, sizi bir ateşin üstünde ağır ağır döndürerek kızartmadan rahat etmez.”  </p>
			<p class="paragraf">Paul soğuk bir sesle, yavaş konuşarak, “İmparator’un eline öyle bir fırsat geçmeyecek,” dedi. Sardaukarlarla yüzleşirken içinde bir şeyler olmuştu. Zihninde bir kararlar toplamı belirmişti. “Gurney, Rabban’ın etrafında çok Lonca adamı var mı?” diye sordu.  </p>
			<p class="paragraf">Gurney dikelip gözlerini kıstı. “Sorunuza anlam vere...”  </p>
			<p class="paragraf">Paul, “Var mı?” diye bağırdı.  </p>
			<p class="paragraf">“Arrakis, Lonca ajanlarıyla dolu. Baharat satın alıp duruyorlar... sanki evrendeki en değerli şeymiş gibi. Yoksa niye çölün bu kadar içlerine gelmeyi göze alalım?”  </p>
			<p class="paragraf">“Baharat evrendeki en değerli şey,” dedi Paul. “Onlar için.”  </p>
			<p class="paragraf">Yaklaşmakta olan Stilgar ile Chani’ye baktı. “Baharatı kontrol edense biziz Gurney.”  </p>
			<p class="paragraf">Gurney, “Baharatı Harkonnenlar kontrol ediyor!” diye itiraz etti.  </p>
			<p class="paragraf">“Bir şeyi yok edebilecek durumdaysan, onu kontrol de edebilirsin,” dedi Paul. Elini sallayarak Gurney’nin daha fazla konuşmasını engelledikten sonra, karşısında duran Stilgar’a başını salladı; Stilgar’ın yanında Chani vardı.  </p>
			<p class="paragraf">Paul, Sardaukar’ın bıçağını sol eline alıp Stilgar’a uzattı. “Sen kabileye hizmet etmek için yaşıyorsun,” dedi. “Bu bıçakla canımı alabilir misin?”  </p>
			<p class="paragraf">Stilgar, “Kabilenin iyiliği içinse evet,” diye homurdandı.  </p>
			<p class="paragraf">“Öyleyse bıçağı kullan,” dedi Paul.  </p>
			<p class="paragraf">Stilgar sert bir sesle, “Bana meydan mı okuyorsun?” diye sordu.  </p>
			<p class="paragraf">“Sana meydan okursam, karşında silahsız durup, beni öldürmene izin vereceğim,” dedi Paul.  </p>
			<p class="paragraf">Stilgar kesik, sert bir nefes aldı.  </p>
			<p class="paragraf">“Usûl!” dedi Chani; Gurney’ye, sonra tekrar Paul’e baktı.  </p>
			<p class="paragraf">Stilgar sözlerini tartarken, Paul devam etti: “Sen bir savaşçısın Stilgar. Oysa Sardaukarlar burada dövüşmeye başlayınca savaşmadın. Aklına ilk gelen şey Chani’yi korumak oldu.”  </p>
			<p class="paragraf">“O benim yeğenim,” dedi Stilgar. “Fedaykinlerinin o pisliklerin hakkından geleceği kesindi...”  </p>
			<p class="paragraf">Paul, “Niye aklına ilk gelen şey Chani’ydi?” diye sordu.  </p>
			<p class="paragraf">“O değildi!”  </p>
			<p class="paragraf">“Ya?”  </p>
			<p class="paragraf">Stilgar “Sendin,” diye itiraf etti.  </p>
			<p class="paragraf">Paul, “Bana el kaldırabileceğini düşünüyor musun?” diye sordu.  </p>
			<p class="paragraf">Stilgar titremeye başladı. “Kurallar böyle,” diye mırıldandı.  </p>
			<p class="paragraf">“Çölde bulunan dışdünyalı yabancıları öldürmek, sularını Şeyh Hulud’dan armağan olarak kabul edip almak da bir kuraldır,” dedi Paul. “Oysa annemle benim yaşamamıza izin vermiştin.”  </p>
			<p class="paragraf">Stilgar konuşmadan, titreyerek Paul’e bakıyordu; “Kurallar değişir Stil,” dedi Paul. “Sen de kuralları değiştirdin.”  </p>
			<p class="paragraf">Stilgar elindeki bıçağın üstündeki sarı armaya baktı.  </p>
			<p class="paragraf">Paul, “Arrakis Dük’ü olduğumda, yanımda Chani’yle tahta çıktığımda Tabr Siyeçi’ni yönetmeye vaktim olacak mı sence?” diye sordu. “Sen her aileyle teker teker ilgileniyor musun?”  </p>
			<p class="paragraf">Stilgar bıçağa bakmayı sürdürüyordu.  </p>
			<p class="paragraf">Paul sert bir sesle “Sağ kolumu kesip atmak ister miyim sence?” diye sordu.  </p>
			<p class="paragraf">Stilgar yavaşça başını kaldırıp ona baktı.  </p>
			<p class="paragraf">“Söyle!” dedi Paul. “Kendimi ve kabileyi senin bilgeliğinden ve gücünden mahrum bırakmak ister miyim sanıyorsun?”  </p>
			<p class="paragraf">Stilgar alçak sesle konuştu: “Kabilemden olan delikanlıyı, ki adını biliyorum, bu delikanlıyı teke tek dövüşte Şeyh Hulud’un izniyle öldürebilirim. Ama Lisanü’l-Gayb’ı incitemem. Bıçağı verirken bunu biliyordun.”  </p>
			<p class="paragraf">Paul, “Evet,” diye onayladı.  </p>
			<p class="paragraf">Stilgar elini açtı. Bıçak elinden düşüp taş zeminde tangırdadı. “Kurallar değişir,” dedi.  </p>
			<p class="paragraf">“Chani, git anneme söyle, buraya gelsin,” dedi Paul; “tavsiyesine ihtiya... “  </p>
			<p class="paragraf">Chani ,“Ama hani güneye gidiyorduk!” diye itiraz etti.  </p>
			<p class="paragraf">“Yanılmışım,” dedi Paul. “Harkonnenlar güneyde değil. Savaş güneyde değil.”  </p>
			<p class="paragraf">Chani derin bir nefes aldı; bir çöl kadını olarak bunu da, ölümle burun buruna yaşadığı hayatının diğer tüm zorunlulukları gibi kabullendi.   </p>
			<p class="paragraf">“Anneme ileteceğin mesajı başka kimse duymasın,” dedi Paul. “Stilgar’ın beni Arrakis Dük’ü olarak kabul ettiğini, ama gençlere bunu dövüşsüz kabul ettirmenin bir yolunu bulmak gerektiğini söyle.”  </p>
			<p class="paragraf">Chani, Stilgar’a baktı.  </p>
			<p class="paragraf">Stilgar, “Söylediğini yap,” diye homurdandı. “İstese beni yenebilir. .. bunu ikimiz de biliyoruz, hem ona el kaldıramam; bu kabile için hayırlı olmaz.”  </p>
			<p class="paragraf">“Anneni alıp döneceğim,” dedi Chani.  </p>
			<p class="paragraf">“Hayır, sadece o gelsin,” dedi Paul. “Stilgar içgüdüsel olarak seni korumakta haklıydı. Sen güvende olunca ben daha güçlü oluyorum. Siyeçte kalmalısın.”  </p>
			<p class="paragraf">Chani itiraz edecek oldu, ama sonra yutkunup susmakla yetindi.  </p>
			<p class="paragraf">Paul, “Sihaya,” dedi; ona verdiği isimdi bu. Sonra birden sağa dönüp, öfkeyle bakan Gurney ile göz göze geldi.  </p>
			<p class="paragraf">Paul annesinden bahsettiğinden beri, Gurney konuşulanları duymaz olmuştu.  </p>
			<p class="paragraf">“Anneniz ha,” dedi Gurney.  </p>
			<p class="paragraf">“Idaho bizi saldırı gecesi kurtardı,” dedi Paul; Chani’nin uzaklaşmasını izledi. “Şimdi yapmamız ge...”  </p>
			<p class="paragraf">Gurney “Peki Duncan Idaho’ya ne oldu Lordum?” diye sordu.  </p>
			<p class="paragraf">“Öldü... kaçmamız için bize zaman kazandırırken öldü.”  </p>
			<p class="paragraf">Gurney <span class="CharOverride-2">O cadı yaşıyor!</span> diye düşündü. <span class="CharOverride-2">İntikam almaya yemin ettiğim cadı yaşıyor! Dük Paul </span><span class="CharOverride-2">kendisini doğuran kadının nasıl bir canavar olduğundan habersiz besbelli. İblis! O kadın, Paul’ün babasına ihanet etti; onu Harkonnenlara teslim etti!  </span></p>
			<p class="paragraf">Paul, Gurney’ye sürtünerek yanından geçip platforma çıktı. Dönüp arkasına baktığında, yaralılar ve ölülerin götürülmüş olduğunu gördü. Paul Muad’Dib efsanesine bir bölüm daha eklendiğini acı acı düşündü. <span class="CharOverride-2">Bıçağımı</span> <span class="CharOverride-2">bile çekmedim, ama bugün yirmi Sardaukar </span><span class="CharOverride-2">öldürdüğümü söyleyecekler, </span>diye düşündü.  </p>
			<p class="paragraf">Gurney, Stilgar ile birlikte Paul’ün peşinden giderken, nereye bastığının bile farkında değildi. Gözünü intikam hırsı bürümüş olduğundan, sarı korkürelerle aydınlanan mağarayı görmüyordu. <span class="CharOverride-2">O cadı yaşıyor. İhanet ettiklerinin kemikleriyse isimsiz mezarlarda yatıyor. Onu öldürmeden önce, Paul’ün annesi hakkındaki gerçeği öğrenmesini sağlamalıyım.  </span></p>
		</div>
</body>
</html>