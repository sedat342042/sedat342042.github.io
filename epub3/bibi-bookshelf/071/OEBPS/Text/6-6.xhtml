<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-6</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">Muad’Dib’in babasını nasıl değerlendirmeliyiz? Dük Leto Atreides hem oldukça kibar ve anlayışlı hem de şaşılacak kadar mesafeli bir adamdı. Ama Dük’ü anlamamıza yardımcı olacak bilgiler var elimizde; bir Bene Gesserit olan sevgilisini hep sevdiğini, oğlu için kurduğu düşleri, emrindeki adamların ona olan sadakatini biliyoruz. Onu kaderin ağlarına yakalanmış bir adam, oğlunun ihtişamının yanında sönük kalmış, yapayalnız bir figür olarak görebiliriz. Yine de </span><span class="CharOverride-2">şu soru geliyor akla: Bir oğul, babasının uzantısından başka nedir ki?  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Muad’Dib: Aile Tefsirleri”  </p>
			<p class="paragbos">  </p>
			<p class="paragraf">Babasının eğitim odasına girmesini izleyen Paul, muhafızların dışarıda yerlerini aldığını gördü. Muhafızlardan biri kapıyı kapadı. Paul babasının varlığını her zamanki gibi yoğun bir şekilde hissetti; babası her şeyiyle buradaydı.  </p>
			<p class="paragraf">Dük uzun boylu ve zeytuni tenliydi. Zayıf yüzünün keskin hatlarını yumuşatan tek şey, koyu gri gözleriydi. Göğsünde hanedanın kırmızı şahin arması bulunan siyah bir üniforma giymişti. Dar belini saran, gümüş kaplama kalkan kemeri epey yıpranmış görünüyordu; üzerinde yeşil pas oluşmuştu.  </p>
			<p class="paragraf">“Çok mu çalışıyorsun oğlum?” dedi Dük.  </p>
			<p class="paragraf">L şeklindeki masaya doğru yürüdü, masanın üstündeki kâğıtlara göz attı, odayı gözleriyle taradı, sonra da bakışlarını tekrar Paul’e çevirdi. Kendini yorgun hissediyordu, yorgunluğunu belli etmemeye çalışmak da acı veriyordu. <span class="CharOverride-2">Arrakis’e giderken, yolda dinlenmek için hiçbir fırsatı kaçırmamalıyım,</span> diye düşündü. <span class="CharOverride-2">Arrakis’te dinlenemeyeceğim.  </span></p>
			<p class="paragraf">“Çok değil,” dedi Paul. “Her şey öylesine ...” Omuz silkti.  </p>
			<p class="paragraf">“Evet. Eh, yarın yola çıkıyoruz. Bütün bu karmaşadan kurtulup yeni evimize yerleşmek güzel olacak.”  </p>
			<p class="paragraf">Başıyla onaylayan Paul birden Rahibe Ana’nın sözünü anımsadı: “Baban için hiçbir şey yapamayız.”  </p>
			<p class="paragraf">“Baba,” dedi Paul, “Arrakis, herkesin söylediği kadar tehlikeli bir yer mi?”  </p>
			<p class="paragraf">Dük kaygısız görünmeye çalışarak masanın kenarına oturup gülümsedi. Zihninde bir konuşma; savaştan önce askerlerine moral vermek için yapacağı türden bir konuşma tüm hatlarıyla belirdi. Ama zihnindeki bu konuşma sözcüklere dökülmeden önce donup kaldı, aklına başka bir düşünce gelmişti:  </p>
			<p class="paragraf"><span class="CharOverride-2">Karşımdaki benim oğlum.  </span></p>
			<p class="paragraf">“Evet, tehlikeli,” diye itiraf etti.  </p>
			<p class="paragraf">“Hawat, Fremenler konusunda bir planımız olduğunu söyledi,” dedi Paul. <span class="CharOverride-2">Niye ona yaşlı kadının söylediklerini anlatamıyorum? O kadın dilimi mühürlemeyi nasıl başardı?</span> diye merak etti.  </p>
			<p class="paragraf">Oğlunun sıkıntısını fark eden Dük, “Hawat her zamanki gibi en büyük fırsatı görüyor,” dedi. “Ama çok daha fazlası var. Ben Combine Honnete Ober Advencer Mercantiles... yani CHOAM Şirketi’ni düşünüyorum. Majesteleri bana Arrakis’i verince, yanında bir CHOAM yöneticiliği de vermeye mecbur kaldı. Aslında bu da önemli bir kazanç.”  </p>
			<p class="paragraf">“CHOAM baharatı kontrol ediyor,” dedi Paul.  </p>
			<p class="paragraf">“Ve Arrakis de baharatı sayesinde bize CHOAM’ın kapılarını açacak,” dedi Dük. “CHOAM yalnızca melanjla ilgilenmez.”  </p>
			<p class="paragraf">Paul birden, “Rahibe Ana seni uyardı mı?” diye sordu. Yumruklarını sıkınca, avuçlarının terden kayganlaştığını fark etti. Bu soruyu sormak öyle zor olmuştu ki.  </p>
			<p class="paragraf">“Hawat, o kadının Arrakis hakkında uyarılarda bulunarak seni korkuttuğunu söyledi,” dedi Dük. “Bir kadının korkularının aklını bulandırmasına izin verme. Hiçbir kadın sevdiklerini tehlikede görmek istemez. O uyarıların ardında annenin parmağı vardır. Bunu bize olan sevgisinin bir işareti olarak gör.”  </p>
			<p class="paragraf">“Annem Fremenleri biliyor mu?”  </p>
			<p class="paragraf">“Evet, çok daha fazlasını da.”  </p>
			<p class="paragraf">“Neyi?”  </p>
			<p class="paragraf">Dük şöyle düşündü: <span class="CharOverride-2">Gerçek, Paul’ün sandığından bile korkunç olabilir; ama öte yandan, onlarla başa çıkabilecek şekilde eğitilmişsen, tehlikeli gerçekler bile değerlidir. Oğlumun tehlikeli gerçeklerle başa çıkabilmesini sağlamak için elimden gelen her şeyi yaptım. Yine de gerçeği tüm çıplaklığıyla anlatmamalıyım; ne de olsa daha çok genç.  </span></p>
			<p class="paragraf">“CHOAM pek çok malın ticaretini yapar,” dedi Dük. “Kütük, eşek, at, inek, kereste, gübre, köpekbalığı, balina kürkü... En sıradanından en egzotiğine dek çeşitli mallar... Hatta bizim Caladan’ın naçizane pundi pirincini bile satar. Lonca’nın nakliyatını yapmayı kabul ettiği her şeyi, Ecaz’ın sanat eserlerinden Richese ve Ix malı makinelere dek her şeyi satar. Ama hepsi de melanjın yanında önemsiz kalır. Bir avuç baharatla Tupile’de ev satın alabilirsin. Melanj imal edilemez, yalnızca Arrakis’ten çıkarılır. Eşi benzeri yoktur ve yaşlanmayı geciktirici özelliği vardır.”  </p>
			<p class="paragraf">“Peki şimdi onun kontrolü bizde mi?”  </p>
			<p class="paragraf">“Bir noktaya kadar. Ama önemli olan, bütün Hanedanların CHOAM’ın kazancından aldığı payla geçindiğini göz önünde bulundurmak. Bu kazancın büyük bölümü de tek bir üründen; baharattan gelir. Baharat üretimi azalırsa ne olur bir düşün.”  </p>
			<p class="paragraf">“Kim melanj stoku yapmışsa muazzam bir kâr elde eder,” dedi Paul. “Diğerleriyse perişan olur.”  </p>
			<p class="paragraf">Dük bir an için gururlandı; oğluna bakarken, onun söylediği sözün son derece etkileyici olduğunu, iyi bir eğitimin ürünü olduğunu düşündü. Başıyla onayladı. “Harkonnenlar yirmi yıldan uzun süredir baharat stoku yapıyor.”  </p>
			<p class="paragraf">“Amaçları baharat üretimini azaltmak; böylece Hanedanlar seni suçlayacak.”  </p>
			<p class="paragraf">“Atreides Hanedanı’nın gözden düşmesini istiyorlar,” dedi Dük. “Beni bir noktaya kadar liderleri –gayriresmi sözcüleri– olarak gören bütün o Landsraad Hanedanlarını düşün. Gelirlerinde ciddi bir azalmaya sebep olsam tepkilerinin ne olacağını düşün. Sonuçta insan her şeyden önce kendi çıkarını düşünür. Büyük Sözleşme kimin umurunda! Kimsenin seni fakirleştirmesine izin veremezsin!” Dük’ün dudaklarında acı bir gülümseme belirdi. “Böyle bir durumda, başıma ne gelirse gelsin herkes yüzünü diğer tarafa çevirecektir.”  </p>
			<p class="paragraf">“Bize atomiklerle saldırılsa bile mi?”  </p>
			<p class="paragraf">“Kimse o kadar aleni ve alçakça bir saldırı yapmaz. Sözleşme’nin o kadar açıkça ihlal edileceğini sanmam, ama ona yakın bir şey olabilir; mesela toprağa toz serpmek veya zehir katmak gibi.”  </p>
			<p class="paragraf">“Madem öyle, niye bile bile oraya gidiyoruz?”  </p>
			<p class="paragraf">“Paul!” Dük kaşlarını çatıp oğluna baktı. “Tuzaktan sakınmanın ilk adımı, onun nerede olduğunu bilmektir. Bu teke tek dövüşmeye benzer oğlum, daha geniş boyutludur o kadar. Hilenin içindeki hilenin içinde hile vardır. Görünüşe göre, hilelerin sonu gelmez. Bütün mesele bu hileleri ortaya çıkarmaktır. Harkonnenların melanj stokladığını biliyoruz; bu durumda şu soruyu sormalıyız: Başka kim stokluyor? Bu sorunun yanıtı, bize düşmanlarımızın listesini verir.”  </p>
			<p class="paragraf">“Kim?”  </p>
			<p class="paragraf">“Bize düşman olduğunu bildiğimiz birtakım Hanedanlar ve dostumuz olduğunu sandığımız bazıları. Şimdilik onlara kafa yormamıza gerek yok, çünkü çok daha önemli biri var: sevgili Padişah İmparator’umuz.”  </p>
			<p class="paragraf">Paul yutkunmaya çalıştı; birden boğazı kurumuştu. “Landsraad’ı toplantıya çağırsan, bu planı ifşa–”  </p>
			<p class="paragraf">“Düşmanımızın bıçağı hangi elinde tuttuğunu bildiğimizi açığa mı vuralım? Ah Paul... en azından şimdi bıçağı görebiliyoruz. Sonraki seferde bıçağın nerede belireceğini kim bilebilir? Bu meseleyi Landsraad’ın gündemine getirirsek, büyük bir kargaşa çıkar o kadar. İmparator her şeyi inkâr eder. Kim ona itiraz edebilir ki? Yalnızca biraz zaman kazanmış oluruz, ama kaos riski pahasına. Üstelik sonraki hamlenin nereden geleceğini de bilemeyiz, değil mi?”  </p>
			<p class="paragraf">“Bütün Hanedanlar baharat stoklamaya başlayabilir.”  </p>
			<p class="paragraf">“Ama düşmanlarımız önceden başladığı için avantajlı... Onlara yetişmemiz imkânsız.”  </p>
			<p class="paragraf">“İmparator ha,” dedi Paul. “Yani Sardaukarlar.”  </p>
			<p class="paragraf">“Harkonnen askerleri kılığına girecekler elbette,” dedi Dük. “Ama sonuçta fanatik askerler tabii.”  </p>
			<p class="paragraf">“Fremenler Sardaukarlara karşı bize nasıl yardım edebilir?”  </p>
			<p class="paragraf">“Hawat sana Salusa Secundus’tan bahsetti mi?”  </p>
			<p class="paragraf">“lmparator’un hapishane gezegeninden mi? Hayır.”  </p>
			<p class="paragraf">“Ya orası bir hapishane gezegeninden daha fazlasıysa Paul? İmparator’un Sardaukar birlikleri hakkında asla sorulmayan bir soru vardır: Onlar nereden geliyor?”  </p>
			<p class="paragraf">“Hapishane gezegeninden mi?”  </p>
			<p class="paragraf">“Bir yerden geliyor olmalılar.”  </p>
			<p class="paragraf">“Ama İmparator’un zorla topladığı askerler...”  </p>
			<p class="paragraf">“Bu inanmaya sevk edildiğimiz şey o kadar. Sardaukarların yalnızca İmparator’un genç yaşta zorla askere alıp mükemmel bir şekilde eğittiği askerler olduğu söylenir. İmparator’un eğitim kadrolarını fısıltıyla eleştirenleri duyabilirsin bazen, ama uygarlığımızın dengesi değişmez; bir tarafta Landsraad’ın Büyük Hanedanlarının askeri kuvvetleri, diğer taraftaysa Sardaukarlar ve zorunlu askerleri vardır. Ve onların zorunlu askerleri Paul. Sardaukarlar daima Sardaukar olarak kalır.”  </p>
			<p class="paragraf">“Ama Salusa Secundus hakkındaki bütün raporlarda, S.S.’nin cehennem gibi bir dünya olduğu söyleniyor!”  </p>
			<p class="paragraf">“Şüphesiz öyle. Ama sert, güçlü, vahşi adamlar başka nasıl bir ortamda yetiştirilir ki?”  </p>
			<p class="paragraf">“Öyle adamların bağlılığı nasıl kazanılır peki?”  </p>
			<p class="paragraf">“Geçerliliği kanıtlanmış yöntemler var: Kendilerini üstün hissetmelerini, gizli ve esrarengiz bir anlaşmanın taraflarından biri gibi hissetmelerini, acıları paylaşılıyormuş hissi yaşamalarını sağlamak. Onların bağlılığını kazanmak mümkün. Pek çok dünyada, pek çok kez başarıldı.”  </p>
			<p class="paragraf">Paul başıyla onaylarken, babasının yüzüne dikkatle baktı. Onun önemli bir şey söylemek üzere olduğunu hissediyordu.  </p>
			<p class="paragraf">“Arrakis’i düşün,” dedi Dük. “Kentleri ve garnizon köylerini saymazsan, orası da en az Salusa Secundus kadar korkunç bir yer.”  </p>
			<p class="paragraf">Paul’ün gözleri faltaşı gibi açıldı. “Fremenler!”  </p>
			<p class="paragraf">“Orada potansiyel olarak Sardaukarlar kadar güçlü ve ölümcül askerler var. Onları gizlice kendi tarafımıza çekmek için sabır, doğru düzgün silahlandırmak için de servet harcamak gerekecek. Ama Fremenler orada... Servet değerinde baharat da orada. Bize tuzak kurulduğunu bile bile Arrakis’e gitmemizin sebebini artık anlamışsındır.”  </p>
			<p class="paragraf">“Harkonnenlar Fremenleri bilmiyor muydu?”  </p>
			<p class="paragraf">“Harkonnenlar Fremenleri küçümsedi; onları zevk için avladılar, sayılarını öğrenmeye çalışmakla bile uğraşmadılar. Harkonnenların gezegen halklarına yönelik politikasını biliyoruz: Onları besleyip korumak için olabildiğince az para harcamak.”  </p>
			<p class="paragraf">Dük oturuşunu değiştirince, göğsündeki şahin armasının metal işlemeleri parıldadı. “Şimdi anladın mı?”  </p>
			<p class="paragraf">“Şu anda Fremenlerle müzakere ediyoruz,” dedi Paul.  </p>
			<p class="paragraf">“Duncan Idaho’nun liderliğinde bir heyet gönderdim,” dedi Dük. “Duncan gururlu ve acımasız bir adamdır, ama yalan konuşmaz. Sanırım Fremenler onu takdir edecek. Şansımız varsa, bizi ahlaklı Duncan’a bakarak yargılarlar.”  </p>
			<p class="paragraf">“Ahlaklı Duncan’a,” dedi Paul, “ve yiğit Gurney’ye.”  </p>
			<p class="paragraf">“İyi söyledin,” dedi Dük.  </p>
			<p class="paragraf">Paul şöyle düşündü: <span class="CharOverride-2">Gurney, Rahibe Ana’nın “yiğitlerin cesareti” derken kastettiği kişilerden biri, dünyaları sırtlayanlardan biri.  </span></p>
			<p class="paragraf">“Gurney bugün silah dersinde iyi olduğunu söyledi,” dedi Dük.  </p>
			<p class="paragraf">“Bana öyle demedi ama.”  </p>
			<p class="paragraf">Dük kahkahayı bastı. “Gurney kimseyi kolay kolay övmez. Ama senin bir kılıcın kenarıyla ucu arasındaki farkı iyi bildiğini söyledi... aynen böyle dedi.”  </p>
			<p class="paragraf">“Gurney kılıcın ucuyla öldürmenin sanat olmadığına, kenarıyla öldürmek gerektiğine inanıyor.”  </p>
			<p class="paragraf">Dük “Gurney fazla duygusal bakıyor,” diye homurdandı. Oğlunun öldürmekten bahsetmesi birden canını sıkmıştı. “Kimseyi öldürmek zorunda kalmamanı yeğlerim... Öldürmen gerekirse de bir şekilde öldür... Ucuymuş, kenarıymış fark etmez.” Başını kaldırıp, yağmurun dövdüğü çatı penceresine baktı.  </p>
			<p class="paragraf">Paul babasının baktığı yere bakarken, dışarıdaki yağmurlu gökyüzünü düşündü –anladığı kadarıyla, Arrakis’te öyle bir şeyi asla göremeyecekti– ve aklına uzay geldi. “Lonca gemileri gerçekten büyük mü?” diye sordu.  </p>
			<p class="paragraf">Dük ona baktı, “İlk kez gezegen dışına çıkacaksın tabii,” dedi. “Evet, büyükler. Yol uzun olduğu için büklümgemisiyle gideceğiz. Büklümgemileri cidden büyük olur. Bütün firkateynlerimiz ve nakliyat gemilerimiz, bir büklümgemisi ambarının bir köşesini ancak doldurabilir. Geminin yükünün çok küçük bir kısmını teşkil edeceğiz.”  </p>
			<p class="paragraf">“Firkateynlerimizden çıkamayacak mıyız peki?”  </p>
			<p class="paragraf">“Lonca Güvenliği için ödenen bedellerden biri budur. Hemen yanımızda Harkonnen gemileri bile olsa, onlardan korkmamıza gerek olmayacak. Harkonnenlar nakliyat imtiyazlarını tehlikeye atmak istemezler.”  </p>
			<p class="paragraf">“Yoldayken ekranlarımıza bakıp, bir Lonca Mensubu görmeye çalışacağım.”  </p>
			<p class="paragraf">“Göremezsin. Onların ajanları bile Lonca Mensupları’nı asla görmez. Lonca kurduğu tekele düşkün olduğu kadar mahremiyetine de düşkündür. Bizim nakliyat imtiyazlarımızı tehlikeye atacak bir şey yapma Paul.”  </p>
			<p class="paragraf">“Gizlenmelerinin sebebi mutasyon geçirmeleri, görünüş itibariyle artık insana benzememeleri mi sence?”  </p>
			<p class="paragraf">“Kim bilir?” Dük omuz silkti. “Muhtemelen asla çözemeyeceğimiz bir sır bu. Hem daha acil sorunlarımız var. Bunlardan biri de sensin.”  </p>
			<p class="paragraf">“Ben mi?”  </p>
			<p class="paragraf">“Annen bunu sana benim söylememi istedi oğlum. Bak, sende mentat yetenekleri olabilir.”  </p>
			<p class="paragraf">Paul bir an, konuşamadan babasına bakakaldıktan sonra “Mentat mı?” dedi. “Ben mi? Ama ben–”  </p>
			<p class="paragraf">“Hawat da aynı fikirde oğlum. Bu doğru.”  </p>
			<p class="paragraf">“Ama mentat eğitimi bebeklikten itibaren verilmelidir sanıyordum; hem öğrenciye eğitildiği söylenmez, çünkü aksi takdirde gelişimi sekteye uğrayabilir...” Paul birden sustu; geçmişte yaşadığı tüm koşulları bir anda değerlendirip çözümleyen zihninde ışık çakmıştı. “Anlıyorum,” dedi.  </p>
			<p class="paragraf">“Gün gelir,” dedi Dük, “potansiyel mentatın kendisine ne yapıldığını artık öğrenmesi gerekir. Bu ona yapılan bir şey olmaktan çıkmalıdır artık. Mentatlık eğitimine son verme ya da devam etme seçiminde onun da söz hakkı olmalıdır. Kimi devam eder, kimininse kapasitesi yetmez. Devam edip edemeyeceğini ancak potansiyel mentatın kendisi kesin bir şekilde söyleyebilir.”  </p>
			<p class="paragraf">Paul çenesini ovuşturdu. Annesinden ve Hawat’tan aldığı özel eğitim –hafıza ve odaklanma, kas kontrolü ve algı güçlendirme egzersizleri; insan sesi nüansları ve diller üstüne çalışmalar– birden bambaşka bir anlama bürünmüştü.  </p>
			<p class="paragraf">“Bir gün Dük olacaksın oğlum,” dedi babası. “Bir mentat dük olarak çok başarılı olacağına eminim. Kararını şimdi mi vermek istersin yoksa biraz zamana mı ihtiyacın var?”  </p>
			<p class="paragraf">Paul hiç duraksamadan yanıt verdi. “Eğitimime devam edeceğim.”   </p>
			<p class="paragraf">Dük “Gerçekten çok başarılı olacaksın,” diye mırıldandı; Paul babasının gururla gülümsediğini gördü. Bu gülümseme karşısında afalladı, çünkü babasının zayıf yüzü kurukafaya benzemişti. Paul içindeki korkunç gayenin tekrar uyandığını hissedince gözlerini kapadı.<span class="CharOverride-2"> Belki de korkunç gayem mentat olmaktır,</span> diye düşündü.  </p>
			<p class="paragraf">Ama sahip olduğu yeni farkındalık, o daha düşünürken bile bu düşünceyi reddediyordu.  </p>
		</div>
</body>
</html>