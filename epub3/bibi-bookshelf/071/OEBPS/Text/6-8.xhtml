<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-8</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">‘Yueh! Yueh! Yueh!” denir nakaratta. “Milyon kere ölse bile az gelir!”  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Muad’Dib’in Çocukluk Tarihi”  </p>
			<p class="paragbos">  </p>
			<p class="paragraf">Kapı aralıktı; Jessica içeri girince kendini duvarları sarı bir odada buldu. Solunda alçak bir siyah deri kanepe, rafları boş iki kitap dolabı ve duvara asılmış, tozlu, geniş bir su ibriği vardı. Sağında, bir başka kapının yanında yine boş kitap dolapları, Caladan’dan getirilmiş bir masa ve üç sandalye duruyordu. Karşısındaki pencerelerin önünde Dr. Yueh durmaktaydı; sırtı Jessica’ya dönük olan adam dışarıdaki dünyaya odaklanmıştı.  </p>
			<p class="paragraf">Jessica odanın içinde sessiz bir adım daha attı.  </p>
			<p class="paragraf">Yueh’nin ceketinin kırışık olduğunu gördü. Ceketin sol dirseğinin yakınında, tebeşir lekesine benzeyen beyaz bir leke vardı. Arkadan bakınca Dr. Yueh fazla büyük gelen siyah giysiler giydirilmiş, karikatürü andıran, cansız bir kuklaya benziyordu; ipleri yukarıdan çekilince hareket etmeye başlayacaktı sanki. Gümüş Suk Okulu halkasıyla toplanıp omzuna atılmış uzun siyah saçının altındaki köşeli başı canlı görünüyordu, o kadar... dışarıda hareket eden bir şeyi izlerken hafifçe dönüyordu.  </p>
			<p class="paragraf">Jessica tekrar odaya bakındı; oğlu ortalarda yoktu... ama Jessica sağındaki kapalı kapının, Paul’ün beğendiğini söylediği küçük yatak odasına açıldığını biliyordu.  </p>
			<p class="paragraf">“İyi günler Dr. Yueh,” dedi. “Paul nerede?”  </p>
			<p class="paragraf">Dr. Yueh pencerenin ardındaki bir şeyi selamlarcasına başını sallayıp, arkasına dönmeden konuştu: “Oğlun yoruldu Jessica. Dinlensin diye yan odaya gönderdim.”  </p>
			<p class="paragraf">Sonra birden kaskatı kesilip hızla dönünce, mor dudaklarının üstündeki bıyığı titredi. “Affedersiniz Leydim! Dalmışım... ben... saygısızlık etmek istemedim.”  </p>
			<p class="paragraf">Jessica gülümseyip sağ elini uzattı. Bir an doktorun diz çökmesinden korktu. “Wellington, lütfen.”  </p>
			<p class="paragraf">“Size adınızla hitap etmek... ben...”  </p>
			<p class="paragraf">“Birbirimizi altı yıldır tanıyoruz,” dedi Jessica. “Aramızdaki resmiyeti çoktan kaldırmalıydık, en azından baş başayken gerek yok.”  </p>
			<p class="paragraf">Hafifçe gülümsemeye cesaret eden Yueh şöyle düşündü: <span class="CharOverride-2">Başardım galiba. Artık davranışlarımda bir tuhaflık sezerse, utandığım için öyle davrandığımı</span> düşünecek.<span class="CharOverride-2"> </span><span class="CharOverride-2">Sebebini</span><span class="CharOverride-2"> zaten bildiğini sanıp, daha derin sebepler aramayacak.  </span></p>
			<p class="paragraf">“Dalmışım,” dedi. “Sizin için... kaygılandığımda, korkarım sizi... şey, Jessica olarak düşünüyorum.”  </p>
			<p class="paragraf">“Benim için niye kaygılanıyorsun ki?”  </p>
			<p class="paragraf">Yueh omuz silkti. Wanna’nın tersine, Jessica’nın gerçeği sezme yeteneğinin çok güçlü olmadığını uzun süre önce fark etmişti. Yine de Jessica’ya mümkün oldukça doğruyu söylemeye çalışırdı. En emin yol buydu.  </p>
			<p class="paragraf">“Burayı gördün... Jessica.” Onun adını söylerken zorlandı. Sonra devam etti: “Caladan’a kıyasla burası öyle çorak ki. Halkı da bir tuhaf! Yolda bizi gören peçeli kadınlar inliyordu. Bize ne biçim bakıyorlardı.”  </p>
			<p class="paragraf">Jessica kollarını göğsünde kavuşturarak kendi kendine sarıldı; giysisinin altındaki billurbıçağı hissediyordu... Söylenenler doğruysa, o bıçak kumsolucanı dişinden yapılmıştı. “Onlara tuhaf geliyoruz o kadar; farklı âdetlere sahip, farklı insanlarız. Harkonnenlardan başkasını tanımadılar ki.” Dr. Yueh’nin arkasındaki pencerelere baktı. “Dışarıda neye bakıyordun?”  </p>
			<p class="paragraf">Dr. Yueh tekrar pencereye döndü. “İnsanlara.”  </p>
			<p class="paragraf">Jessica adamın yanına gidip sol pencereden dışarıya, Yueh’nin baktığı tarafa, soldaki evin önüne baktı. Orada yirmi palmiye ağacı tek sıra halinde uzanıyordu; etrafları temiz ve boştu. Cüppeli insanların yürüdüğü yol ile ağaçlar arasında çit vardı. Kendisiyle dışarıdaki insanlar arasındaki havada hafif titreşimler gören –evin kalkanı çalışıyordu– Jessica sokaktaki kalabalığı incelemeye başladı; Yueh’nin onları ilginç bulmasının sebebini merak etmişti.  </p>
			<p class="paragraf">Sonra birden sebebini anlayınca, elini yanağına götürdü. Gelip geçen insanlar, palmiye ağaçlarına tuhaf tuhaf bakıyordu! Bakışlarında kıskançlık, bazılarınınkinde nefret... hatta umut vardı. Herkes gözünü o ağaçlara dikmişti.  </p>
			<p class="paragraf">Yueh, “Ne düşünüyorlar, biliyor musun?” diye sordu.  </p>
			<p class="paragraf">Jessica, “Zihinlerini okuyabildiğini mi söylüyorsun?” dedi.  </p>
			<p class="paragraf">“Onlarınkini evet,” dedi Yueh. “O ağaçlara bakıp şöyle düşünüyorlar: Bunlar bizden yüz kişiye bedel. İşte böyle düşünüyorlar.”  </p>
			<p class="paragraf">Jessica şaşkınlıkla dönüp kaşlarını çatarak ona baktı. “Neden?”  </p>
			<p class="paragraf">“Bunlar hurma ağacı,” dedi Yueh. “Her biri günde kırk litre su tüketir. Bir insan ise sadece sekiz litre tüketir. Bu durumda bir hurma ağacı beş kişiye denk oluyor. Orada yirmi ağaç var... bu da yüz kişiye denk.”  </p>
			<p class="paragraf">“Ama bazıları o ağaçlara umutla bakıyor.”  </p>
			<p class="paragraf">“Belki ağaçlardan bazıları devrilir diye umuyorlar, ama bunun mevsimi değil.”  </p>
			<p class="paragraf">“Bu dünyaya fazla eleştirel bakıyoruz,” dedi Jessica. “Burada tehlikenin yanı sıra umut da var. Baharat bizi zengin edebilir. Hazinemiz dolu olursa, bu dünyayı istediğimiz şekilde dönüştürebiliriz.”  </p>
			<p class="paragraf">Jessica içinden kendine güldü: <span class="CharOverride-2">Kimi ikna etmeye çalışıyorum ki?</span> Kahkahasını tamamen bastıramayınca kesik kesik, neşesizce güldü. “Ama emniyet satın alınamaz,” dedi.  </p>
			<p class="paragraf">Yueh yüzünü ondan gizlemek için başını çevirdi. <span class="CharOverride-2">Bu insanları seveceğime, onlardan nefret edebilsem ne güzel olurdu!</span> Jessica pek çok yönden Wanna’ya benziyordu. Ama bunu düşünmek, Yueh’nin kararlılığını iyice pekiştirdi. Harkonnenlar çok zalimdi. Ama Wanna hâlâ sağ olabilirdi. Yueh emin olmalıydı.  </p>
			<p class="paragraf">“Bizim için kaygılanma Wellington,” dedi Jessica. “Bu bizim sorunumuz, senin değil.”  </p>
			<p class="paragraf"><span class="CharOverride-2">Onun için kaygılandığımı sanıyor!</span> Yueh ağlamamak için gözlerini kırpıştırdı. <span class="CharOverride-2">Haklı tabii. Ama görevimi tamamlayıp o kara Baron’un karşısına çıkmalıyım; sonra da en zayıf anında, zaferinin tadını çıkarırken, ona saldırmak için tek şansımı kullanmalıyım!  </span></p>
			<p class="paragraf">İç geçirdi.  </p>
			<p class="paragraf">Jessica “Paul’e baksam rahatsız olur mu acaba?” diye sordu.  </p>
			<p class="paragraf">“Kesinlikle hayır. Ona bir sakinleştirici verdim.”  </p>
			<p class="paragraf">Jessica, “Değişikliğe alışabildi mi?” diye sordu.  </p>
			<p class="paragraf">“Evet, ama biraz fazla yoruldu. Çok heyecanlı, ama on beş yaşında birinin bu koşullar altında heyecanlanması gayet normal, değil mi?” Yueh kapıya gidip açtı. “İçeride yatıyor.”  </p>
			<p class="paragraf">Jessica onun peşinden gidip başını içeri, loş odaya uzattı.  </p>
			<p class="paragraf">Paul dar bir portatif yatakta yatıyordu; bir kolu ince battaniyenin altında, diğeriyse başının üstündeydi. Yatağın yanındaki pencerenin jaluzisinden giren ışık, yüzünde ve battaniyede dokuma tezgâhını andıran gölgeler oluşturmuştu.  </p>
			<p class="paragraf">Jessica oğlunun kendisininkine çok benzeyen oval yüzüne baktı. Ama Paul’ün saçı Dük’ünkine benziyordu, kömür rengi ve kıvırcıktı. Uzun kirpikleri limon yeşili gözlerini örtüyordu. Korkusu geçen Jessica gülümsedi. Oğlunun yüz hatlarındaki genetik izler birden dikkatini çekmişti... Paul gözlerini ve genel yüz şeklini ondan almıştı, ama babasının keskin hatlarının izleri yüzünde çocukluktan yetişkinliğe geçişin belirtisi gibiydi.  </p>
			<p class="paragraf">Jessica; oğlunun yüz hatlarını tesadüfi süreçlerin zarif bir ürünü; sonsuz rastlantıların kesiştiği nokta olarak gördü. Bunu düşününce, yatağın yanında diz çöküp oğlunu kucaklamak istedi; ama Yueh’nin varlığı bunu yapmasını engelledi. Geri çekilip kapıyı usulca kapadı.  </p>
			<p class="paragraf">Yueh pencereye geri dönmüştü; Jessica’nın oğluna bakışını görmeye dayanamamıştı. Kendine <span class="CharOverride-2">Wanna niye bana hiç çocuk vermedi?</span> diye sordu. <span class="CharOverride-2">Bir doktor olarak biliyorum ki ortada fiziksel bir engel yoktu. Sebep Bene Gesserit ile mi ilgiliydi acaba? Belki de Wanna farklı bir hedefe hizmet etme</span><span class="CharOverride-2">k üzere eğitilmişti? Bu ne olabilir? Beni seviyordu, orası kesin.  </span></p>
			<p class="paragraf">Belki de zihninin kavrayabileceğinden daha karmaşık bir sürecin parçası olduğunu ilk kez düşündü.  </p>
			<p class="paragraf">Jessica yanına gelip “İnsan çocukken mışıl mışıl uyuyabiliyor,” dedi.  </p>
			<p class="paragraf">Yueh robot gibi konuştu: “Yetişkinler de öyle gevşeyebilse keşke.”  </p>
			<p class="paragraf">“Evet.”  </p>
			<p class="paragraf">Yueh “Bu yetimizi ne zaman yitiriyoruz?” diye mırıldandı.  </p>
			<p class="paragraf">Adamın tuhaf ses tonunu fark eden Jessica dönüp ona baktı, ama aklı hâlâ Paul’deydi; onun eğitiminin burada daha da zor olacağını, hayatının çok değişeceğini düşünüyordu; bir zamanlar onun için planladıkları hayattan öyle farklı olacaktı ki.  </p>
			<p class="paragraf">“Sahiden de bazı şeyleri yitiriyoruz,” dedi.  </p>
			<p class="paragraf">Sağdaki yokuşa, rüzgârda sallanan grimsi yeşil çalılar bulunan yokuşa baktı... Çalıların yaprakları tozluydu, kuru dalları da pençeye benziyordu. Yokuşun tepesinde uzanan gökyüzü fazla karanlıktı, mürekkep lekesi gibiydi; Arrakis güneşinin süt beyazı ışığıysa ortalığı gümüş rengine, Jessica’nın korsesinin altındaki billurbıçağın rengine boyuyordu.  </p>
			<p class="paragraf">“Gökyüzü çok karanlık,” dedi.  </p>
			<p class="paragraf">“Bunun sebebi kısmen nem eksikliği,” dedi Yueh.  </p>
			<p class="paragraf">Jessica öfkeyle “Su!” dedi. “Burada her şeyin su kıtlığıyla ilgisi var!”  </p>
			<p class="paragraf">“Arrakis’in değerli sırrı bu,” dedi Yueh.  </p>
			<p class="paragraf">“Niye suyu bu kadar az? Burada volkanik kayalar var. On ayrı güç kaynağı sayabilirim. Kutup buzulları var. Çölde sondaj yapılamaz diyorlar; fırtınalar ve kumgelgitleri teçhizatları daha doğru dürüst kurulmadan yok edermiş, önce kumsolucanları saldırmazsa eğer. Orada su izine de rastlanmamış zaten. Ama asıl muamma buradaki çanaklarda ve kutuplarda açılmış kuyular. Onlar hakkında yazılanları okudun mu?”  </p>
			<p class="paragraf">“Başta biraz su bulundu, ama sonra hiç bulunamadı,” dedi Yueh.  </p>
			<p class="paragraf">“Ama Wellington, muamma dediğim o zaten. Orada su vardı. Sonra kurudu. Bir daha da oradan su çıkmadı. Ama yakında açılan bir başka kuyudan su çıktı; sonra o suyun da arkası kesildi. Bu kimseye tuhaf gelmiyor mu?”  </p>
			<p class="paragraf">“Gerçekten de tuhaf,” dedi Yueh. “Bir canlı türünün müdahalesinden mi şüpheleniyorsun? Ama bu toprak numunelerinden anlaşılmaz mıydı?”  </p>
			<p class="paragraf">“Ne görülecekti ki? Yabancı bitki ya da hayvan dokuları mı? Onları kim tanıyacaktı?” Jessica yokuşa sırtını döndü. “Her seferinde su kesildi. Belki de bir şey yolunu tıkadı. İşte bundan şüpheleniyorum.”  </p>
			<p class="paragraf">“Belki de sebebi biliniyordur,” dedi Yueh. “Harkonnenlar Arrakis’le ilgili pek çok bilgiyi gizli tutuyor. Belki bunu da gizli tutmak için sebepleri vardı.”  </p>
			<p class="paragraf">Jessica, “Nasıl bir sebepleri olabilir ki?” diye sordu. “Sonra atmosferik nem var. Evet, miktarı çok az, ama yine de var. Buradaki başlıca su kaynağı; rüzgârkapanları ve tutucularla su toplanıyor. Peki bu nem nereden geliyor?”  </p>
			<p class="paragraf">“Kutuplardaki buz tabakasından mı?”  </p>
			<p class="paragraf">“Soğuk havada pek nem olmaz Wellington. Harkonnenlar burayı bir esrar perdesiyle örttü; bu perdenin ardını dikkatle incelemek gerek; keşfedilecek şeyler yalnızca doğrudan baharatla ilgili olmayabilir.”  </p>
			<p class="paragraf">“Gerçekten de karşımızda Harkonnenların perdesi var,” dedi Yueh. “Belki de biz...” Jessica’nın kendisine dikkatle baktığını fark edince durdu. “Bir şey mi oldu?”  </p>
			<p class="paragraf">“‘Harkonnen’ deyiş tarzın...” dedi Jessica. “Dük’üm bile onlardan böyle nefretle bahsetmez. Onlardan nefret etmek için kişisel sebeplerin olduğunu bilmiyordum Wellington.”  </p>
			<p class="paragraf">Yueh <span class="CharOverride-2">Yüce Ana!</span> diye düşündü. Şüphelendi! Şimdi Wanna’mın öğrettiği her numarayı kullanmalıyım. Tek bir çözüm var: gerçeğe olabildiğince yakın konuşmalıyım.  </p>
			<p class="paragraf">“Şeyi bilmiyordun, eşim Wanna’nın...” Omuz silkti; birden boğazı kasılmıştı, konuşamıyordu. Sonra: “Onlar...” Kelimeler ağzından çıkmıyordu. Paniğe kapılınca gözlerini sımsıkı kapadı; göğsündeki ağrıdan başka pek bir şey hissedemiyordu... sonra koluna bir el hafifçe dokundu.  </p>
			<p class="paragraf">“Affedersin,” dedi Jessica. “Eski bir yaranı deşmek istememiştim.” <span class="CharOverride-2">Hayvanlar!</span> diye düşündü. <span class="CharOverride-2">Karısı Bene Gesserit’ti mutlaka... her halinden belli oluyor. Harkonnenlar onu öldürmüş olmalı. Atreideslere nefret ceremiyle bağlanan bir kurban daha.  </span></p>
			<p class="paragraf">“Üzgünüm,” dedi Yueh. “O konudan bahsedemiyorum.” Gözlerini açtı, kederiyle mücadele etmeyi kesti. En azından bu gerçekti.  </p>
			<p class="paragraf">Jessica onun yüzünü inceledi; çıkık elmacık kemiklerini, altın paraya benzeyen badem gözlerini, tereyağı rengi tenini, mor dudaklarıyla dar çenesinin etrafını çerçeve gibi sarmış ince bıyık ve sakalını gördü. Yanaklarındaki ve alnındaki çizgilerin yaşlılıktan olduğu kadar kederden de kaynaklandığını gördü. Bu adama karşı derin bir sevgi duydu.  </p>
			<p class="paragraf">“Wellington, seni bu tehlikeli yere getirdiğimiz için üzgünüm,” dedi.  </p>
			<p class="paragraf">“İsteyerek geldim,” dedi Yueh. Bu da doğruydu.  </p>
			<p class="paragraf">“Ama bu gezegenin tamamı bir Harkonnen kapanı. Bunu biliyorsundur.”  </p>
			<p class="paragraf">“Dük Leto’yu yakalamak için bir kapan yetmez,” dedi Yueh. Bu da doğruydu.  </p>
			<p class="paragraf">“Belki de ona daha fazla güvenmeliyim,” dedi Jessica. “O bir strateji dehası.”  </p>
			<p class="paragraf">“Köklerimiz söküldü,” dedi Yueh. “Huzursuzluğumuzun sebebi bu.”  </p>
			<p class="paragraf">“Köksüz bitkiyi öldürmek ne kolaydır,” dedi Jessica. “Hele onu düşman bir toprağa ekersen.”  </p>
			<p class="paragraf">“Bu toprağın düşman olduğuna emin miyiz?”  </p>
			<p class="paragraf">“Dük’ün maiyetinin nüfusu ne kadar artıracağı öğrenilince su isyanları çıktı,” dedi Jessica. “Halk ayaklanmayı ancak fazladan su ihtiyacını karşılamak için yeni rüzgârkapanları ve yoğunlaştırıcılar kurmaya başladığımızı öğrenince kesti.”  </p>
			<p class="paragraf">“Burada ancak belirli sayıda insana yetecek kadar su var,” dedi Yueh. “Halk biliyor ki, sınırlı miktardaki suyu içen insanların sayısı artarsa, suyun fiyatı da artacak ve en fakirler ölecek. Ama Dük bu sorunu çözdü. Ayaklanmış olmaları, Dük’ten hep nefret edecekleri anlamına gelmiyor.”  </p>
			<p class="paragraf">“Peki ya muhafızlar?” dedi Jessica. “Her yerde muhafız var. Ve kalkanlar. Nereye baksam kalkanların havayı titreştirdiğini görüyorum. Caladan’da böyle yaşamazdık.”  </p>
			<p class="paragraf">“Bu gezegene bir şans ver,” dedi Yueh.  </p>
			<p class="paragraf">Ama Jessica sert bakışlarla pencereden dışarı bakmayı sürdürdü. “Burada ölüm kokusu alıyorum,” dedi. “Hawat buraya öncü kuvvetler gönderdi. Dışarıdaki muhafızlar onun adamları. Kargo taşıyıcıları onun adamları. Hazineden büyük miktarlarda para çekildi; ne için belli değil. Bunun tek bir açıklaması olabilir; yüksek mevkilerdeki birtakım insanlara rüşvet veriliyor.” Başını salladı. “Thufir Hawat nereye gitse, ölüm ve kumpaslar peşinden geliyor.”  </p>
			<p class="paragraf">“Onu kötülüyorsun.”  </p>
			<p class="paragraf">“Kötülemek mi? Onu övüyorum. Ölüm ve kumpaslar şimdi tek umudumuz. Thufir’in yöntemleri konusunda kendimi kandırmıyorum, o kadar.”  </p>
			<p class="paragraf">“Kendini... bir şeylerle meşgul etmelisin,” dedi Yueh. “Kendine zaman tanı; böyle tuhaf düşüncelerden...”  </p>
			<p class="paragraf">“Kendimi meşgul mu edeyim! En çok zamanımı alan şey ne sence Wellington? Ben Dük’ün sekreteriyim... Her gün öyle meşgulüm ki, beni korkutan yeni şeyler öğrenip duruyorum... Dük’ün bildiğimi aklının ucundan bile geçirmediği şeyler.” Jessica dudaklarını birbirine bastırdı, sonra da usulca konuştu. “Bazen merak ediyorum; beni seçmesinde Bene Gesserit iş eğitimi almış olmamın ne kadar etkisi oldu acaba?”  </p>
			<p class="paragraf">“Ne demek istiyorsun?” Jessica’nın sesindeki acı, alaycı ton Yueh’ni şaşırtmıştı; kadının böyle konuştuğunu ilk kez duyuyordu.  </p>
			<p class="paragraf">“Wellington,” dedi Jessica, “bir insanın sekreterinin ona âşık olması, o insanın güvenliği açısından çok daha iyi olmaz mı?”  </p>
			<p class="paragraf">“Bu çirkin bir düşünce Jessica.”  </p>
			<p class="paragraf">Yueh bunu düşünmeden söylemişti. Dük’ün, odalığı hakkındaki hisleri konusunda şüpheye yer yoktu. Jessica’yı bakışlarıyla nasıl takip ettiğini görmek yeterliydi.  </p>
			<p class="paragraf">Jessica iç geçirdi. “Haklısın. Çirkin.”  </p>
			<p class="paragraf">Tekrar kendine sarıldı; kınındaki billurbıçağı tenine bastırınca, onun temsil ettiği yarım kalmış işi düşündü.  </p>
			<p class="paragraf">“Yakında çok kan akacak,” dedi. “Harkonnenlar ya kendileri ya da Dük’üm ölene dek rahat durmazlar. Baron, Leto’nun kraliyet kanı taşımasını, İmparator’un –uzaktan da olsa– akrabası olmasını içine sindiremiyor, çünkü Harkonnenlar asalet unvanlarını CHOAM sayesinde aldı. Ama Baron’u asıl kinlendiren şey, Corrin Muharebesi’nden sonra bir Atreides’in bir Harkonnen’ı korkaklığından ötürü sürgüne göndermiş olması.”   </p>
			<p class="paragraf">Yueh, “Şu eski kan davası,” diye mırıldandı. Bir an, içinde nefret uyandı. O eski kan davasının ağına düşmüştü; o eski kan davası yüzünden Wanna’sı ölmüştü veya daha kötüsü, kocası Harkonnenların söylediğini yapana dek işkence görecekti. Eski kan davası onu da ağına düşürmüştü ve bütün bu insanlar o zehirli şeyin parçasıydı. İşin ironik tarafı, bu davanın burada, hayatı uzatan ve sağlık veren melanjın evrende üretildiği tek yer olan Arrakis gezegeninde sonlanacak olmasıydı.  </p>
			<p class="paragraf">Jessica, “Ne düşünüyorsun?” diye sordu.  </p>
			<p class="paragraf">“Baharatın on gramının serbest pazarda altı yüz yirmi bin solari ettiğini düşünüyorum. Bu parayla çok şey alınır.”  </p>
			<p class="paragraf">“Sen bile para hırsına mı kapılıyorsun Wellington?”  </p>
			<p class="paragraf">“Hırs değil.”  </p>
			<p class="paragraf">“Ne öyleyse?”  </p>
			<p class="paragraf">Yueh omuz silkti. “Boşver.” Jessica’ya baktı. “Baharatı ilk tadışını anımsıyor musun?  </p>
			<p class="paragraf">“Tarçın gibi gelmişti.”  </p>
			<p class="paragraf">“Ama tadı asla iki kez aynı gelmez,” dedi Yueh. “Hayat gibidir... Onu her kullanışında farklı bir yüzünü sergiler. Baharatın öğrenilen bir tat tepkisine yol açtığını öne sürenler var. Vücut bir şeyin kendisi için iyi olduğunu öğrenince, onun tadını hoş hatta biraz kafa yapıcı olarak algılıyor. Tıpkı hayat gibi baharat da asla yapay olarak aynen üretilemeyecek.”  </p>
			<p class="paragraf">“Bence kaçsak, İmparatorluk’un dışına çıksak daha iyi olurdu,” dedi Jessica.  </p>
			<p class="paragraf">Yueh, Jessica’nın kendisini dinlemediğini anladı; onun sözlerine odaklanırken şunu merak etti: <span class="CharOverride-2">Evet... Niye Dük’e bunu yaptırmadı? Oysa ona ne isterse yaptırabilir.  </span></p>
			<p class="paragraf">Hızlı hızlı konuştu, çünkü hem konuyu değiştirmek hem de bir meselenin aslını öğrenmek istiyordu: “Jessica... Sana kişisel bir soru sorabilir miyim?”  </p>
			<p class="paragraf">Jessica aniden sancı girmişçesine denizliğe yaslandı; huzursuz olmuştu. “Elbette. Sen... arkadaşımsın.”  </p>
			<p class="paragraf">“Niye Dük’ü seninle evlenmeye ikna etmedin?”  </p>
			<p class="paragraf">Jessica birden dönüp başını kaldırdı; gözleri öfke doluydu. “Benimle evlenmeye ikna etmek mi? Ama...”  </p>
			<p class="paragraf">“Sormamalıydım,” dedi Yueh.  </p>
			<p class="paragraf">“Hayır.” Jessica omuz silkti. “Sebebi siyasi... Dük’üm bekâr kaldığı sürece, bazı Büyük Hanedanlar onunla ittifak kurma umudunu koruyabilir. Ayrıca...” Omuz silkti, “...insanları yönlendirmek, onları iradene boyun eğdirmek, insanlığı küçümsemeye yol açar. Her şeyi bayağılaştırır. Onu evlenmeye ikna etsem, bu kendi kararı olmazdı.”  </p>
			<p class="paragraf">Yueh “Wanna’m da aynı şeyi söylerdi muhtemelen,” diye mırıldandı. Bu da doğruydu. Elini ağzına götürüp sertçe yutkundu. Gizli rolünü itiraf etmeye ilk kez bu kadar yaklaşmıştı.  </p>
			<p class="paragraf">Jessica konuşarak ânı bozdu. “Hem Dük aslında iki ayrı adam Wellington. Ben bu iki adamdan birini çok seviyorum; etkileyici, zeki, düşünceli, şefkatli, bir kadının isteyebileceği her özelliğe sahip bir adam o. Diğeriyse; soğuk, duyarsız, talepkâr, bencil, kış rüzgârı gibi sert ve zalim. Babasının biçimlendirdiği adam.” Yüzü çarpıldı. “O ihtiyar, Dük’üm doğduğunda ölseydi keşke!”  </p>
			<p class="paragraf">Sessizlik oldu; bir vantilatörün esintisinin jaluziden geçerken çıkardığı sesi duydular.  </p>
			<p class="paragraf">Sonra Jessica derin bir nefes alıp, “Leto haklıymış... Bu odalar evin diğer kısımlarındaki odalardan daha güzel,” dedi. Dönüp odayı inceledi. “İzninle Wellington, odaları paylaştırmadan önce bu kanada bir göz atmak istiyorum.”  </p>
			<p class="paragraf">Yueh başıyla onayladı. “Elbette.” Ve şöyle düşündü: <span class="CharOverride-2">Yapmak zorunda olduğum şeyi yapmamamın bir yolu olsaydı keşke.  </span></p>
			<p class="paragraf">Jessica kollarını indirip koridor kapısına yürüdü; orada bir an duraksadıktan sonra dışarı çıktı.<span class="CharOverride-2"> Konuşurken sakladığı, gizlediği bir şeyler vardı, </span>diye düşündü. <span class="CharOverride-2">Beni incitmemek için herhalde. İyi bir adam.</span> Yine duraksadı. Az kalsın dönüp Yueh’yle açık konuşacak, ona sakladığı şeyi söyletecekti. <span class="CharOverride-2">Ama içinin kolayca okunduğunu öğrenmek onu utandırır ve korkutur. Arkadaşlarıma daha çok güvenmeliyim.  </span></p>
		</div>
</body>
</html>