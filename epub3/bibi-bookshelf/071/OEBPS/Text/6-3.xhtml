<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-3</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">Bıçağın Azizesi Alia şöyle konuştu: “Rahibe Ana, bakire bir tanrıçanın dokunulmaz ihtişamıyla düzenbaz bir cariyenin baştan çıkarıcılığını kaynaştırmak zorundadır ve gençliğinin verdiği imkânlara sahip olduğu sürece bu niteliklerin arasındaki gerilimi korumalıdır. Çünkü gençliğini ve güzelliğini yitirdiğinde, o iki niteliğin ortasındaki noktanın, bir zamanlar gerilime yol açan o noktanın artık kurnazlık ve beceriklilik pınarına dönüştüğünü görecektir.”  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Muad’Dib: Aile Tefsirleri”  </p>
			<p class="paragbos">  </p>
			<p class="paragraf">Rahibe Ana, “Evet Jessica, kendini savunmak için ne diyeceksin?” diye sordu.  </p>
			<p class="paragraf">Caladan Şatosu’nda, Paul’ün geçirdiği çetin sınavdan sonra günbatımı yaklaşıyordu. Paul yandaki ses geçirmez Meditasyon Odası’nda beklerken, iki kadın Jessica’nın oturma odasında baş başaydı.  </p>
			<p class="paragraf">Jessica güneye bakan pencerelerin önünde duruyordu. Çayırla ırmağın ötesindeki, akşam renklerine bürünmüş ufka görmeyen gözlerle bakıyordu. Rahibe Ana’nın sorusunu işitti, ama duymadı.  </p>
			<p class="paragraf">Bir zamanlar bir çetin sınav daha olmuştu... uzun yıllar önce. Saçı bronz rengi, vücudu ergenlik çağı rüzgârlarının eziyetine uğrayan, sıska bir kız Wallach IX’daki Bene Gesserit Okulu’nun Başgözetmeni Rahibe Ana Gaius Helen Mohiam’ın çalışma odasına girmişti. Jessica gözlerini indirip eğip sağ eline baktı ve parmaklarını kımıldattı; o sırada hissettiği acıyı, dehşeti, öfkeyi anımsamıştı.  </p>
			<p class="paragraf">“Zavallı Paul,” diye mırıldandı.  </p>
			<p class="paragraf">“Sana bir soru sordum Jessica!” Yaşlı kadının sesi huysuz ve buyurgandı.  </p>
			<p class="paragraf">“Ne? Şey...” Dikkatini geçmişten alan Jessica, Rahibe Ana’ya döndü; yaşlı kadın batıya bakan iki pencerenin arasındaki taş duvara sırtını vermiş oturuyordu. “Ne dememi istiyorsunuz?”  </p>
			<p class="paragraf">“Ne demeni mi istiyorum? Ne demeni mi istiyorum?” Yaşlı kadın, Jessica’nın sesini zalimce taklit etmişti.  </p>
			<p class="paragraf">Jessica “Oğlum oldu, ne olmuş yani!” diye patladı. Sinirlenmesi için kasıtlı olarak tahrik edildiğinin farkındaydı.  </p>
			<p class="paragraf">“Atreideslere yalnızca kız çocuk doğurman söylenmişti.”  </p>
			<p class="paragraf">Jessica yalvaran bir sesle, “Ama Dük için öyle önemliydi ki,” dedi.  </p>
			<p class="paragraf">“Sen de gurura kapılarak, Kuisatz Haderah’ı doğurabileceğini düşündün!”  </p>
			<p class="paragraf">Jessica çenesini hafifçe kaldırdı. “Bunun mümkün olabileceğini sezdim.”  </p>
			<p class="paragraf">Yaşlı kadın öfkeyle, “Senin tek düşüncen, düküne erkek evlat verip onu mutlu etmekti!” dedi. “Ama onun isteklerinin bu meseleyle alakası yok. Bir Atreides kızı bir Harkonnen veliahtıyla evlenebilirdi, böylece de aradaki boşluk kapanırdı. Ama sen işleri içinden çıkılmaz hale soktun. Şimdi her iki soyu da yitirebiliriz.”  </p>
			<p class="paragraf">“Siz kusursuz değilsiniz, yanılabilirsiniz,” dedi Jessica. Yaşlı gözlerin dik bakışlarına cesurca karşılık verdi.  </p>
			<p class="paragraf">Sonunda yaşlı kadın “Neyse, olan oldu artık,” diye mırıldandı.  </p>
			<p class="paragraf">“Kararımdan asla pişmanlık duymayacağıma yemin ettim.”  </p>
			<p class="paragraf">Rahibe Ana “Aman, pek de asiliz canım,” diye alay etti. “Pişmanlık duymayacakmış. Kellene ödül konmuş bir firari olduğunda, herkes seni ve oğlunu öldürmek için peşinize düştüğünde görürüz bakalım.”  </p>
			<p class="paragraf">Jessica’nın benzi attı. “Başka seçenek yok mu?”  </p>
			<p class="paragraf">“Seçenek mi? Bir Bene Gesserit’in soracağı soru mu bu?”  </p>
			<p class="paragraf">“Sizden tek istediğim, üstün yeteneklerinizi kullanarak geleceği görmeniz.”  </p>
			<p class="paragraf">“Gelecekte gördüklerim, geçmişte gördüklerimin aynısı. Bizim işlerimiz nasıl yürür bilirsin Jessica. Irk faniliğinin farkındadır ve kalıtımının durağanlaşıp bozulmasından korkar. Kanımızda var bu... genetik soyları bir plan olmaksızın kaynaştırma dürtüsü. İmparatorluk, CHOAM Şirketi, bütün Büyük Hanedanlar, selin aktığı yolda duran enkaz parçalarından başka bir şey değil.”  </p>
			<p class="paragraf">Jessica, “CHOAM,” diye mırıldandı. “Arrakis’ten elde edilecek ganimetin nasıl paylaşılacağı şimdiden kararlaştırılmıştır herhalde.”  </p>
			<p class="paragraf">“CHOAM çağımızın rüzgârgülü, o kadar. İmparator ve dostları şu an CHOAM yöneticilerinin yüzde elli dokuz nokta altmış beşinin oyuna sahip. Kesinlikle kazanç kokusu alıyorlar; bu kokuyu alanların sayısı arttıkça, İmparator’un oy gücü de artacak. Tarihte hep böyle olmuştur kızım.”  </p>
			<p class="paragraf">“Tam şu an ihtiyacım olan şey,” dedi Jessica. “Tarih dersi.”  </p>
			<p class="paragraf">“Alay etme kızım! Etrafımızın hangi güçlerle kuşatıldığını gayet iyi biliyorsun. Uygarlığımızda üç güç odağı var: İmparatorluk Ailesi’ne karşı Landsraad’ın Büyük Hanedanlar Federasyonu, ikisinin arasında da yıldızlararası taşımacılığı kahrolası tekelinde tutan Lonca. Siyasette en dengesiz yapı üç ayaklı olandır. Bu zaten başlı başına kötü; bilime büyük ölçüde sırt çeviren feodal ticaret kültürünün yol açtığı sorunlar da cabası.”  </p>
			<p class="paragraf">Jessica acı acı konuştu: “Sele kapılmış giden parçacıklar... şu Dük Leto, şu oğlu, şu da...”  </p>
			<p class="paragraf">“Eeh, yeter be kızım. Bu işe girerken, bıçak sırtında yürüyeceğini biliyordun.”  </p>
			<p class="paragraf">Jessica “‘Ben Bene Gesserit’im: Yalnızca hizmet etmek için yaşarım,’” diye alıntı yaptı.  </p>
			<p class="paragraf">Yaşlı kadın, “Gerçeğe hizmet etmek için,” dedi. “Bu noktada, yanardağ patlamasının büyük bir yangına yol açmasını önlemeye, önemli soyları olabildiğince korumaya çalışmaktan başka bir şey gelmez elimizden.”  </p>
			<p class="paragraf">Jessica gözlerini kapadı; gözkapaklarının ardında biriken yaşların baskısını hissediyordu. İçindeki ve dışındaki titremelere, düzensiz soluklarına, hızlanan nabzına, avuçlarının terlemesine karşı mücadele etti. Sonra “Hatamın bedelini ödeyeceğim,” dedi.  </p>
			<p class="paragraf">“Oğlun da seninle birlikte ödeyecek.”  </p>
			<p class="paragraf">“Onu elimden geldiğince koruyacağım.”  </p>
			<p class="paragraf">Yaşlı kadın öfkeyle, “Korumak mı!” dedi. “Bunun zayıflığa yol açacağını biliyorsun! Oğlunu fazla korursan, asla herhangi bir yazgıyı gerçekleştirecek kadar güçlenemez Jessica.”  </p>
			<p class="paragraf">Jessica sırtını dönüp pencereden dışarıya, giderek çöken karanlığa baktı.  </p>
			<p class="paragraf"> “Arrakis gezegeni sahiden o kadar korkunç mu?”  </p>
			<p class="paragraf">“Epey kötü, ama tamamen değil. Missionaria Protectiva oraya biraz çeki düzen verdi.” Rahibe Ana yavaşça ayağa kalkıp, cüppesinin bir kıvrımını düzeltti. “Oğlanı çağır. Birazdan gitmem gerekiyor.”  </p>
			<p class="paragraf">“Gitmek zorunda mısınız?”  </p>
			<p class="paragraf">Yaşlı kadının sesi yumuşadı. “Jessica, kızım, keşke yerinde olabilsem, bütün sıkıntılarını üstlenebilsem. Ama her birimiz kendi yolumuzu çizmeliyiz.”  </p>
			<p class="paragraf">“Biliyorum.”  </p>
			<p class="paragraf">“Seni öz kızlarımdan biriymişsin gibi severim, ama sevgimin beni görevimi yapmaktan alıkoymasına izin veremem.”  </p>
			<p class="paragraf">“Durumunuzu anlıyorum.”  </p>
			<p class="paragraf">“Jessica, neyi neden yaptığını, ikimiz de biliyoruz. Ama seni sevdiğim için şunu söylemek zorundayım ki, oğlunun Bene Gesserit Bütünlüğü olması ihtimali çok düşük. Kendine bu konuda çok fazla umuda kapılma izni vermemelisin.”  </p>
			<p class="paragraf">Jessica göz kenarlarındaki yaşlardan kurtulmak için başını iki yana salladı. “Yine küçük bir kızmışım gibi hissettiriyorsunuz... ilk dersimi ezberletiyorsunuz.” Konuşmayı güçlükle sürdürdü: “‘İnsanlar asla hayvanlara boyun eğmemelidir.’” Kesik bir hıçkırıkla sarsıldı. “Öyle yalnızım ki,” diye fısıldadı.  </p>
			<p class="paragraf">Yaşlı kadın “Sınavlardan biri olmalı bu,” dedi. “İnsanlar neredeyse hep yalnızdır. Şimdi oğlanı çağır. Uzun ve korkutucu bir gün geçirdi. Ama düşünüp hatırlamak için yeterli zamanı oldu ve ona şu rüyalarıyla ilgili başka sorular sormalıyım.”  </p>
			<p class="paragraf">Başıyla onaylayan Jessica gidip Meditasyon Odası’nın kapısını açtı. “Paul, gel lütfen.”  </p>
			<p class="paragraf">Paul inadına ağır ağır yürüdü. Annesine sanki bir yabancıymış gibi baktı. Rahibe Ana’ya göz attığındaysa bakışları hâlâ ihtiyatlıydı, ama bu kez onu başıyla selamladı; onu eşiti olarak kabul ettiğini gösteriyordu. Annesinin kapıyı arkasından kapadığını duydu.  </p>
			<p class="paragraf">Yaşlı kadın, “Genç adam, şu rüya meselesine geri dönelim,” dedi.  </p>
			<p class="paragraf">Paul, “İstediğin nedir?” diye sordu.  </p>
			<p class="paragraf">“Her gece rüya görüyor musun?”  </p>
			<p class="paragraf">“Hatırlanmaya değer rüyalar değiller. Gördüğüm tüm rüyaları hatırlayabilirim; ama bazıları hatırlanmaya değer, bazıları değmez.”  </p>
			<p class="paragraf">“Farkı nasıl anlıyorsun?”  </p>
			<p class="paragraf">“Biliyorum, o kadar.”  </p>
			<p class="paragraf">Yaşlı kadın, Jessica’ya göz attıktan sonra tekrar Paul’e baktı. “Dün gece rüyanda ne gördün? Hatırlanmaya değer miydi?”  </p>
			<p class="paragraf">“Evet.” Paul gözlerini kapadı. “Bir mağara gördüm... ve su... ve orada bir kız vardı... çok zayıftı, iri gözlüydü. Gözleri masmaviydi, akları yoktu. Onunla konuştum; senden bahsettim, Caladan’da Rahibe Ana’yı gördüğümü söyledim.” Paul gözlerini açtı.  </p>
			<p class="paragraf">“Peki bu tuhaf kıza beni gördüğünü söylediğinde bugünü mü kastediyordun?”  </p>
			<p class="paragraf">Paul biraz düşündükten sonra konuştu: “Evet, kıza senin geldiğini ve üstüme tuhaflık damgası vurduğunu söyledim.”  </p>
			<p class="paragraf">“Tuhaflık damgası,” diye fısıldayan yaşlı kadın, Jessica’ya tekrar bir bakış attıktan sonra dikkatini Paul’e verdi. “Paul, şimdi doğruyu söyle; rüyalarında gördüğün olayların sonradan aynen gerçekleştiği oluyor mu sık sık?”  </p>
			<p class="paragraf">“Evet. Ayrıca o kızı daha önce de rüyamda görmüştüm.”  </p>
			<p class="paragraf">“Ya? Onu tanıyor musun?”  </p>
			<p class="paragraf">“Tanışacağım.”  </p>
			<p class="paragraf">“Bana ondan bahsetsene.”  </p>
			<p class="paragraf">Paul yine gözlerini kapadı. “Kayaların arasındaki küçük, korunaklı bir yerdeyiz. Gece olmak üzere, ama hava sıcak; kayaların arasındaki bir boşluktan bakınca, dışarıdaki kumları görüyorum. Biz... bir şeyi bekliyoruz... birileriyle tanışmaya gitmemi bekliyoruz. Kız korkuyor, ama korktuğunu gizlemeye çalışıyor; ben de heyecanlıyım. ‘Usûl... doğduğun gezegen... oranın denizlerini anlatsana,’ diyor.” Paul gözlerini açtı. “Ne tuhaf, değil mi? Ben Caladan’da doğdum. Usûl diye bir gezegen hiç duymadım.”  </p>
			<p class="paragraf">Jessica, “Rüyanda başka bir şey gördün mü?” diye sordu.  </p>
			<p class="paragraf">“Evet. Bu arada, belki de kız bana Usûl diyordu,” dedi Paul. “Bu şimdi aklıma geldi.” Yine gözlerini kapadı. “Denizlerden bahsetmemi istiyor. Elini tutuyorum. Ona şiir okuyacağımı söylüyorum. Şiir okuyorum, ama bazı sözcükleri... kumsal, dalga, denizyosunu, martı gibi sözcükleri açıklamam gerekiyor.”  </p>
			<p class="paragraf">Rahibe Ana, “Hangi şiir?” diye sordu.  </p>
			<p class="paragraf">Paul gözlerini açtı. “Gurney Halleck’in kederli zamanlarda okuduğu senfonik şiirlerinden biri sadece.”  </p>
			<p class="paragraf">Paul’ün arkasında duran Jessica şiiri okumaya başladı:  </p>
			<p class="paragraf">“Anımsıyorum kumsaldaki ateşin tuzlu dumanını  </p>
			<p class="paragraf">Ve gölgeleri, çamların altındaki...  </p>
			<p class="paragraf">Koyu, tertemiz... hareketsiz...  </p>
			<p class="paragraf">Denize uzanan toprak parçasına tünemiş martılar,  </p>
			<p class="paragraf">Yeşilin üstündeki beyazlıklar...   </p>
			<p class="paragraf">Esiyor çamların arasından bir rüzgâr  </p>
			<p class="paragraf">Dalgalandırmak için gölgeleri  </p>
			<p class="paragraf">Kanatlarını açıp havalanıyor  </p>
			<p class="paragraf">Martılar  </p>
			<p class="paragraf">Ve gökyüzünde uçuyor çığlık çığlığa.  </p>
			<p class="paragraf">Rüzgârın sesini duyuyorum  </p>
			<p class="paragraf">Esiyor kumsalımız boyunca,  </p>
			<p class="paragraf">Köpüklü dalgaları görüyorum  </p>
			<p class="paragraf">Ve ateşimizin  </p>
			<p class="paragraf">Deniz yosunlarını yaktığını.”  </p>
			<p class="paragbos">  </p>
			<p class="paragraf">“Evet, buydu,” dedi Paul.  </p>
			<p class="paragraf">Yaşlı kadın, Paul’e uzun uzun baktıktan sonra konuştu: “Genç adam, ben bir Bene Gesserit Gözetmeni olarak Kuisatz Haderah’ı, gerçekten bizden biri olabilecek erkeği arıyorum. Annen sende bu olasılığı görüyor, ama o annen sonuçta. Bu olasılığı ben de görüyorum, ama daha fazlasını değil.”  </p>
			<p class="paragraf">Yaşlı kadın sustu; Paul, kadının şimdi onun konuşmasını beklediğini fark etti. Ama o da sustu.  </p>
			<p class="paragraf">Bir süre sonra, konuşan kadın oldu: “Nasıl istersen. Derin birisin; bunu kabul ediyorum.”  </p>
			<p class="paragraf">Paul “Artık gidebilir miyim?” diye sordu.  </p>
			<p class="paragraf">Jessica “Rahibe Ana’nın Kuisatz Haderah hakkında söyleyebileceklerini duymak istemez misin?” diye sordu.  </p>
			<p class="paragraf">“Kuisatz Haderah olmaya çalışanların öldüğünü söyledi.”  </p>
			<p class="paragraf">Rahibe Ana, “Ama niye başaramadıkları konusunda sana birkaç ipucu verebilirim,” dedi.  </p>
			<p class="paragraf"><span class="CharOverride-2">İ</span><span class="CharOverride-2">pucuymuş,</span> diye düşündü Paul. <span class="CharOverride-2">Bir şey bildiği yok.</span> “Ver o zaman,” dedi.  </p>
			<p class="paragraf">“Küfretseydin?” Kadın çarpık bir şekilde gülümsedi; öyle yaşlıydı ki, yüzü buruş buruştu. “Pekâlâ: ‘Boyun eğen hükmeder.’ ”  </p>
			<p class="paragraf">Paul şaşırdı; kadın anlamın içindeki gerilim gibi çok temel şeylerden bahsediyordu. Annesinin ona hiçbir şey öğretmediğini mi sanıyordu?  </p>
			<p class="paragraf">“İpucu dediğin bu mu?” diye sordu.  </p>
			<p class="paragraf">Yaşlı kadın “Buraya sözcükler üstüne ağız dalaşı yapmaya, anlamlarını tartışmaya gelmedik,” dedi. “Rüzgâra boyun eğen söğüt serpilip büyür ve sonunda söğütlerin sayısı öyle artar ki... rüzgâra karşı duvar olurlar. Söğüdün gayesi budur.”  </p>
			<p class="paragraf">Paul kadına baktı. Gaye sözcüğünü duyunca yumruk yemiş gibi olmuştu; bu sözcük ona korkunç gayeyi tekrar bulaştırmıştı sanki. Birden kadına sinirlendi, bu sersem, yaşlı cadı basmakalıp laflar edip duruyordu.  </p>
			<p class="paragraf">“Kuisatz Haderah olabileceğimi düşünüyorsun,” dedi. “Benim hakkımda konuşup duruyorsun, ama babama nasıl yardım edebileceğimiz konusunda tek kelime etmedin. Anneme söylediklerini duydum. Sanki babam ölmüş gibi konuşuyorsun. Ama ölmedi!”  </p>
			<p class="paragraf">Yaşlı kadın “Baban için yapılabilecek bir şey olsa yapardık,” diye homurdandı. “Belki seni kurtarabiliriz. Bundan şüpheliyim, ama bir ihtimal olabilir. Fakat baban için hiçbir şey yapamayız. Bunu bir hakikat olarak kabul ettiğinde, gerçek bir Bene Gesserit dersi almış olacaksın.”  </p>
			<p class="paragraf">Paul bu sözlerin annesini sarstığını fark etti. Yaşlı kadına öfkeyle baktı. Bu kadın, babası hakkında nasıl böyle bir şey söyleyebiliyordu? Böyle kesin konuşmasının sebebi neydi? Bunları düşündükçe sinirleniyordu.  </p>
			<p class="paragraf">Rahibe Ana, Jessica’ya baktı. “Onu Yöntem’i kullanarak eğitmişsin... bunun izlerini görebiliyorum. Yerinde olsam ben de aynı şeyi yapar, kuralları boş verirdim.”  </p>
			<p class="paragraf">Jessica başıyla onayladı.  </p>
			<p class="paragraf">Yaşlı kadın, “Şimdi, seni uyarıyorum... normal eğitim düzenine uymana gerek yok,” dedi. “Kendi güvenliği açısından Ses’i öğrenmesi gerekiyor. Şimdiden bir şeyler biliyor, ama çok daha fazlasını öğrenmesi gerektiğini ikimiz de biliyoruz. Hayatı buna bağlı.” Birkaç adım atarak Paul’e yaklaştı ve başını eğip ona tepeden baktı. “Hoşçakal genç insan. Umarım kurtulursun. Kurtulamazsan da... eh, biz yine de başaracağız.”  </p>
			<p class="paragraf">Bir kez daha Jessica’ya baktı. Bakıştılar; birbirlerini anlıyorlardı. Sonra yaşlı kadın eteklerini hışırdatarak, dönüp arkasına bir kez olsun bakmadan, hızla çıkıp gitti. Odayı ve içindekileri daha şimdiden aklından çıkarmıştı bile.  </p>
			<p class="paragraf">Ama Rahibe Ana sırtını dönüp gitmeden önce, Jessica onun yüzünü bir anlığına görmüştü. Yaşlı kadının buruşuk yanaklarında gözyaşları vardı. O yaşlar, o gün aralarında konuştukları ya da ima ettikleri her şeyden daha kaygılandırıcıydı.  </p>
		</div>
</body>
</html>