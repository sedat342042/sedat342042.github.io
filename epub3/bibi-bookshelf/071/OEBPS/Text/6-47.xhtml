<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-47</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">Çöl Savaşı’nın üçüncü senesinde Paul Muad’Dib, Kuşlar Mağarası’nda, duvarları kisveli perdelerle örtülü bir odada tek başına yatıyordu. Orada ölü gibi yatarken, Yaşam Suyu’nun kendisine ifşa ettiklerini görüyordu; hayat veren zehir sayesinde, varlığı zamanın sınırlarının ötesine geçiyordu. Böylece Lisanü’l-Gayb’ın aynı anda hem sağ hem ölü olabileceği kehaneti gerçekleşmişti.  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Arrakis’in Toplu Efsaneleri”  </p>
			<p class="paragbos">  </p>
			<p class="paragraf">Seher karanlığında Habbanya Havzası’ndan çıkan Chani, kendisini güneyden buraya getiren topterin çöldeki gizli bir merkeze doğru uzaklaştığını işitti. Kendisine eşlik eden muhafızlar kayalıkları inceliyor, etrafta tehlike olup olmadığına bakıyordu; böylece Muad’Dib’in ilk çocuğunun annesinin talebini de yerine getirerek, onu biraz yalnız bırakmış oluyorlardı.  </p>
			<p class="paragraf">Chani, <span class="CharOverride-2">Beni niye çağırdı acaba? </span>diye kendine sordu.<span class="CharOverride-2"> Oysa daha önce güneyde, küçük Leto ve Alia’yla birlikte kalmamı istemişti.  </span></p>
			<p class="paragraf">Cüppesinin eteklerini toplayıp bir kayanın üstünden sıçrayarak, yalnızca çöl eğitimi almış kişilerin karanlıkta seçebileceği bir patikaya inip yukarı doğru yürümeye başladı. Çakıllarla kaplı yolda dans eder gibi yürürken, kendi çevikliği dikkatini çekmiyordu.  </p>
			<p class="paragraf">Bu yoldan yukarı çıkmak harikaydı; kendisini almak için değerli bir topter gönderilmiş olmasının ve muhafızının tuhaf suskunluğunun yol açtığı korkuyu hafifletiyordu. Paul Muad’Dib’e, Usûl’üne tekrar kavuşacağı için sevinçliydi. Bu diyardaki herkes savaşa atılırken onun adını haykırıyor, “Muad’Dib! Muad’Dib! Muad’Dib!” diye savaş çığlığı atıyor olabilirdi; ama Chani’nin tanıdığı adam farklıydı, ismi de farklıydı... o adam şefkatli sevgilisi, oğlunun babasıydı.  </p>
			<p class="paragraf">Tepesindeki kayalarda beliren iri yarı bir adam çabuk olmasını işaret edince adımlarını hızlandırdı. Şafak kuşları ötmeye, uçuşmaya başlamıştı bile. Doğu göğüne hafif bir aydınlık yayılıyordu.  </p>
			<p class="paragraf">Tepesindeki adam kendi muhafızlarından biri değildi. <span class="CharOverride-2">Otheym mi?</span> diye merak etti; adamın hareketleri ve tavrı tanıdıktı. Chani yaklaşınca, o Fedaykin subayının geniş ve basık yüzünü tanıdı. Otheym’in başı açık, ağız filtresi gevşekti; çöle çok kısa süreliğine çıktığı belliydi.  </p>
			<p class="paragraf">Otheym, “Çabuk,” diye fısıldadı; Chani’yi gizli yarıktan geçirip gizli mağaraya soktu. Kapı mührünü onun için açık tutarken, “Güneşin doğmasına az kaldı,” dedi. “Ortalık Harkonnen devriyeleri kaynıyor. Bizi şimdi bulmaları riskine giremeyiz.”  </p>
			<p class="paragraf">Dar yan geçitten geçerek Kuşlar Mağarası’na girdiler. Korküreler yandı. “Peşimden gel. Çabuk,” dedi Otheym.  </p>
			<p class="paragraf">Koridoru hızla kat ettiler. Bir başka yuvarlak kapıdan, bir başka koridordan ve kapı perdelerinin arasından geçerek eskiden, buranın yalnızca gündüz vakti dinlenilen bir mağara olduğu zamanlarda Seyyidina’ya ait olan odaya girdiler. Şimdi odanın zemini halılar ve minderlerle kaplıydı. Kaya duvarlara kırmızı şahin desenli örtüler asılmıştı. Odanın bir yanındaki alçak masanın üstüne, hammaddeleri olan baharatın kokusunu yayan kâğıtlar saçılmıştı.  </p>
			<p class="paragraf">Girişin tam karşısında Rahibe Ana tek başına oturuyordu. Başını kaldırıp baktı; gözlerindeki içe dönük bakış, inisiye olmamışları ürpertecek türdendi.  </p>
			<p class="paragraf">Otheym avuçlarını birleştirip konuştu: “Chani’yi getirdim.” Eğilip geri çekilerek odadan çıktı.  </p>
			<p class="paragraf">Jessica, <span class="CharOverride-2">Chani’ye nasıl söylesem?</span> diye düşündü.  </p>
			<p class="paragraf">“Torunum nasıl?” diye sordu.  </p>
			<p class="paragraf">Chani, <span class="CharOverride-2">Resmi karşılama ha? </span>diye düşündü; korkuları geri geldi. <span class="CharOverride-2">Muad’Dib nerede? Niye beni karşılamaya gelmedi?  </span></p>
			<p class="paragraf">“Sağlıklı ve mutlu, anne,” dedi Chani. “Onu Alia’yla birlikte Harah’ya emanet ettim.”  </p>
			<p class="paragraf">Jessica, <span class="CharOverride-2">Anne ha?</span> diye düşündü. <span class="CharOverride-2">Doğru, resmi bir selamlaşmada bana anne demeye hakkı var. Bana bir torun verdi.  </span></p>
			<p class="paragraf">“Coanua Siyeçi’nden hediye olarak kumaş göndermişler diye duydum,” dedi.  </p>
			<p class="paragraf">“Çok güzel bir kumaş,” dedi Chani.  </p>
			<p class="paragraf">“Alia’nın bir mesajı var mı?”  </p>
			<p class="paragraf">“Hayır. Yalnız şunu söyleyeyim: Halk onun durumundaki mucizeyi kabullenmeye başladıkça, siyeçte işler düzeliyor.”  </p>
			<p class="paragraf">Chani <span class="CharOverride-2">Lafı </span><span class="CharOverride-2">niye uzatıyor ki</span>? diye merak etti. <span class="CharOverride-2">Beni almaya topter gönderdiklerine göre, demek ki acil bir durum var. Resmiyetin sırası mı şimdi!  </span></p>
			<p class="paragraf">“Yeni kumaşların bir kısmıyla küçük Leto’ya giysi diktirmeliyiz,” dedi Jessica.  </p>
			<p class="paragraf">“Nasıl isterseniz anne,” dedi Chani. Gözlerini indirdi. “Savaştan haber var mı?” Bunu sormaktaki amacını Jessica’ya belli etmemek için yüzünü ifadesiz tutmaya gayret etti... aslında Paul Muad’Dib’le ilgili bir soruydu bu.  </p>
			<p class="paragraf">“Yeni zaferler kazandık,” dedi Jessica. “Rabban ateşkes için elçiler gönderdi. Elçileri sularını alıp geri gönderdik. Rabban bazı çanak köylerinin üstündeki baskısını bile azalttı. Ama artık çok geç. Bizden korktuğu için öyle yaptığını halk biliyor.”  </p>
			<p class="paragraf">“Muad’Dib’in dedikleri bir bir çıkıyor,” dedi Chani. Korktuğunu belli etmemeye çalışarak Jessica’ya baktı. <span class="CharOverride-2">Onun ismini söyledim, ama bir şey demedi. Şu surata bak... duvar gibi; hislerini genellikle belli etmez zaten... ama bu kez fazla soğuk. Neden öyle hiç kımıldamadan duruyor? Usûl’üme ne oldu?  </span></p>
			<p class="paragraf">“Keşke güneyde olsaydık,” dedi Jessica. “Vahalar ne güzeldi. Her taraf öyle olsa ne güzel olurdu, değil mi?”  </p>
			<p class="paragraf">“Haklısınız, orası çok güzel,” dedi Chani. “Ama acılarla dolu.”  </p>
			<p class="paragraf">“Acı, zaferin bedelidir,” dedi Jessica.  </p>
			<p class="paragraf">Chani, <span class="CharOverride-2">Beni kötü bir habere mi hazırlıyor?</span> diye kendine sordu. “Orada erkeksiz bir sürü kadın var,” dedi. “Kuzeye çağrıldığımı duyunca beni kıskandılar.”  </p>
			<p class="paragraf">“Seni ben çağırdım,” dedi Jessica.  </p>
			<p class="paragraf">Chani’nin kalbi küt küt atmaya başladı. Kötü bir haber duymaktan korkuyor, kulaklarını elleriyle kapamak istiyordu. Sesini titretmeden konuşmayı başardı: “Mesajda Muad’Dib’in imzası vardı.”  </p>
			<p class="paragraf">“O imzayı ben, subaylarının yanında attım,” dedi Jessica. “Zorunlu bir tedbirdi.” <span class="CharOverride-2">Paul’ümün kadını çok cesur,</span> diye düşündü. <span class="CharOverride-2">Korkudan neredeyse delirmek üzere, ama yine de resmiyete bağlı kalabiliyor. Evet. Şu an ihtiyaç duyduğumuz kişi o olabilir.  </span></p>
			<p class="paragraf">“Söylemeniz gereken şeyi artık söyleyebilirsiniz,” dedi Chani; sesinde çok hafif bir bezginlik vardı.  </p>
			<p class="paragraf">“Paul’ü kurtarmak için yardımına ihtiyacım var,” dedi Jessica. <span class="CharOverride-2">İşte</span><span class="CharOverride-2">!</span> diye düşündü. <span class="CharOverride-2">En uygun kelimeyi kullandım. Kurtarmak. Böylece Paul’ün sağ ama tehlikede olduğunu tek kelimeyle anlatmış oldum.  </span></p>
			<p class="paragraf">Chani sadece bir an durup kendini sakinleştirdikten sonra, “Ne yapabilirim?” diye sordu. Jessica’nın üstüne atılıp onu sarsarak “Çabuk beni ona götür!” diye haykırmak istiyordu. Ama yanıtı sessizce bekledi.  </p>
			<p class="paragraf">“Harkonnenların aramıza casus gönderip Paul’ü zehirlediğinden şüpheleniyorum,” dedi Jessica. “En mantıklı açıklama bu gibi görünüyor. Son derece sıradışı bir zehir olmalı. Paul’ün kanını her şekilde incelediğim halde, zehrin izine rastlayamadım.”  </p>
			<p class="paragraf">Chani, Jessica’nın dizlerine kapandı. “Zehir mi? Acı çekiyor mu? Onu...”  </p>
			<p class="paragraf">“Bilinci yerinde değil,” dedi Jessica. “Hayat fonksiyonları öyle zayıf ki, ancak en gelişmiş cihazlarla saptanabiliyor. Onu o halde ben değil de başkası bulmuş olsa olabilecekleri düşünmek bile istemiyorum. Bu işlerden anlamayan biri bulsa, onu ölü sanırdı.”  </p>
			<p class="paragraf">“Beni inceliğinizden çağırmadınız,” dedi Chani. “Sizi tanırım Rahibe Ana. Söyleyin, sizin yapamadığınız neyi yapabileceğimi düşünüyorsunuz?”  </p>
			<p class="paragraf">Jessica, <span class="CharOverride-2">Öyle cesur, tatlı ve... ahhh</span>, <span class="CharOverride-2">zeki ki,</span> diye düşündü. <span class="CharOverride-2">İyi</span><span class="CharOverride-2"> bir Bene Gesserit olurdu.  </span></p>
			<p class="paragraf">“Chani, buna inanmakta zorlanabilirsin, ama seni niye çağırdığımı ben de tam olarak bilmiyorum,” dedi. “Seni... çağırmam gerektiğini hissettim. Birden aklımdan ‘Chani’yi çağır,’ diye bir düşünce geçti.”  </p>
			<p class="paragraf">Chani ilk kez Jessica’nın yüzünde, içe dönük gözlerinde keder gördü.  </p>
			<p class="paragraf">“Elimden gelen her şeyi yaptım,” dedi Jessica. “Hayal bile edemeyeceğin şeyler yaptım. Ama... işe yaramadı.”  </p>
			<p class="paragraf">Chani, “Eski dostu, Halleck; hain o olabilir mi?” diye sordu.  </p>
			<p class="paragraf">“Gurney değil,” dedi Jessica.  </p>
			<p class="paragraf">Bu iki sözcük, upuzun bir konuşmaya bedeldi; bu kesin kanaate kim bilir ne sınamalardan, ne sınavlardan, ne başarısızlıklardan sonra varılmıştı.  </p>
			<p class="paragraf">Chani ayağa kalkıp çölde kirlenmiş cüppesini düzeltti. “Beni ona götürün,” dedi.  </p>
			<p class="paragraf">Jessica ayağa kalktı ve dönüp sol duvardaki kapı perdelerinin arasından geçti.  </p>
			<p class="paragraf">Onun peşinden giden Chani kendini eskiden depo olan, şimdiyse kaya duvarları kalın örtülerle kaplı bir odada buldu. Paul karşı duvara dayalı bir manyetik alanlı yatakta yatıyordu. Tepesindeki korküre yüzünü aydınlatıyordu. Üstü kara bir cüppeyle, göğsüne dek örtülüydü; iki yanında uzanan kolları açıktaydı. Cüppenin altında çıplak gibiydi. Görünen teni soluk ve gergindi. Kımıldamıyordu.  </p>
			<p class="paragraf">Chani ona koşup üstüne kapanmak istedi, ama kendine hâkim oldu. Aklı oğluna, Leto’ya gitti. Birden Jessica’nın böyle bir anı daha önce de yaşamış olduğunu fark etti... Jessica, erkeği ölüm tehdidi altındayken, genç oğlunu kurtarmak için ne yapması gerektiğini düşünmek zorunda kalmıştı. Chani bunu anlayınca, o yaşlı kadına derin bir yakınlık duydu; Jessica’nın elini tuttu. Jessica’nın verdiği karşılık, Chani’nin elini acıtacak kadar güçlüydü.  </p>
			<p class="paragraf">“Yaşıyor,” dedi Jessica. “Emin ol ki yaşıyor. Ama hayat belirtileri öyle hafif ki, fark etmek çok güç. Liderlerden bazıları oğlumun öldüğünü söylemeye başladılar bile; Rahibe Ana değil anne olarak konuştuğumu, oğlumun suyunu kabileye vermek istemediğimi düşünüyorlar.”  </p>
			<p class="paragraf">Chani, “Ne zamandır bu halde?” diye sordu. Jessica’nın elini bırakıp Paul’e doğru yürüdü.  </p>
			<p class="paragraf">“Üç haftadır,” dedi Jessica. “Neredeyse bir hafta onu canlandırmaya uğraştım. Görüşmeler, toplantılar, soruşturmalar yapıldı. Sonunda seni çağırmaya karar verdim. İyi ki Fedaykinler sözümü dinliyor, yoksa Paul’ün suyunun alınmasını daha fazla...” Diliyle dudaklarını ıslatıp, Chani’nin Paul’ün yanına gitmesini seyretti.  </p>
			<p class="paragraf">Paul’ün yanında duran Chani, onun yumuşak sakallı genç yüzüne... uzun alnına, sağlam burnuna, kapalı gözlerine baktı; Paul böyle hareketsiz yatarken öyle huzurlu görünüyordu ki.  </p>
			<p class="paragraf">Chani, “Nasıl besleniyor?” diye sordu.  </p>
			<p class="paragraf">“Vücudunun ihtiyaçları öyle az ki, henüz yiyeceğe gerek duymuyor,” dedi Jessica.  </p>
			<p class="paragraf">“Paul’ün durumunu kaç kişi biliyor?”  </p>
			<p class="paragraf">“Sadece en yakın danışmanları, liderlerden birkaçı, Fedaykinler ve tabii ki zehri veren kişi (her kimse) biliyor.”  </p>
			<p class="paragraf">“Zehri kimin verdiğine dair hiç ipucu yok mu?”  </p>
			<p class="paragraf">“Yok... elimizden geleni yaptık, ama hiçbir şey bulamadık,” dedi Jessica.  </p>
			<p class="paragraf">Chani, “Fedaykinler ne diyor?” diye sordu.  </p>
			<p class="paragraf">“Paul’ün kutsal bir transta olduğuna, son saldırıdan önce kutsal güçlerini topladığına inanıyorlar. Böyle düşünmelerini sağladım.”  </p>
			<p class="paragraf">Chani yatağın yanında diz çöküp Paul’ün yüzüne eğildi. Paul’ün yüzünün çevresindeki havada bir farklılık vardı... ama bu sadece baharat kokusuydu, Fremen hayatının olağan bir parçası olan baharat kokusuydu. Yine de...  </p>
			<p class="paragraf">“Siz baharat tüketmeye doğuştan itibaren değil sonradan başladınız,” dedi Chani. “Paul’ün vücudu aşırı baharata tepki veriyor olabilir mi?”  </p>
			<p class="paragraf">“Alerji testleri negatif sonuç verdi,” dedi Jessica.  </p>
			<p class="paragraf">Chani gözlerini kapadı. Bunun sebebi hem Paul’ün bu halini görmek istememesi hem de birden kendini çok bitkin hissetmesiydi. <span class="CharOverride-2">Uyumayalı ne kadar oldu?</span> diye kendine sordu. <span class="CharOverride-2">Epey oldu.  </span></p>
			<p class="paragraf">“Yaşam Suyu’nu değiştirirken bunu içinizde, içsel farkındalığınızla yapıyorsunuz,” dedi Chani. “Bu farkındalığınızı Paul’ün kanını test etmekte kullandınız mı?”  </p>
			<p class="paragraf">“Normal Fremen kanı,” dedi Jessica. “Buradaki beslenme ve yaşam tarzına tamamen uyum sağlamış.”  </p>
			<p class="paragraf">Chani doğrulup Paul’ün yüzünü inceledi; içindeki korkuları bastırmak için düşünmeye çabalıyordu. Bu numarayı Rahibe Anaları izleyerek öğrenmişti. Zaman akla hizmet edebilirdi. Tüm mesele tamamen odaklanabilmekti.  </p>
			<p class="paragraf">Chani bir süre sonra konuştu: “Burada bir yaradan var mı?”  </p>
			<p class="paragraf">Jessica bezgin bir sesle, “Çok var,” dedi. “Bugünlerde elimizden öyle çok yaradan geçiyor ki. Her zaferin kutsanması gerekiyor. Her akından önce ayin...”  </p>
			<p class="paragraf">“Ama Paul Muad’Dib bu ayinlere katılmamayı seçiyor,” dedi Chani.  </p>
			<p class="paragraf">Jessica başıyla onayladı; oğlunun baharat uyuşturucusuna ve onun uyandırdığı geleceği görme yetisine karşı beslediği karmaşık hisleri anımsamıştı.  </p>
			<p class="paragraf">“Bunu nereden biliyorsun?” diye sordu.  </p>
			<p class="paragraf">“Öyle deniyor.”  </p>
			<p class="paragraf">Jessica acı acı, “Çok fazla şey deniyor,” dedi.  </p>
			<p class="paragraf">“Bana yaradanın ham suyunu verin,” dedi Chani.  </p>
			<p class="paragraf">Chani’nin sesindeki buyurganlık Jessica’yı irkiltti; ama genç kadının ne kadar kararlı olduğunu görünce, “Hemen,” dedi. Bir su sorumlusu çağırmak üzere dışarı çıktı.  </p>
			<p class="paragraf">Chani, Paul’e bakmayı sürdürdü. <span class="CharOverride-2">Tahmin ettiğim şeyi yapmayı denediyse... ki tam ondan beklenecek bir şey,</span> diye düşündü.  </p>
			<p class="paragraf">Jessica, Chani’nin yanında çömelip, sade bir kamp ibriği uzattı. İbrikten yükselen keskin zehir kokusu Chani’nin genzine doldu. Chani sıvıya parmağını batırıp, o parmağını Paul’ün burnuna uzattı.  </p>
			<p class="paragraf">Paul’ün burun kemiğinin iki yanındaki derisi hafifçe kımıldadı. Burun delikleri yavaşça açıldı.  </p>
			<p class="paragraf">Jessica inledi.  </p>
			<p class="paragraf">Chani ıslak parmağını Paul’ün üst dudağına dokundurdu.  </p>
			<p class="paragraf">Paul uzun, derin bir nefes aldı.  </p>
			<p class="paragraf">Jessica sert bir sesle, “Neler oluyor?” diye sordu.  </p>
			<p class="paragraf">“Sessiz olun,” dedi Chani. “Kutsal suyun birazını dönüştürmelisiniz. Çabuk!”  </p>
			<p class="paragraf">Chani’nin sesindeki özgüven Jessica’yı hemen harekete geçirdi. İbriği kaldırıp küçük bir yudum aldı.  </p>
			<p class="paragraf">Birden Paul gözlerini açtı. Chani’ye baktı.  </p>
			<p class="paragraf">“Suyu değiştirmesine gerek yok,” dedi Paul. Sesi zayıftı, ama titremiyordu.  </p>
			<p class="paragraf">Sıvının birazını yutmuş olan Jessica, vücudunun şimdiden harekete geçip neredeyse kendiliğinden zehri dönüştürmeye başladığını fark etti. Bu ayinlerde hep olduğu gibi algıları açılmıştı; Paul’ün hayat ışığını hissedebiliyordu... algılayabiliyordu.  </p>
			<p class="paragraf">O an gerçeği anladı.  </p>
			<p class="paragraf">“Kutsal sudan içmişsin!” diye haykırdı.  </p>
			<p class="paragraf">“Bir damlacık,” dedi Paul. “Çok azıcık... bir damla.”  </p>
			<p class="paragraf">Jessica sert bir sesle, “Böyle aptalca bir şeyi nasıl yaparsın?” diye sordu.  </p>
			<p class="paragraf">“O sizin oğlunuz,” dedi Chani.  </p>
			<p class="paragraf">Jessica ona öfkeyle baktı.  </p>
			<p class="paragraf">Paul’ün dudaklarında sıradışı, sıcak, anlayışlı bir gülümseme belirdi. “Sevgilimi dinle,” dedi. “Onu dinle anne. O biliyor.”  </p>
			<p class="paragraf">“Başkaları yapabiliyorsa, o da yapmalı,” dedi Chani.  </p>
			<p class="paragraf">“Bir yudum alınca, o suyun tadını ve kokusunu alınca, bende nasıl bir etki göstereceğini anladım; senin yaptığın şeyi yapabileceğimi anladım,” dedi Paul. “Bene Gesserit gözetmenlerin Kuisatz Haderah’tan bahsedip duruyorlar, ama ne çok yere gittiğimi hayal bile edemezler. Birkaç dakikada...” Sustu. Sonra kaşlarını şaşkınca çatıp Chani’ye baktı. “Chani? Burada ne işin var? Sen... niye buradasın?”  </p>
			<p class="paragraf">Dirseklerinin üstünde doğrulmaya çalıştı. Chani usulca onun göğsüne bastırdı. “Lütfen Usûl’üm,” dedi.  </p>
			<p class="paragraf">“Çok halsizim,” dedi Paul. Etrafına bakındı. “Ne kadar zamandır buradayım?”  </p>
			<p class="paragraf">“Üç haftadır ölü gibi yatıyorsun,” dedi Jessica.  </p>
			<p class="paragraf">“Ama... o sudan içeli daha birkaç saniye oldu...”  </p>
			<p class="paragraf">“Sana öyle gelebilir, ama ben üç haftadır korku içindeyim,” dedi Jessica.  </p>
			<p class="paragraf">“Sadece bir yudum aldım, ama dönüştürmeyi başardım,” dedi Paul. “Yaşam Suyu’nu dönüştürdüm.” Elini yerdeki ibriğe uzattı; Chani ile Jessica’nın engel olmasına fırsat kalmadan, ibrikten aldığı bir avuç suyu ağzına götürüp içti.  </p>
			<p class="paragraf">Jessica, “Paul!” diye haykırdı.  </p>
			<p class="paragraf">Paul annesinin elini tutup kurukafa gibi sırıttı, ardından da farkındalığını ona gönderdi.  </p>
			<p class="paragraf">Aralarındaki iletişim, Jessica’nın mağarada Alia ve yaşlı Rahibe Ana’yla kurduğu iletişim kadar yakın ve sıcak değildi... ama yine de yoğundu, mutlak bir bütünleşme hissiydi. Jessica’yı sarstı, zayıflattı, Paul’den korkmasına yol açtı.  </p>
			<p class="paragraf">Paul yüksek sesle, “Gidemediğin bir yerden bahsetmiştin, değil mi?” dedi. “Rahibe Anaların bakamadığı bu yeri göster bana.”  </p>
			<p class="paragraf">Jessica başını iki yana salladı; bunun düşüncesi bile dehşete kapılmasına yol açmıştı.  </p>
			<p class="paragraf">Paul, “Göster!” diye emretti.  </p>
			<p class="paragraf">“Hayır!”  </p>
			<p class="paragraf">Ama Jessica oğlundan kaçamıyordu. Onun müthiş gücüne karşı koyamayınca, gözlerini kapayıp kendi içine... içindeki karanlığa baktı.  </p>
			<p class="paragraf">Karanlıkta Paul’ün bilinci Jessica’nın etrafında dolanıyor, içinden geçiyordu. Jessica söz konusu yeri hayal meyal görünce korkuyla geriledi. Gördüğü şey karşısında tüm benliğinin ürpermesinin sebebini bilmiyordu... orası rüzgârların estiği, ışıkların yanıp söndüğü, ışık halkalarının büyüyüp küçüldüğü bir yerdi; karanlığın ve nereden estiği belli olmayan bir rüzgârın hareket ettirdiği şişkin, beyaz şekiller halkaların altında, üstünde ve etrafında dolanıyordu.  </p>
			<p class="paragraf">Jessica sonunda gözlerini açınca, Paul’ün kendisine baktığını gördü. Paul hâlâ onun elini tutuyordu, ama aralarındaki korkunç içsel iletişim kesilmişti. Jessica titriyordu; kendine hâkim oldu. Paul’ün elini bıraktığını hissetti. Birden sanki koltuk değneğini yitirmiş gibi oldu. Ayağa kalktı, ama sendeleyerek geriledi; Chani hemen fırlayıp onu tutmasa yere yığılacaktı.  </p>
			<p class="paragraf">“Rahibe Ana!” dedi Chani. “Ne oldu?”  </p>
			<p class="paragraf">Jessica, “Yorgunum,” diye fısıldadı. “Çok, yorgunum.”  </p>
			<p class="paragraf">“Gelin,” dedi Chani. “Oturun şöyle.” Jessica’yı duvar dibindeki bir mindere götürdü.  </p>
			<p class="paragraf">O genç, güçlü kolların arasında olmak Jessica’ya iyi gelmişti. Chani’ye tutundu.  </p>
			<p class="paragraf">Chani, “Yaşam Suyu’nu gerçekten gördü mü?” diye sordu. Jessica’nın elinden kurtuldu.  </p>
			<p class="paragraf">Jessica “Gördü,” diye fısıldadı. O temasın etkisiyle hâlâ başı dönüyordu. Sanki çalkantılı denizde aylarca kaldıktan sonra karaya ayak basmıştı. İçindeki yaşlı Rahibe Ana’nın... ve tüm diğerlerinin uyandığını hissediyordu; “O neydi? Ne oldu? Orası neresiydi?” diye soruyorlardı.  </p>
			<p class="paragraf">Bütün bunların merkezinde olan şeyse Jessica’nın oğlunun Kuisatz Haderah, yani aynı anda birden fazla yerde bulunabilen kişi olduğunu anlamasıydı. Paul, Bene Gesserit hayalinin gerçekleşmiş haliydi. Bunu bilmek Jessica’yı çok kaygılandırıyordu.  </p>
			<p class="paragraf">Chani sert bir sesle, “Ne oldu?” diye sordu.   </p>
			<p class="paragraf">Jessica başını iki yana salladı.  </p>
			<p class="paragraf">Paul konuştu: “Hepimizin içinde kadim bir alıcı güç ve kadim bir verici güç vardır. Bir erkeğin kendi içindeki alıcı gücün yerini bulması zor değildir, ama verici gücü bulmak için erkekten başka bir şeye dönüşmesi neredeyse şarttır. Bir kadın içinse tam tersi geçerlidir.”  </p>
			<p class="paragraf">Jessica başını kaldırınca, Chani’nin Paul’ü dinlediği halde kendisine baktığını gördü.  </p>
			<p class="paragraf">Paul, “Beni anlıyor musun anne?” diye sordu.  </p>
			<p class="paragraf">Jessica yalnızca başıyla onaylayabildi.  </p>
			<p class="paragraf">“İçimizdeki bu şeyler öylesine kadimdir ki, vücudumuzun her hücresinde bulunurlar,” dedi Paul. “Bizi böyle güçler şekillendirir. Kendi kendine ‘Evet, bunu anlayabiliyorum,’ diyebilirsin. Ama içine baktığında, saf hayat gücünü tüm çıplaklığıyla gördüğünde, bunun ne kadar tehlikeli olduğunu anlarsın. Bu gücü kontrol edemeyebileceğini görürsün. Veren kişi için en büyük tehlike alıcı güçtür. Alan kişi içinse en büyük tehlike verici güçtür. Vermek de almak kadar tehlikelidir.”  </p>
			<p class="paragraf">Jessica, “Peki ya sen... alıcı mısın, verici misin oğlum?” diye sordu.  </p>
			<p class="paragraf">“Ben ortadaki dayanak noktasıyım,” dedi Paul. “Almadan veremem, vermeden de...” Sustu; sağındaki duvara baktı.  </p>
			<p class="paragraf">Yanağında bir esinti hissedince başını o tarafa çeviren Chani, kapı perdelerinin kapandığını gördü.  </p>
			<p class="paragraf">“Otheym’di,” dedi Paul. “Bizi dinliyordu.”  </p>
			<p class="paragraf">Chani birden tıpkı Paul gibi geleceği gördü. Otheym gördüklerini ve duyduklarını başkalarına anlatacaktı. Öykü kulaktan kulağa tüm diyara, yangın gibi yayılacaktı. <span class="CharOverride-2">Paul Muad’Dib diğer insanlar gibi değil,</span> diyeceklerdi. <span class="CharOverride-2">Bu açıkça ortada. O bir erkek, ama tıpkı Rahibe Analar gibi Yaşam Suyu’nun içine bakabiliyor. O sahiden Lisanü’l-Gayb.  </span></p>
			<p class="paragraf">“Geleceği gördün Paul,” dedi Jessica. “Gördüklerini anlatacak mısın?”  </p>
			<p class="paragraf">“Geleceği görmedim,” dedi Paul. “Şimdiyi gördüm.” Güçlükle doğrulup otururken, yardıma gelen Chani’ye yana çekilmesini işaret etti. “Arrakis’in çevresi Lonca gemileriyle çevrili.”  </p>
			<p class="paragraf">Paul’ün kendinden emin sesi Jessica’yı ürpertti.  </p>
			<p class="paragraf">“Padişah İmparator da orada,” dedi Paul. Odanın kaya tavanına baktı. “Yanında en gözde Gerçeğisöyleteni ve beş Sardaukar lejyonu var. Yaşlı Baron Vladimir Harkonnen da orada; yanına Thufir Hawat’ı ve yedi gemiye tıkıştırdığı tüm askerlerini alıp gelmiş. Tepemizde tüm Büyük Hanedanların akıncıları var... bekliyorlar.”  </p>
			<p class="paragraf">Chani başını iki yana salladı; gözlerini Paul’den alamıyordu. Paul’ün tuhaf hali, monoton sesi, delici bakışları karşısında huşuya kapılmıştı.  </p>
			<p class="paragraf">Boğazı kupkuru kesilen Jessica yutkunmaya çalışıp, “Neyi bekliyorlar?” dedi.  </p>
			<p class="paragraf">Paul ona baktı. “Lonca’nın iniş izni vermesini. Lonca, Arrakis’e izinsiz inenlerin buradan ayrılmasına izin vermeyecek.”  </p>
			<p class="paragraf">Jessica, “Lonca bizi mi koruyor?” diye sordu.  </p>
			<p class="paragraf">“Korumak mı! Başımıza bu belayı açan Lonca’nın ta kendisi; burada ne yaptığımızı herkese anlattılar ve askeri nakliyat ücretini asgariye indirdiler... böylece en fakir Hanedanlar bile bizi yağmalamaya geldi.”  </p>
			<p class="paragraf">Jessica, Paul’ün sesindeki sitemi fark etmişti; sebebini merak etti. Onun sözlerinden şüphe duyamazdı... Paul bir gece ona geleceği anlatırken de aynı özgüvenle konuşmuştu ve söylediği şekilde Fremenlerin arasına katılmışlardı.  </p>
			<p class="paragraf">Paul derin bir nefes aldıktan sonra, “Anne, bizim için biraz Su dönüştürmelisin,” dedi. “Bu kataliste ihtiyacımız var. Chani, dışarı bir keşif kolu gönder... ham baharat kütlesi arasınlar. Ham baharat kütlesine Yaşam Suyu dökersek ne olur, biliyor musunuz?”  </p>
			<p class="paragraf">Jessica bunu düşündü; birden Paul’ün ne demek istediğini anladı. “Paul!” diye inledi.  </p>
			<p class="paragraf">“Ölüm Suyu,” dedi Paul. “Zincirleme tepkime oluşur.” Yeri gösterdi. “Ölüm Suyu küçük yaradanları öldürür; böylece baharat ve yaradanları da içeren bir yaşam çemberinin bir öğesi yok olur. Baharat ve yaradan olmayınca... Arrakis ıssız bir gezegene dönüşür.”  </p>
			<p class="paragraf">Paul’ün bu kâfirce sözleri karşısında afallayan Chani elini ağzına bastırdı.  </p>
			<p class="paragraf">“Bir şeyi yok edebilecek durumdaysan, onu gerçekten kontrol edebilirsin,” dedi Paul. “Baharatı yok edebiliriz.”  </p>
			<p class="paragraf">Jessica, “Lonca neden bekliyor?” diye fısıldadı.  </p>
			<p class="paragraf">“Beni arıyorlar,” dedi Paul. “Düşünebiliyor musun! En iyi Lonca seyrüsefercileri, zamanın içinde önden gidip en hızlı büklümgemileri için en güvenilir yolları bulabilen adamlar... hepsi beni arıyor... ve bulamıyor. Korkudan tir tir titriyorlar! Sırlarını bildiğimi biliyorlar!” Paul yumruğunu kaldırdı. “Baharatsız kör olurlar!”  </p>
			<p class="paragraf">Chani sonunda konuşabildi. “Şimdiyi gördüğünü söylemiştin!”  </p>
			<p class="paragraf">Paul yatağa uzandı. Dört bir yanda gördüğü şimdiki zamanı, onun geleceğe ve geçmişe uzanan sınırlarını araştırdı; baharat aydınlanması geçmeye başladıkça farkındalığı azalıyordu.  </p>
			<p class="paragraf">“Gidin ve emirlerimi yerine getirin,” dedi. “Lonca da benim gibi geleceği bulanık görmeye başladı. Görüş alanları daralıyor. Her şey buraya, baharatın olduğu yere odaklanıyor; şimdiye kadar buraya müdahale etmeye cesaret edemediler... çünkü müdahale etseler, ihtiyaçları olan şeyi ebediyen kaybedeceklerdi. Ama artık çaresizler. Bütün yollar karanlığa gidiyor.”  </p>
		</div>
</body>
</html>