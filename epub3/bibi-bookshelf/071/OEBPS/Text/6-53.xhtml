<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-53</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">2. EK  </p>
			<p class="anabas2">Dune Dini  </p>
			<p class="paragraf">Arrakisli Fremenlerin Muad’Dib’in gelişinden önceki dinsel pratiklerinin kökeninin Maometh Saari’ye dayandığını her araştırmacı kolayca görebilir. Bunların çoğunun başka dinlerden esinlenildiğini birçok araştırmacı ortaya koymuştur. Bunun en bilinen örneği Su Duası’dır; Turuncu Katolik Duaları Kitabı’ndan olduğu gibi alınmış bu duada, Arrakis’te asla görülmemiş yağmur bulutlarını göndermesi için Tanrı’ya yalvarılır. Ama Fremenlerin Kitabü’l-İbâr’ı ile İncil, İlim ve Fıkıh’ın öğretileri arasında daha çarpıcı paralellikler vardır.  </p>
			<p class="paragraf">İmparatorluk’ta Muad’Dib’in gelişine dek hâkim olan dinsel inançları karşılaştırmaya, bu inançları biçimlendiren temel etkenleri ele alarak başlamak gerekir:  </p>
			<p class="paragraf">1. On Dört Bilge’ye inananlar: Kutsal kitapları Turuncu Katolik İncili’ydi; görüşleri Tefsirler’de ve Ekümenik Çevirmenler Kurulu’nun (E.Ç.K.) diğer eserlerinde ifade edilir.  </p>
			<p class="paragraf">2. Bene Gesseritler: Dini bir tarikat olduklarını kişisel konuşmalarda reddetseler de, faaliyetlerini ayinsel bir gizemcilik perdesi ardında neredeyse tamamen gizlemişlerdi; eğitimleri, sembolizmleri, teşkilatlanmaları ve içsel öğretim yöntemleri neredeyse tamamen dinseldi.  </p>
			<p class="paragraf">3. Agnostik egemen sınıf (Lonca da dahildir): Bu sınıf için din kitleleri oyalayıp pasifize etmekte kullanılan bir tür kukla oyunuydu; tüm fenomenlerin –dinsel fenomenlerin bile– mekanik açıklamalara indirgenebileceğine inanırlardı.  </p>
			<p class="paragraf">4. Kadim Öğretiler diye adlandırılanlar: Zensünni Gezginlerinin birinci, ikinci ve üçüncü İslami hareketlerden alıp sürdürdüğü öğretiler, Chusuk’un Navahıristiyanlığı, Lankiveil ile Sikun’da hâkim olan Budislamcı Varyasyonlar, Mahayana Lankavatara’nın Kaynaşım Kitapları, III Delta Pavonis’in Zen Hekiganşu’su, Salusa Secundus’ta varlığını sürdüren Tevrat ve Talmudik Zebur, yaygın Obeah Ritüeli, saf İlim ve Fıkıh’ı Caladan’daki pundi pirinci çiftçileri tarafından muhafaza edilen Muadh Kuranı, evrenin dört bir yanındaki küçük ve izole payon topluluklarında izlerine rastlanan Hinduizm ve son olarak da Butleryan Cihadı.  </p>
			<p class="paragraf">Bunların dışında, dinsel inançları biçimlendirmiş beşinci bir etken de vardır; ama etkisi öylesine derin ve evrenseldir ki, ayrıca bahsedilmeyi hak eder.  </p>
			<p class="paragraf">Bu etken Uzay Yolculuğu’dur elbette... ve dinle ilgili herhangi bir irdelemede büyük harfle, şu şekilde yazılmayı hak eder:  </p>
			<p class="arabaslik_orta">UZAY YOLCULUĞU!  </p>
			<p class="paragraf">İnsanoğlunun uzayın derinliklerinde yolculuk etmesi, Butleryan Cihadı’ndan önceki yüz on asır boyunca, dini inançlara damgasını benzersiz bir şekilde vurmuştur. Başlangıçta uzay yolculukları yaygın olmasına rağmen büyük ölçüde denetimsiz, yavaş ve emniyetsizdi; özellikle Lonca tekelinin öncesinde, türlü türlü yöntemler kullanılıyordu. Uzayda yaşanan ilk deneyimler, iletişimin zayıflığı ve büyük çarpıtmalar yüzünden, gizemcilerin spekülasyonlarında ani ve büyük bir artışa yol açmıştı.   </p>
			<p class="paragraf">Uzay, Yaratılış’a dair düşüncelerin bir anda değişmesine, farklı bir niteliğe ve mantığa bürünmesine yol açtı. Aradaki fark dönemin en büyük dinsel başarılarında bile görülür. Dışarıdaki karanlıktan gelen anarşi, kutsallık duygusunu bütün dinsel alanlarda etkilemişti.  </p>
			<p class="paragraf">Sanki Jüpiter çeşitli formlarıyla birlikte ana rahminin karanlığına geri çekilmişti ve yerini belirsizlikle dolu, yüzü pek çok dehşeti barındıran, dişi bir her yerdelik almıştı.  </p>
			<p class="paragraf">Kadim kurallar yeni fetihlere ve yeni hanedan sembollerine uygun şekilde iç içe geçirilip kaynaştırıldı. Bu dönem, hayvan-iblisler ile eski dua ve niyazlar arasındaki mücadelenin dönemiydi.  </p>
			<p class="paragraf">Net bir galip asla olmadı.  </p>
			<p class="paragraf">O dönemde, Tekvin’in yeniden yorumlandığı ve Tanrı’nın şöyle demesine izin verildiği söylenir:  </p>
			<p class="paragraf">“Üreyin, çoğalın ve evreni doldurun; onun hâkimi olun... sonsuz göklerde, sonsuz toprakların üstünde ve altında yaşayan her tür tuhaf hayvana ve canlı yaratığa hükmedin.”  </p>
			<p class="paragraf">O çağ, gerçekten özel güçleri olan kadın büyücülerin zamanıydı. Közleri zarar görmeden tutabilmeleriyle asla övünmemeleri, ne kadar ölçülü olduklarının göstergesidir.  </p>
			<p class="paragraf">Sonra Butleryan Cihadı... iki nesil boyunca süren kaos başladı. Kitleler makine-mantığının tanrısını alaşağı etti; o tanrının yerine yeni bir düşünce benimsendi:  </p>
			<p class="paragraf">“İnsanın yeri doldurulamaz.”  </p>
			<p class="paragraf">İki nesil boyunca süren şiddet, tüm insanlığın talamik bir duraksama dönemi geçirmesine yol açtı. İnsanlar tanrılarına ve ayinlerine baktıklarında, her ikisinin de denklemlerin en korkuncunu, korkunun hırsa baskın çıkmasını sunduğunu gördü.  </p>
			<p class="paragraf">Müritleri milyarlarca kişiyi öldürmüş dinlerin liderleri bir araya gelerek, tereddütle de olsa fikir alışverişinde bulunmaya başladılar. Yıldızlararası uzay yolculuklarını tekeline almaya başlamış olan Uzay Loncası ile kadın büyücüleri bir araya getiren Bene Gesseritler bu hareketi desteklediler.  </p>
			<p class="paragraf">İlk ekümenik toplantılarda iki büyük gelişme sağlandı:  </p>
			<p class="paragraf">1. En azından bir hükmün tüm dinlerde ortak olduğu fark edildi: “Ruhunu çarpıtmayacaksın.”  </p>
			<p class="paragraf">2. Ekümenik Çevirmenler Kurulu oluşturuldu.  </p>
			<p class="paragraf">E.Ç.K. tüm ana dinlerin kaynağı olan Eski Yerküre’nin tarafsız bir adasında toplandı. “Evrende bir İlahi Öz’ün var olduğu yönündeki yaygın inançta” buluştular. Kurulda, inananlarının sayısı bir milyonu aşan bütün dinlerin temsilcileri yer alıyordu; ortak hedeflerini şaşılacak kadar çabuk saptadılar:  </p>
			<p class="paragraf">“Çatışan dinlerin elinden en güçlü silahlarını almak için buradayız. Bu silah... tek gerçek din olma iddiasıdır.”  </p>
			<p class="paragraf">Ancak bunu “derin bir uyumun kanıtı” olarak görüp sevinenler fazla acele ettiklerini anladılar. E.Ç.K. bir standart yıldan uzun süre boyunca başka bildiride bulunmadı. İnsanlar gecikmeden yakınmaya başladılar. Ozanlar artık “Ezelden Çatlaklar” olarak bilinen yüz yirmi bir E.Ç.K. delegesi hakkında iğneleyici şarkılar bestelemeye başladı. (Bu lakap E.Ç.K. kısaltmasından yola çıkarak delegelere “Ezelden Çatlaklar Kurulu” denmesinden esinlenilmişti.) Bu iğneleyici şarkılardan biri olan “Esmerler İstirahatte” dönem dönem ufak tefek değişikliklerle yeniden popüler olmuştur ve günümüzde hâlâ revaçtadır:  </p>
			<p class="paragbos">  </p>
			<p class="paragraf">“Boyunlarına takılan çelenkleri düşün.   </p>
			<p class="paragraf">Esmerler istirahatte... ve bu  </p>
			<p class="paragraf">Bir trajedi  </p>
			<p class="paragraf">Bütün o çatlakların  </p>
			<p class="paragraf">Trajedisi! Bütün o çatlakların!  </p>
			<p class="paragraf">Öyle tembeller ki... öyle tembeller ki  </p>
			<p class="paragraf">Rehavet içinde geçiyor günleri.   </p>
			<p class="paragraf">Çanlar çalıyor  </p>
			<p class="paragraf">Beyimize sandviç getirin!”  </p>
			<p class="paragbos">  </p>
			<p class="paragraf">Zaman zaman E.Ç.K. toplantılarına dair söylentiler yayılıyordu. Metin karşılaştırmaları yaptıkları söyleniyor ve bu metinlerin isimleri sorumsuzca açıklanıyordu. Bu söylentiler ekümenizm karşıtı gösterilere ve elbette ki yeni hicivlere yol açtı.  </p>
			<p class="paragraf">İki yıl... üç yıl geçti.  </p>
			<p class="paragraf">Kurulun vefat eden dokuz üyesinin yerine yenileri alındı ve katılımları resmiyet kazanana dek çalışmalara ara verildi; ardından kurulun bir kitap hazırlamakta olduğu açıklandı... bu kitapta dinsel geçmişin “tüm patolojik semptomları” ayıklanacaktı.  </p>
			<p class="paragraf">“Her ezgiyi çıkarabilecek bir sevgi enstrümanı üretiyoruz,” dediler.  </p>
			<p class="paragraf">Bu açıklamanın ardından ekümenizm karşıtı en büyük şiddet eylemlerinin patlak vermesi pek çok kişiyi şaşırttı. Yirmi delege cemaatleri tarafından geri çağrıldı. Bir tanesi bir uzay firkateyni çalıp güneşin içine dalarak intihar etti.  </p>
			<p class="paragraf">Tarihçiler ayaklanmalarda seksen milyon kişinin öldüğünü tahmin ediyor. Bu Landsraad Birliği’ndeki gezegenlerin her biri için yaklaşık altı bin kişi demektir. O zamanki kargaşa göz önüne alındığında, bu tahmin abartılı gelmiyor; ama kesin bir sayı ortaya koymak imkânsız. O sıralar gezegenler arasındaki iletişim iyice azalmıştı.  </p>
			<p class="paragraf">Ozanlar elbette ki bu gelişmeleri fırsat bilecekti. Dönemin popüler müzikal komedilerinden birinde, E.Ç.K. delegelerinden biri beyaz kumsalda bir palmiye ağacının altında oturup şu şarkıyı söyler:  </p>
			<p class="paragbos">  </p>
			<p class="paragraf">“Tanrının, kadınların ve aşkın görkemi adına   </p>
			<p class="paragraf">Korkulara, dertlere boşveriyoruz burada.   </p>
			<p class="paragraf">Ey ozan! O zaman söyle bir şarkı daha   </p>
			<p class="paragraf">Tanrının, kadınların ve aşkın görkemi adına.”  </p>
			<p class="paragbos">  </p>
			<p class="paragraf">Ayaklanmalar ve komediler bize o dönem hakkında epey bilgi verir. Dönemin psikolojisini, duyulan derin güvensizliği... daha iyi şeylere ulaşma çabasını ve hiçbir şey elde edememe korkusunu yansıtırlar.  </p>
			<p class="paragraf">O günlerde anarşiye engel olan ana faktörler, henüz oluşma aşamasındaki Lonca, Bene Gesseritler ve Landsraad’dı; Landsraad tüm engellere karşın 2.000 yıldır yaptığı toplantıları sürdürüyordu. Lonca’nın oynadığı rol ise açıktır: Landsraad ile E.Ç.K.’ya bedava uçuş desteği vermişlerdi. Bene Gesseritlerin rolü ise daha belirsizdir. Kadın büyücüler üstündeki etkilerini artırmış, narkotikleri keşfetmeyi sürdürmüş, prana-bindu eğitimini geliştirmiş ve Missionaria Protectiva’yı, karanlık batıl inançlar yayan o teşkilatı kurmuşlardı. Ama yine o dönemde Korku Duası yazılmış ve Azher Kitabı (en kadim inançların büyük sırlarını içeren o muhteşem bibliyografik eser) yayımlanmıştır.  </p>
			<p class="paragraf">Döneme dair yapılan tüm yorumlar arasında, belki de sadece Ingsley’ninki doğrudur:  </p>
			<p class="paragraf">“Derin paradokslarla dolu bir dönemdi.”  </p>
			<p class="paragraf">E.Ç.K. yaklaşık yedi sene faaliyet gösterdi. Bir araya gelmelerinin yedinci yıldönümü yaklaşırken, insan evrenine çok önemli bir bildiri yapmaya hazırlandılar. Yedinci yıldönümünde, Turuncu Katolik İncili’ni tanıttılar.  </p>
			<p class="paragraf">“İşte saygın ve anlamlı bir eser,” dediler. “İşte insanoğlunun Tanrı’nın eksiksiz bir yaratısı olduğunu anlamasının bir yolu.”  </p>
			<p class="paragraf">E.Ç.K. delegeleri, Tanrı’dan ilham alarak büyük fikirleri yeniden keşfeden fikir arkeologlarına benzetildi. “Yüzyıllar geçtikçe unutulup gitmiş büyük idealleri” dirilttikleri ve “dinsel bilinçten doğan ahlaki zorunlulukları netleştirdikleri” söylendi.  </p>
			<p class="paragraf">E.Ç.K., Turuncu Katolik İncili’yle birlikte Dua Kılavuzu ve Tefsirler’i de sundu. Tefsirler birçok açıdan daha önemli bir eserdir; hem daha kısadır (Turuncu Katolik İncili’nin yarısından azdır) hem de açıksözlülüğüyle, insanda hem kendine acıma hem de kendini haklı görme hissi uyandırır.  </p>
			<p class="paragraf">Bu eserin başlangıcında agnostik hükümdarlara hitap edildiği bellidir.  </p>
			<p class="paragraf">“Sünnete (Şeriat’ın on bin din sorusuna) yanıt bulamayan insanoğlu artık kendi mantığını kullanıyor. Herkes aydınlanmak istiyor. Din insanların Tanrı’nın evrenini kavramakta kullandığı en kadim ve onurlu yoldur. Bilim insanları olayların kanunlarını araştırır. Dinin göreviyse insanoğlunu bu kanunlara uydurmaktır.”  </p>
			<p class="paragraf">Ancak Tefsirler’in sonunda kullanılan üslup sertleşir; bu sanki olacakların habercisidir.  </p>
			<p class="paragraf">“Din adı verilen pek çok şey hayata bilinçsiz bir şekilde düşmanca yaklaşmıştır. Oysa gerçek din, hayatın Tanrı’ya güzel görünen hazlarla dolu olduğunu ve eylemsiz bilginin işe yaramadığını öğretmelidir. Dinin kurallar ve kalıplarla öğretilmesinin büyük ölçüde sahtekârlık olduğunu herkes anlamalıdır. Doğru öğretiyi tanımak çok kolaydır. Onu mutlaka tanırsınız, çünkü zaten içinizde olan ve hep bildiğiniz şeyleri anımsamanızı sağlar.”  </p>
			<p class="paragraf">Matbaalar ve şiga telli baskı makineleri çalışırken, Turuncu Katolik İncili dünyalara dağıtılırken ortalığa tuhaf bir sakinlik çöktü. Kimileri bunu Tanrı’nın bir işareti, bir birlik alameti olarak yorumladı.  </p>
			<p class="paragraf">Ama kendi cemaatlerine dönen E.Ç.K. delegeleri bile bu sakinliğin yalnızca görünürde olduğunu gösterdi. İki ay içinde on sekiz delege linç edildi. O sene içinde elli delege sözlerini geri aldı.  </p>
			<p class="paragraf">Turuncu Katolik İncili, “mantığın kibrinin” ürünü olduğu söylenerek reddedildi. İnsanları kandırıp mantığa yöneltmek için yazıldığı söylendi. Popüler bağnazlıklara uyarlanmış yeni versiyonlar yazılmaya başlandı. Bu yeni versiyonlar kabul görmüş sembol sistemlerine (Haç, Hilal, Tüylü Çıngırak, On İki Aziz, zayıf Buda vs.) dayanıyordu; yeni ekümenizmin kadim batıl inançları ve inanışları özümsemediği kısa sürede anlaşıldı.  </p>
			<p class="paragraf">E.Ç.K.’nın yedi yıllık çabasının ürününe Hallowey’in yapıştırdığı “Galaktofazik Determinizm” yaftasının baş harfleri olan G ile D, milyarlarca öfkeli kişi tarafından hemen “Günah Dolu” şeklinde yorumlandı.  </p>
			<p class="paragraf">Zensünni Uleması’ndan ve geri adım atmayan on dört delegeden (popüler tarihte “On Dört Bilge” olarak geçerler) biri olan E.Ç.K. Başkanı Toure Bomoko bile sonunda E.Ç.K.’nin yanıldığını kabul eder görünerek şöyle dedi:  </p>
			<p class="paragraf">“Yeni semboller yaratmaya çalışmamalıydık. Kabul görmüş inanışlara belirsizlik katmamalı, insanlarda Tanrı’nın ne olduğuna dair merak uyandırmamalıydık. Gündelik hayatımızda insana dair her meselede korkunç bir belirsizlik hâkimken, dinlerimizin giderek katılaşmasına ve kontrol edilmesine, daha dayatıcı ve baskıcı olmasına izin veriyoruz. Peki ama Kutsal Emrin geniş yoluna düşen bu gölge nedir? Kurumların, sembollerin anlamlarını yitirseler dahi varlıklarını sürdürdüğüne, her şeyin bilinemeyeceğine dair bir uyarıdır.”  </p>
			<p class="paragraf">Bu “itiraftaki” acı serzeniş, Bomoko’yu eleştirenlerin gözünden kaçmadı; Bomoko kısa süre sonra kaçıp sürgüne gitmek zorunda kaldı... artık hayatta kalması, Lonca’nın gizlilik sözünü tutmasına bağlıydı. Tupile’de son derece sevilip sayılan biri olduğu ve orada öldüğü, son sözlerininse şunlar olduğu söylenir: “Din kendine ‘Ben olmak istediğim kişi değilim’ diyenler için bir çıkış yolu olarak kalmayı sürdürmelidir. Kendinden hoşnut olanların elinde yozlaşmamalıdır asla.”  </p>
			<p class="paragraf">Bomoko’nun “kurumlar varlığını sürdürür” derken bir kehanette bulunduğu varsayılabilir. Doksan nesil sonra, Turuncu Katolik İncili ile Tefsirler dinsel evrene tamamen yayılmıştı.  </p>
			<p class="paragraf">Paul Muad’Dib babasının kafatasının bulunduğu taş türbeye sağ elini (sağ el kutsanmış, sol el lanetlenmiştir) koyduğunda, “Bomoko’nun Vasiyeti”ni harfiyen tekrarladı:  </p>
			<p class="paragraf">“Bizi yendiklerini sanan sizler, Babil’in yıkıldığını ve oradaki her şeyin harap olduğunu söylüyorsunuz kendinize. Ama ben de size diyorum ki insanoğlu hâlâ yargılanmaktadır, herkes kendi sanık sandalyesinde tek başınadır. Her insan, küçük bir savaştır.”  </p>
			<p class="paragraf">Fremenler Muad’Dib’in Lonca’ya karşı gelerek firkateyniyle “oraya” gidip gelen Ebû Zide’ye benzediğini söylerdi. “Oradan” kasıtları, Fremen mitolojosindeki ruhlar âlemi, tüm sınırlamaların kalktığı Âlemü’l-Misâl’di.  </p>
			<p class="paragraf">Bununla Kuisatz Haderah arasındaki paralelliği görmek kolaydır. Rahibeliğin dölleme programı yoluyla ulaşmaya çalıştığı Kuisatz Haderah “yolun kısaltılışı” veya “aynı anda iki yerde bulunabilen kişi” olarak yorumlanıyordu.  </p>
			<p class="paragraf">Ama her iki yorumun da doğrudan Tefsirler’den alındığı açıktır: “Kanunlar ve dinsel görevler aynı olduğunda, varlığın evreni kapsar.”  </p>
			<p class="paragraf">Muad’Dib kendisi hakkında şöyle demiştir: “Ben zaman denizindeki bir ağım; geçmişi ve geleceği tarayabilirim. Ben her olasılığı yakalayabilecek hareketli bir perdeyim.”  </p>
			<p class="paragraf">Bu düşünceler Turuncu Katolik İncili’nin 22. Kelimesinde söylenenlere uygundur: “Bir düşünce dillendirilse de dillendirilmese de gerçek bir varlıktır ve gerçeğin gücüne sahiptir.”  </p>
			<p class="paragraf">Ancak kendisinden sonra gelen Fremen din adamları olan Vüzera Tevhid’in tefsirlerini içeren Evrenin Sütunları’nda yer alan, Muad’Dib’in kendi yorumları incelendiğinde, onun E.Ç.K.’den ve Zensünni Fremenlerden aslında oldukça etkilendiği görülür.  </p>
			<p class="paragraf">Muad’Dib: “Kanun ve görev aynı şeydir deniyor; öyle olsun. Ama bunun getireceği kısıtlamaları unutmayın... bunu benimserseniz, asla tamamen bilinçli olamazsınız. Cemaat tausuna gömülüp kalırsınız. Asla tam bir birey olamazsınız.”  </p>
			<p class="paragraf">Turuncu Katolik İncili: Benzer sözler yer alır. (Vahiyler, 61.)  </p>
			<p class="paragraf">Muad’Dib: “Din genellikle bizi belirsiz bir geleceğin uyandırdığı korkudan koruyan ilerleme mitinin bir parçasıdır.”  </p>
			<p class="paragraf">E.Ç.K.’nın Tefsirler’i: Benzer bir söz yer alır. (Azher Kitabı’nda bir şerhten yola çıkılarak, bu fikrin kökeni birinci yüzyılın din yazarı Neshou’ya dayandırılır.)  </p>
			<p class="paragraf">Muad’Dib: “Bir çocuk veya eğitimsiz, cahil ya da delirmiş bir kişi sorun çıkarırsa, bu yetkililerin suçudur; çünkü bu sorunu önceden görüp engellemekte başarısız olmuşlardır.”  </p>
			<p class="paragraf">Turuncu Katolik İncili: “Tüm günahların sebebi, en azından sebeplerinden biri, doğal bir kötülük eğilimidir; bu Tanrı’nın gözünde hafifletici bir sebeptir.” (Azher Kitabı’nda bu düşüncenin izleri kadim Semitik Tevrat’a dek takip edilir.)  </p>
			<p class="paragraf">Muad’Dib: “Elini uzat, Tanrı’nın sana bahşettiklerini ye, doyduğunda da Tanrı’ya şükret.”  </p>
			<p class="paragraf">Turuncu Katolik İncili: Aynı anlama gelen bir şerh yer alır. (Azher Kitabı’nda bu düşüncenin biraz farklı bir versiyonunun izleri İlk İslam’a dek takip edilir.)  </p>
			<p class="paragraf">Muad’Dib: “Şefkat, zalimliğin başlangıcıdır.”  </p>
			<p class="paragraf">Fremenlerin Kitabü’l-İbâr’ı: “Şefkatli bir Tanrı’yı tahayyül etmek korkunç bir şeydir. Tanrı değil midir, bize yakan güneşi (el-Lât) veren? Tanrı değil midir, bize Su Analarını (Rahibe Analar) veren? Tanrı değil midir, bize Şeytan’ı (İblis) veren? Hızın getirdiği acıları Şeytan yüzünden çekmiyor muyuz?” (Bir Fremen deyişi olan “Hız Şeytan’dan gelir” sözünün kökeni bu cümledir. Şöyle düşünün: Vücut hareket [hız] esnasında üretilen her yüz kalorilik ısıya karşılık aşağı yukarı yüz yetmiş gram ter atar. Fremenler tere bekka, yani gözyaşı derler; bu sözcüğün bir anlamı da şudur: “Şeytan’ın ruhunuzu sıkarak çıkardığı hayat özü.”)  </p>
			<p class="paragraf">Koneywell, Muad’Dib’in gelişinin “zamanlamasının iyi olduğunu, dinsel açıdan elverişli bir zamanda geldiğini” söyler; ama bunun zamanlamayla pek ilgisi yoktu. Muad’Dib’in dediği gibi: “Buradayım işte, o kadar...”  </p>
			<p class="paragraf">Bununla birlikte, Muad’Dib’in din üzerindeki etkisini kavrayabilmek için şu gerçeği unutmamak çok önemlidir: Fremenler, ataları düşman toprakların zorlu koşullarında yaşamaya alışmış çöl insanlarıydı. Hayatınızın her anı yaşam mücadelesiyle geçiyorsa, mistisizme eğilim duymak güç değildir. “Oradasın işte, o kadar...”  </p>
			<p class="paragraf">Böyle bir gelenekte, acı çekmek kabul edilir bir şeydir... bilinçaltının verdiği bir ceza olarak bile olsa kabul edilir. Ayrıca Fremen ayinleri kişiyi suçluluk duygusundan neredeyse tamamen arındırır. Bunun sebebi, kanunla dini aynı şey olarak görmeleri, dolayısıyla da itaatsizliği günah kabul etmeleri olmayabilir. Suçluluk duygusundan kolayca kurtulmalarının sebebi, çetin gündelik yaşamlarında sık sık acımasız (çoğunlukla da ölümcül) kararlar vermek zorunda kalmalarıdır muhtemelen; daha rahat koşullarda yaşayan insanlar, böyle kararlardan sonra dayanılmaz bir suçluluk duygusuna kapılabilirdi.  </p>
			<p class="paragraf">Fremenlerin batıl inançlara düşkünlüğünün sebeplerinden biri de bu olsa gerek (Missionaria Protectiva’dan etkilenmeleri de bir başka sebeptir). Rüzgârın kumlarda ıslık çalmasının bir alamet olmasının önemi nedir? İlk Ay’ı gördüğünüz anda yumruğunuzu sıkmanız gerekmesinin önemi nedir? İnsanın eti kendisine, suyu kabilesine aittir... hayatın sırrı da çözülmesi gereken bir problem değil, deneyimlenen bir gerçekliktir. Alametler bunu anımsamayı kolaylaştırır. Ayrıca burada olduğunuza ve gerçek dine inandığınıza göre, eninde sonunda zafer kazanacağınız kesindir.  </p>
			<p class="paragraf">Fremenlerle araları açılmadan önce Bene Gesseritlerin yüzyıllar boyunca öğrettiği gibi: “Din ile siyaset aynı arabayı sürdüğünde, eğer sürücü sağ olan bir kutsal kişiyse (yani ‘bereket’ ise) karşılarında hiçbir şey duramaz.”  </p>
		</div>
</body>
</html>