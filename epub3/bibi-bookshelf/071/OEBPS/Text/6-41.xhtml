<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-41</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">İnsan bilinçaltının derinliklerinde, anlamlı ve mantığa uygun bir evrene duyulan ihtiyaç yatar. Ama gerçek evren, mantığın hep bir adım ötesindedir.  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Muad’Dib’in Toplu Özdeyişleri”  </p>
			<p class="paragbos">  </p>
			<p class="paragraf">Thufir Hawat, <span class="CharOverride-2">Onca Büyük Hanedan hükümdarının karşısında oturdum, ama bu domuz kadar iğrenç ve tehlikelisini görmedim, </span>diye düşündü.  </p>
			<p class="paragraf">Baron, “Benimle açık konuşabilirsin Hawat,” diye gürledi. Süspansör koltuğuna yaslandı; yağ kıvrımları arasına gömülmüş gözlerini Hawat’a dikmişti.  </p>
			<p class="paragraf">Yaşlı mentat, Baron Vladimir Harkonnen ile arasındaki masaya bakınca, ahşabın ne kadar kaliteli olduğunu gördü. Bu bile Baron’u anlamak için bir ipucuydu... tıpkı bu özel toplantı odasının kırmızı duvarları ve içerideki misk kokusunu gizleyen hafif, hoş tütsü kokusu gibi.  </p>
			<p class="paragraf">“Rabban’a o uyarıyı göndermemi boş yere istemiş olamazsın,” dedi Baron.  </p>
			<p class="paragraf">Hawat’ın duyduğu tiksinti, kırış kırış olmuş yaşlı çehresinden okunmuyordu. “Şüphelendiğim çok şey var Lordum,” dedi.  </p>
			<p class="paragraf">“Tamam. Benim öğrenmek istediğim, Salusa Secundus’a dair şüphelerinle Arrakis arasında nasıl bir ilişki olduğu. İmparator’un Arrakis ile o gizemli hapishane gezegeni arasındaki bir ilişki yüzünden kaygılandığını söylemen yeterli değil. Uyarını Rabban’a hemen iletmemin tek bir sebebi vardı; ulak zaten o büklümgemisiyle yola çıkacaktı. Sen de mesajın gecikmemesi gerektiğini söylemiştin. İyi denk geldi. Ama yine de bir açıklama yapmalısın.”  </p>
			<p class="paragraf">Hawat, <span class="CharOverride-2">Fazla geveze,</span> diye düşündü. <span class="CharOverride-2">Leto gibi değil; Leto tek kaş veya el hareketiyle bir şeyler anlatabilirdi. Eski Dük gibi de değil; o tek bir sözcüğe vurgu yaparak koca bir cümleyi ifade edebilirdi. Bu herif ahmağın teki! İnsanlık adına yok edilmeli.  </span></p>
			<p class="paragraf">“Tatmin edici bir açıklama yapmadan gidemezsin.”  </p>
			<p class="paragraf">“Salusa Secundus’tan önemsizmiş gibi bahsediyorsunuz,” dedi Hawat.  </p>
			<p class="paragraf">“Orası bir hapishane kolonisi. Galaksinin en adi serserileri oraya gönderilir. Orası hakkında bilinecek başka ne var ki?”  </p>
			<p class="paragraf">“O hapishane gezegenindeki yaşam koşulları, diğer tüm gezegenlerdeki koşullardan daha ağır. Yeni mahkûmların ölüm oranı yüzde altmıştan fazla. İmparator orada her türlü zulmü uyguluyor. Bütün bunları duyuyor, ama meraklanmıyorsunuz, öyle mi?”  </p>
			<p class="paragraf">Baron, “İmparator hapishanesini Büyük Hanedanların incelemesine izin vermiyor,” diye homurdandı. “Ama o da benim zindanlarımı görmedi.”  </p>
			<p class="paragraf">“İnsanlar Salusa Secundus hakkında soru sormamaya... ah...” Hawat sıska parmağını dudaklarına götürdü. “...teşvik ediliyor.”  </p>
			<p class="paragraf">“Demek ki İmparator orada yapmak zorunda olduğu bazı şeylerden gurur duymuyor!”  </p>
			<p class="paragraf">Hawat koyu dudaklarını hafifçe kıvırarak gülümsedi. Baron’a bakan gözleri kortüpün ışığında parlıyordu. “Peki İmparator’un Sardaukarlarını nereden bulduğunu hiç merak etmediniz mi?”  </p>
			<p class="paragraf">Baron tombul dudaklarını büzdü. Böylece, somurtan bir bebeğe benzedi; huysuz bir sesle konuştu: “Halka zorunlu askerlik yaptırarak ve...”  </p>
			<p class="paragraf">Hawat, “Saçma!” dedi. “Sardaukarların müthiş savaşçılar olduğunu duyuyorsunuz; bunlar söylenti değil gerçek, değil mi? Sardaukarlarla savaşıp da sağ kalabilmiş çok az sayıda kişinin anlattıkları, değil mi?”  </p>
			<p class="paragraf">“Sardaukarlar mükemmel savaşçılar şüphesiz,” dedi Baron. “Ama bence benim lejyonlarım...”  </p>
			<p class="paragraf">Hawat horgörüyle, “Onların yanında zararsız turistler gibi kalırlar!” dedi. “İmparator’un Atreides Hanedanı’na niye düşman olduğunu bilmiyor muyum sanıyorsunuz?”  </p>
			<p class="paragraf">Baron “Bunlar üstünde yorum yapabileceğin konular değil,” diye uyardı.  </p>
			<p class="paragraf">Hawat, <span class="CharOverride-2">İmparator’un</span><span class="CharOverride-2"> niye Atreideslere düşman olduğunu sahiden bilmiyor olabilir mi? </span>diye merak etti. “İşimi yapmam için gerekirse her konuda yorum yapabilirim,” dedi. “Ben bir mentatım. Bir mentattan bilgi saklanmaz; yoksa sağlıklı hesaplamalar yapamaz.”  </p>
			<p class="paragraf">Baron ona uzun uzun baktıktan sonra, “Ne diyeceksen de mentat,” dedi.  </p>
			<p class="paragraf">“Padişah İmparator, Atreides Hanedanı’na düşman oldu, çünkü Dük’ün savaş liderleri Gurney Halleck ile Duncan Idaho, neredeyse Sardaukarlar kadar iyi, küçük bir ordu eğitmişti. Bu askerlerden bazıları Sardaukarlardan bile iyiydi. Ayrıca Dük ordusunu büyütüp İmparator’unkiyle boy ölçüşür hale getirebilecek durumdaydı.”  </p>
			<p class="paragraf">Baron bu söylenenleri düşündükten sonra, “Peki Arrakis’in bununla ne ilgisi var?” diye sordu.  </p>
			<p class="paragraf">“Arrakis’te en ağır yaşam koşullarına alışmış insanlar var. Bunlar iyi askerlere dönüştürülebilir.”  </p>
			<p class="paragraf">Baron başını iki yana salladı. “Fremenleri kastediyor olamazsın?”  </p>
			<p class="paragraf">“Fremenleri kastediyorum.”  </p>
			<p class="paragraf">“Pöh! Öyleyse niye Rabban’ı uyardın? Sardaukarların yaptığı soykırımdan ve Rabban’ın zulmünden sonra orada ancak bir avuç Fremen kalmıştır.”  </p>
			<p class="paragraf">Hawat ona sessizce baktı.  </p>
			<p class="paragraf">Baron, “Bir avuç!” diye tekrarladı. “Rabban sırf geçen sene altı bin Fremen öldürdü!”  </p>
			<p class="paragraf">Hawat hâlâ konuşmadan ona bakıyordu.  </p>
			<p class="paragraf">“Ondan önceki sene de dokuz bin,” dedi Baron. “Sardaukarlar da, Arrakis’ten ayrılmadan önce en az yirmi bin Fremen öldürmüştür.”  </p>
			<p class="paragraf">Hawat, “Rabban son iki yıl içinde kaç askerini kaybetti?” diye sordu.  </p>
			<p class="paragraf">Baron çenesini ovuşturdu. “Bilmem... epey asker topluyor. Ajanları büyük vaatlerde bulunup...”  </p>
			<p class="paragraf">Hawat “Yuvarlak hesap otuz bin diyelim mi?” diye sordu.  </p>
			<p class="paragraf">“Bu biraz abartılı olur,” dedi Baron.  </p>
			<p class="paragraf">“Tam tersine,” dedi Hawat. “Rabban’ın raporlarının satır aralarını sizin kadar iyi okuyabiliyorum. Ajanlarımızdan aldığım bilgilere dayalı raporlarımı da okumuş olmalısınız.”  </p>
			<p class="paragraf">“Arrakis yaşanması zor bir gezegen,” dedi Baron. “Fırtınaların yol açtığı kayıplar...”  </p>
			<p class="paragraf">“Fırtınalarda kaç adamımızın öldüğünü ikimiz de biliyoruz.”  </p>
			<p class="paragraf">“Otuz bin adam kaybettiyse ne olmuş yani?” dedi Baron; yüzü öfkeden kıpkırmızı kesilmişti.  </p>
			<p class="paragraf">“Sizin verdiğiniz sayılara göre, Rabban son iki yıl içinde on beş bin Fremen öldürüp bunun iki misli adam kaybetti,” dedi Hawat. “Sardaukarların da en az yirmi bin Fremen öldürdüğünü söylüyorsunuz. Arrakis’ten dönen Sardaukarların nakliyat listelerini gördüm. Her beş Sardaukar’dan biri ölmüş. Bu sayıların ne anlama geldiğini niçin görmüyorsunuz Baron?”  </p>
			<p class="paragraf">Baron soğuk bir sesle konuştu: “Bu senin işin mentat. Ne anlama geliyorlar?”  </p>
			<p class="paragraf">“Duncan Idaho’nun ziyaret ettiği siyeçin nüfusuna dair verdiği sayıyı size söylemiştim,” dedi Hawat. “Her şey birbirine uyuyor. Fremenlerin sadece iki yüz elli siyeçleri olsa bile, nüfusları beş milyon civarında olurdu. Ama bence en az beş yüz siyeçleri var. Adamlarınızı işte böyle bir gezegene gönderdiniz.”  </p>
			<p class="paragraf">“On milyon Fremen mi?” Şaşıran Baron’un çenesi titremeye başlamıştı.  </p>
			<p class="paragraf">“En az.”  </p>
			<p class="paragraf">Baron tombul dudaklarını büzdü. Boncuk gözlerini Hawat’a dikti.<span class="CharOverride-2"> Bu mentatın hesabı doğru mu? Eğer doğruysa, nasıl oldu da bundan kimse şüphelenmedi?  </span></p>
			<p class="paragraf">“Henüz Fremen nüfusunun artış hızını bile tam olarak bilmiyoruz,” dedi Hawat. “Aralarındaki zayıf insanları eledik, o kadar. Geriye güçlüler kaldı ve bunlar daha da güçlenecek... tıpkı Salusa Secundus’ta olduğu gibi.”  </p>
			<p class="paragraf">Baron, “Salusa Secundus!” diye bağırdı. “Bu meselenin İmparator’un hapishane gezegeniyle ne alakası var?”  </p>
			<p class="paragraf">“Salusa Secundus’tan sağ kurtulabilen biri, diğer insanlardan çok daha güçlenmiş olur,” dedi Hawat. “Mükemmel bir askeri eğitim de alınca...”  </p>
			<p class="paragraf">“Saçma! Bu mantığa göre, yeğenimin ezdiği Fremenleri askere alabilirim!”  </p>
			<p class="paragraf">Hawat usulca konuştu: “Askerlerinizi zaten ezmiyor musunuz?”  </p>
			<p class="paragraf">“Şey... evet... ama...”  </p>
			<p class="paragraf">“Zulüm göreceli bir şeydir,” dedi Hawat. “Askerlerinizin hali, etraflarındaki insanların halinden çok daha iyi değil mi? Hayatta Baron’un askeri olmaktan daha kötü şeyler olduğunu görüyorlar, değil mi?”  </p>
			<p class="paragraf">Baron sustu; gözleri daldı. Olasılıkları düşünüyordu... Rabban farkında olmadan Harkonnen Hanedanı’na müthiş bir silah vermiş olabilir miydi?  </p>
			<p class="paragraf">Sonunda konuştu: “İyi ama o adamları askere alırsak, bize sadık olacakları ne malum?”  </p>
			<p class="paragraf">“Ben olsam onları küçük gruplar halinde askere alırdım; bir seferde en fazla bir müfrezelik adam alırdım,” dedi Hawat. “Onları içinde bulundukları kötü ortamdan çıkarıp izole ederdim; onları anlayan insanları başlarına eğitmen olarak geçirirdim... bu eğitmenler aynı kötü ortamdan gelmiş kişiler olursa daha da iyi. Sonra onlara gezegenlerinin aslında kendileri gibi üstün varlıklar üretecek şekilde tasarlanmış gizli bir eğitim alanı olduğu fikrini aşılardım. Bir yandan da onlara böyle üstün varlıkların neler elde edebileceğini gösterirdim: para, güzel kadınlar, lüks malikâneler... ne isterlerse verirdim.”  </p>
			<p class="paragraf">Baron başıyla onayladı. “Sardaukarlar da öyle yaşıyor.”  </p>
			<p class="paragraf">“Sardaukarlar zamanla Salusa Secundus’un varlığını mazur görmeye başlıyor, çünkü orası kendileri gibi elit varlıklar üreten bir yer. En düşük rütbeli Sardaukar askeri bile pek çok açıdan herhangi bir Büyük Hanedan mensubu kadar zengin bir yaşam sürüyor.”  </p>
			<p class="paragraf">Baron, “Bu müthiş bir fikir!” diye fısıldadı.  </p>
			<p class="paragraf">“Şüphelerimi paylaşmaya başlıyorsunuz,” dedi Hawat.  </p>
			<p class="paragraf">Baron, “Bu iş nerede başladı?” diye sordu.  </p>
			<p class="paragraf">“Ah, evet: Corrino Hanedanı nerede başladı? İmparator, Salusa Secundus’a ilk mahkûmlarını göndermeden önce, orada yaşayan insanlar var mıydı? Anne tarafından kuzeniniz Dük Leto bile bundan asla emin olamadı. Böyle sorular hoş karşılanmıyor.”  </p>
			<p class="paragraf">Baron’un yine gözleri daldı. “Evet, çok iyi korunan bir sır. Bunu gizlemek için her yola başvurdular...”  </p>
			<p class="paragraf">“Gizlenecek ne var ki? Padişah İmparator’un bir hapishane gezegenine sahip olduğu mu? Bunu herkes biliyor. Yoksa...”  </p>
			<p class="paragraf">Baron, “Kont Fenring!” diye haykırdı.  </p>
			<p class="paragraf">Hawat susup, şaşkınlıkla kaşlarını çatarak Baron’u süzdü. “Kont Fenring’e ne olmuş?”  </p>
			<p class="paragraf">“Yıllar önce, yeğenimin doğum gününde,” dedi Baron. “Kont Fenring denen o züppe, İmparator’un resmi gözlemcisi sıfatıyla gelmişti... İmparator ile aramdaki... şey... bir iş anlaşmasını tamamlamak için.”  </p>
			<p class="paragraf">“Eee?”  </p>
			<p class="paragraf">“Ben... şey, konuşmalarımızdan birinde Arrakis’i bir hapishane gezegenine dönüştürmekten bahsetmiştim galiba. Fenring...”  </p>
			<p class="paragraf">Hawat, “Tam olarak ne demiştiniz?” diye sordu.  </p>
			<p class="paragraf">“Tam olarak mı? Bu çok eskidendi ve...”  </p>
			<p class="paragraf">“Baron, Lordum, hizmetlerimden en iyi şekilde faydalanmak istiyorsanız, bana yeterince bilgi vermelisiniz. Bu konuşma kaydedilmemiş miydi?”  </p>
			<p class="paragraf">Baron’un yüzü öfkeden karardı. “Sen Piter kadar kötüsün! Böyle tavırları sevmi...”  </p>
			<p class="paragraf">“Piter artık yanınızda yok Lordum. Söz açılmışken, Piter’a ne olmuştu?”  </p>
			<p class="paragraf">“Benimle fazla samimi olmuştu... fazla talepkâr olmuştu.”  </p>
			<p class="paragraf">“Faydalı bir adamı asla heba etmeyeceğinizi söylersiniz,” dedi Hawat. “Beni tehditlerle, kaçamak laflarla heba edecek misiniz? Kont Fenring’e ne dediğinizden bahsediyorduk.”  </p>
			<p class="paragraf">Baron yavaşça kendini sakinleştirdi. <span class="CharOverride-2">Vakti gelince bu tavrını hatırlayacağım,</span> diye düşündü.<span class="CharOverride-2"> Evet. Hatırlayacağım.  </span></p>
			<p class="paragraf">“Bir saniye,” dedi Baron; büyük salonunda yaptığı görüşmeyi anımsamaya çalıştı. İçinde durdukları sessizlik konisini zihninde canlandırmak işe yaradı. “‘İş yapmak için birilerini öldürmek illa ki gerekir... İmparator bunu biliyor,’ gibisinden bir şeyler demiştim. İş gücü kaybımızdan bahsediyordum. Sonra Arrakis sorununa alternatif bir çözüm düşündüğümden, İmparator’un hapishane gezegeninin bana ilham verdiğinden bahsettim.”  </p>
			<p class="paragraf">Hawat heyecanla, “Vay canına!” dedi. “Fenring ne dedi peki?”  </p>
			<p class="paragraf">“Beni senin hakkında sorguya çekmeye başladı.”  </p>
			<p class="paragraf">Hawat arkasına yaslanıp gözlerini kapayarak düşüncelere daldı. “Demek bu yüzden Arrakis dikkatlerini çekti,” dedi. “Neyse, olan olmuş artık.” Gözlerini açtı. “Artık Arrakis’in her yerinde casusları vardır. Aradan iki yıl geçmiş!”  </p>
			<p class="paragraf">“Ama masum bir fikirden...”  </p>
			<p class="paragraf">“İmparator’un gözünde hiçbir şey masum değildir! Rabban’a verdiğiniz talimatlar nelerdi?”  </p>
			<p class="paragraf">“Arrakislilere bizden korkmalarını öğretmesini söyledim, o kadar.”  </p>
			<p class="paragraf">Hawat başını iki yana salladı. “Şimdi iki seçeneğiniz var Baron. Ya bütün yerlileri öldürür, köklerini kazırsınız ya da...”  </p>
			<p class="paragraf">“Oradaki iş gücünün tamamını heba mı edeyim?”  </p>
			<p class="paragraf">“İmparator ile hâlâ onun tarafında olan Büyük Hanedanların buraya gelmelerini, Giedi Prime’ı yakıp yıkmalarını mı tercih edersiniz?”  </p>
			<p class="paragraf">Baron mentatı süzdü; sonra, “Buna cesaret edemez!” dedi.  </p>
			<p class="paragraf">“Öyle mi dersiniz?”  </p>
			<p class="paragraf">Baron’un dudakları titredi. “Diğer seçenek ne?”  </p>
			<p class="paragraf">“Sevgili yeğeniniz Rabban’ı gözden çıkarmanız.”  </p>
			<p class="paragraf">“Gözden çı...” Baron birden susup, Hawat’a dik dik baktı.  </p>
			<p class="paragraf">“Ona asker göndermeyi kesin... her türlü yardımı kesin. Mesajlarına tek bir karşılık verin: Arrakis’te işleri yüzüne gözüne bulaştırdığını haber aldığınızı, en kısa zamanda duruma bizzat müdahale edeceğinizi söyleyin. Mesajlarınızdan bazılarının İmparatorluk casuslarının kulağına gitmesini sağlayacağım.”  </p>
			<p class="paragraf">“Peki ya baharata, gelirlere ne olacak?”   </p>
			<p class="paragraf">“Baronluk hakkınız olan gelirleri talep edin, ama nasıl talep ettiğinize dikkat edin. Rabban’dan sabit ödeme yapmasını isteyin. Böylece...”  </p>
			<p class="paragraf">Baron avuçlarını yukarı çevirdi. “Ama sinsi yeğenimin...”  </p>
			<p class="paragraf">“Arrakis’te bizim de casuslarımız var. Rabban’a, belirlediğiniz baharat kotasını karşılamazsa yerine başkasını atayacağınızı söyleyin.”  </p>
			<p class="paragraf">“Yeğenimi tanırım,” dedi Baron. “Halka iyice zulmetmesinden başka işe yaramaz bu.”  </p>
			<p class="paragraf">“İyi ya işte!” dedi Hawat. “Şimdi zulümden vazgeçmesi işinize gelmez ki! Sizin tek istediğiniz bu işe bulaşmamak. Bırakın Rabban size Salusa Secundus’unuzu hazırlasın. Oraya mahkûm göndermeye bile gerek yok. Rabban’ın elinde yeterince insan var. Baharat kotalarınızı karşılamak için halkın ümüğünü sıkarsa, İmparator’un başka bir sebep aramasına gerek kalmaz. Bu Arrakis’e zulmetmek için yeterli bir sebep olur. Fakat asıl sebebin farklı olduğunu sözleriniz veya tavırlarınızla kesinlikle belli etmemelisiniz.”  </p>
			<p class="paragraf">Baron konuşurken hayranlığını gizleyemedi: “Ah Hawat, çok kurnazsın. Peki Rabban’ın bize hazırladığı insanlardan faydalanmak için Arrakis’e yerleşmeyi nasıl becereceğiz?”  </p>
			<p class="paragraf">“Bu işin en kolay kısmı Baron. Her yıl kotayı biraz daha artırın; kısa sürede Arrakis’te işler çığırından çıkar. Üretim azalır. Böylece... kargaşaya son vermek adına Rabban’ı azledip, yerine siz geçersiniz.”  </p>
			<p class="paragraf">“Mantıklı,” dedi Baron. “Ama bunları dinlemek bile beni yordu. Arrakis’i benim yerime yönetecek birini yetiştiriyorum.”  </p>
			<p class="paragraf">Hawat karşısındaki tombul, toparlak yüzü inceledi. Yaşlı asker-casus başını yavaşça, yukarı aşağı sallamaya başladı. “Feyd-Rautha,” dedi. “Demek şimdiki zulmün sebebi bu? Siz de çok kurnazsınız Baron. Belki de bu iki planı birleştirebiliriz. Evet. Feyd-Rautha, Arrakis’e kurtarıcı olarak gidebilir. Halkın sevgisini kazanabilir. Evet.”  </p>
			<p class="paragraf">Baron gülümsedi. <span class="CharOverride-2">Hawat’ın bu işten çıkarı ne?</span> diye düşündü.  </p>
			<p class="paragraf">Hawat konuşmanın sona erdiğini anlamıştı; ayağa kalkıp, kırmızı duvarlı odadan çıktı. Yürürken aklı Arrakis’le ilgili her hesaplamada karşısına çıkan rahatsız edici bilinmezlerle meşguldü. Kaçakçıların yanında saklanan Gurney Halleck’in bahsettiği yeni dini lideri, Muad’Dib’i düşünüyordu.  </p>
			<p class="paragraf"><span class="CharOverride-2">Belki de Baron’a bu yeni dinin serpilmesine göz yummasını söylememeliydim... sırf pan ve graben halkına yayılsa bile,</span> diye düşündü. <span class="CharOverride-2">Ama zulmün dinlerin serpilmesini kolaylaştırdığı bilinen bir gerçektir.  </span></p>
			<p class="paragraf">Halleck’in Fremenlerin savaş taktikleri hakkında verdiği raporları düşündü. Bu taktiklerde Halleck’ten... Idaho’dan... hatta Hawat’ın kendisinden izler vardı.  </p>
			<p class="paragraf"><span class="CharOverride-2">Idaho sağ mı acaba? </span>diye düşündü.  </p>
			<p class="paragraf">Ama bunu sormak boşunaydı. Paul’ün sağ olmasının mümkün olup olmadığını henüz kendine sormamıştı. Baron’un tüm Atreideslerin öldüğüne emin olduğunu biliyordu. Baron, Bene Gesserit cadısını kullandığını itiraf etmişti. Bu durumda hepsi... kadının öz oğlu bile ölmüş olmalıydı.  </p>
			<p class="paragraf"><span class="CharOverride-2">Jessica, Atreideslerden ölesiye nefret ediyordu herhalde,</span> diye düşündü. <span class="CharOverride-2">Tıpkı benim bu Baron’dan nefret ettiğim gibi. Benim darbem de Jessica’nınki gibi ölümcül ve kusursuz olacak mı?  </span></p>
		</div>
</body>
</html>