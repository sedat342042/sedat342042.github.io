<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>6-5</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-3"><span class="CharOverride-2">YUEH (yu’e), Wellington (weling-tun), Stdrt 10.082-10.191; Suk Okulu mezunu tıp doktoru (mez Stdrt 10.112); eşi Wanna Marcus, B.G. (Stdrt 10.092—10.186?); özellikle Dük Leto Atreides’e ihanetiyle tanınır. (Krş: Bibliyografya, Ek VII [İmparatorluk Koşullandırması] ve İhanet.)  </span></p>
			<p class="paragraf ParaOverride-9">—PRENSES IRULAN,   </p>
			<p class="paragraf ParaOverride-9">“Muad’Dib Sözlüğü”  </p>
			<p class="paragbos">  </p>
			<p class="paragraf">Paul, eğitim odasına Dr. Yueh’nin girdiğini duymasına ve adamın gerginliğini adımlarından anlamasına karşın, egzersiz masasında yüzükoyun yatmayı sürdürdü; masöz az önce gitmişti. Paul, Gurney Halleck ile yaptığı antrenmanın ardından hoş bir rehavete kapılmıştı.  </p>
			<p class="paragraf">Yueh sakin, tiz sesiyle, “Bakıyorum da rahatın yerinde,” dedi.  </p>
			<p class="paragraf">Paul başını kaldırınca, zayıf adamın birkaç adım ötede durduğunu gördü; onun buruşuk siyah giysilerini, köşeli başını, mor dudaklarını ve sarkık bıyığını, alnındaki elmas dövmesini (İmparatorluk Koşullandırması aldığını gösteren dövmeyi), Suk Okulu’nun gümüş halkasıyla toplanıp sol omzuna atılmış uzun siyah saçını bir bakışta fark etti.  </p>
			<p class="paragraf">“Bugün her zamanki gibi ders yapmaya vaktimiz olmadığını öğrenmek hoşuna gidecektir,” dedi Yueh. “Birazdan baban gelecek.”  </p>
			<p class="paragraf">Paul doğrulup oturdu.  </p>
			<p class="paragraf">“Ama birkaç ders kaydedip, bir film-kitap izletici ayarladım; Arrakis’e giderken yolda bakarsın.”  </p>
			<p class="paragraf">“Ya?”  </p>
			<p class="paragraf">Paul giyinmeye başladı. Babasının gelecek olması onu heyecanlandırmıştı. İmparator’un babasına Arrakis Derebeyliği’ni devralmasını emretmesinden sonra, birlikte çok az zaman geçirmişlerdi.  </p>
			<p class="paragraf">Yueh, L şeklindeki masaya doğru yürürken, <span class="CharOverride-2">Çocuk</span> <span class="CharOverride-2">son birkaç ayda epey büyüdü,</span> diye düşündü. <span class="CharOverride-2">Yazık olacak! Ah, çok yazık olacak. </span>Sonra kendine anımsattı: <span class="CharOverride-2">Tereddüt etmemeliyim. Ne yapıyorsam, hayvan Harkonnenlar Wanna’mın canını daha fazla yakmasınlar diye yapıyorum.  </span></p>
			<p class="paragraf">Paul ceket düğmesini ilikleyerek masaya, onun yanına geldi.  </p>
			<p class="paragraf">“Bu dersler neyle ilgili?”  </p>
			<p class="paragraf">“Eee... Arrakis toprağındaki yaşam formlarıyla ilgili. O gezegenin toprağı, birtakım yaşam formlarına kucak açmış anlaşılan. Bunun nasıl olduğu henüz bilinmiyor. Oraya gittiğimizde, gezegenin ekolojistini bulmalıyım... Dr. Kynes diye biriymiş. Araştırmalarında yardımcı olmayı teklif etmeliyim.”  </p>
			<p class="paragraf">Yueh, <span class="CharOverride-2">Neler diyorum?</span> diye düşündü. <span class="CharOverride-2">Kendime karşı bile ikiyüzlüyüm.  </span></p>
			<p class="paragraf">“Fremenler hakkında da bir şeyler var mı?”  </p>
			<p class="paragraf">“Fremenler mı?” Yueh masaya parmaklarıyla vurmaya başladı, ama huzursuzluğunu ele veren bu hareketin Paul’ün dikkatini çektiğini fark edince elini çekti.  </p>
			<p class="paragraf">“Belki Arrakis popülasyonu hakkında bir şeyler biliyorsunuzdur?”  </p>
			<p class="paragraf">“Evet, elbette,” dedi Yueh. “Oranın nüfusu temelde ikiye ayrılıyor... Fremenler bir grubu oluşturuyor; diğer gruptakilerse graben, çanak ve panlarda yaşayanlar. Duyduğuma göre birbirleriyle evlendikleri oluyormuş. Pan ve çanaklardaki köylerin kadınları Fremen erkekleriyle, erkekleri de Fremen kadınlarıyla evlenmeyi yeğlermiş. Şöyle bir deyişleri var: Işıltı kentlerden gelir, bilgelikse çölden.”  </p>
			<p class="paragraf">“Sizde onların fotoğrafları var mı?”  </p>
			<p class="paragraf">“Senin için bulmaya çalışırım. En ilginç özellikleri gözleri elbette... Tamamen masmaviler, akları yok.”  </p>
			<p class="paragraf">“Mutasyon mu?”  </p>
			<p class="paragraf">“Hayır; kandaki melanj doygunluğuyla ilgili.”  </p>
			<p class="paragraf">“Fremenler çöl kıyısında yaşadıklarına göre cesur olmalılar.”  </p>
			<p class="paragraf">“Herkes öyle diyor,” dedi Yueh. “Bıçakları için şiir yazıyorlar. Kadınları da erkekleri kadar vahşi. Fremen çocukları bile saldırgan ve tehlikeli. Onlarla arkadaşlık kurmana izin verilmeyeceğini söyleyebilirim.”  </p>
			<p class="paragraf">Paul gözlerini Yueh’ye dikmişti; Fremenler hakkında öğrendiği bu ufak tefek bilgiler çok ilgisini çekmişti. Tam ittifak kurulacak insanlardı bunlar!  </p>
			<p class="paragraf">“Peki solucanlar?” diye sordu.  </p>
			<p class="paragraf">“Ne?”  </p>
			<p class="paragraf">“Kumsolucanları hakkında daha çok bilgi edinmek isterim.”  </p>
			<p class="paragraf">“Eee... elbette. O türün küçük bir örneğini gösteren bir film-kitabım var; yalnızca yüz on metre boyunda ve yirmi iki metre çapında. Görüntüler kuzey enlemlerinde çekilmiş. Bazı kayıtlarda, dört yüz metreden uzun solucanlar gördüklerini söyleyen güvenilir tanıklardan bahsediliyor ve eldeki bulgular daha da büyük solucanların varlığına işaret ediyor.”  </p>
			<p class="paragraf">Paul masanın üstüne yayılmış, kuzey Arrakis enlemlerini gösteren konik projeksiyon haritasına baktı. “Çöl kuşağı ve güney kutup bölgesi yaşanmaz olarak gösterilmiş. Solucanlar yüzünden mi?”  </p>
			<p class="paragraf">“Ve fırtınalar.”  </p>
			<p class="paragraf">“Ama herhangi bir yer yaşanılır hale getirilebilir.”  </p>
			<p class="paragraf">“Ekonomik açıdan uygunsa evet,” dedi Yueh. “Arrakis’te oldukça masraf çıkaran birçok tehlike var.” Sarkık bıyığını sıvazladı. “Baban birazdan burada olur. Gitmeden önce sana bir armağan vermek istiyorum; eşyalarımı toplarken bulduğum bir şey.” Masaya, tam ortalarına Paul’ün başparmak tırnağı büyüklüğünde, siyah, dikdörtgen bir nesne koydu.  </p>
			<p class="paragraf">Paul nesneye baktı. Çocuğun ona elini uzatmadığını fark eden Yueh, <span class="CharOverride-2">Ne kadar da ihtiyatlı,</span> diye düşündü.  </p>
			<p class="paragraf">“Uzay yolcuları için hazırlanmış, çok eski bir Turuncu Katolik İncili. Film-kitap değil; aslında lifli kâğıda basılmış. Kendi büyüteci ve elektrostatik şarj sistemi var.” Yueh kitabı masadan alıp gösterdi. “Elektrostatik şarj, kapaktaki yay sistemi sayesinde kitabı kapalı tutuyor. Kenarına bastırınca –işte böyle– seçtiğin sayfalar birbirini itiyor ve kitap açılıyor.”  </p>
			<p class="paragraf">“Çok küçük.”  </p>
			<p class="paragraf">“Ama bin sekiz yüz sayfa. Kenarına bastırdığında –işte böyle–, sen okudukça akım sonraki sayfaya geçiyor. Sayfalara sakın parmaklarınla dokunma. Lifli kâğıt çok narin.” Yueh kitabı kapatıp Paul’e verdi. “Denesene.”  </p>
			<p class="paragraf">Paul’ün sayfa bulma sistemini incelemesini izlerken Vicdanımı rahatlatıyorum, diye düşündü. İhanet etmeden önce ona İncil veriyorum. Böylece, benim gidemeyeceğim yere onun gidebileceğini kendime söylemiş oluyorum.  </p>
			<p class="paragraf">“Bu film-kitapların icadından önce yapılmış olmalı,” dedi Paul.  </p>
			<p class="paragraf">“Çok eski. Bu bizim sırrımız olsun, tamam mı? Annenle baban, bunun senin gibi genç biri için fazla değerli olduğunu düşünebilir.”  </p>
			<p class="paragraf">Yueh, Annesi öğrenirse, bunu çocuğa neden verdiğimi mutlaka merak eder, diye düşündü.  </p>
			<p class="paragraf">“Pekâlâ...” Paul kitabı kapatıp elinde tuttu. “Madem o kadar değerli...”  </p>
			<p class="paragraf">“Bunu yaşlı bir adamın tuhaf bir isteği olarak gör,” dedi Yueh. “Bana gençliğimde verilmişti.” <span class="CharOverride-2">Açgözlülüğüne olduğu kadar mantığına da hitap etmeliyim,</span> diye düşündü. “Dört-altmış yedinci Kelime’yi... ‘Hayat suda başlar’ denen kısmı aç. Cildin sırtında orayı gösteren küçük bir çentik var.”  </p>
			<p class="paragraf">Paul kitabın sırtına parmağıyla dokununca iki çentik hissetti... Bunlar diğerinden daha az derindi; oraya bastırınca, avucundaki kitap açıldı ve büyüteç sayfanın üstüne geldi.  </p>
			<p class="paragraf">“Sesli oku,” dedi Yueh.  </p>
			<p class="paragraf">Paul dudaklarını diliyle ıslatıp okumaya başladı: “Sağır bir insanın duyamayacağı gerçeğini hatırla. Öyleyse biz hepimiz duyamayanlardan olamaz mıyız? Hangi duyulardan yoksunuz ki, etrafımızdaki bir başka dünyayı göremiyor ve duyamıyoruz? Etrafımızda ne var ki biz...”  </p>
			<p class="paragraf">Yueh “Yeter!” diye bağırdı.  </p>
			<p class="paragraf">Paul susup ona bakakaldı.  </p>
			<p class="paragraf">Yueh gözlerini kapatıp kendine hâkim olmaya çalıştı. Wanna’mın en sevdiği pasajın olduğu sayfanın açılmasının sebebi ne? Gözlerini açtığında, Paul’ün kendisine baktığını gördü.  </p>
			<p class="paragraf">Paul, “Bir sorun mu var?” diye sordu.  </p>
			<p class="paragraf">“Çok üzgünüm,” dedi Yueh. “O... benim... müteveffa eşimin en sevdiği pasajdı. Okumanı istediğim yer orası değildi. O sözler üzücü anılarımı hatırlattı.”  </p>
			<p class="paragraf">“İki çentik var,” dedi Paul.  </p>
			<p class="paragraf">Yueh, <span class="CharOverride-2">Tabii ya,</span> diye düşündü. <span class="CharOverride-2">Wanna en sevdiği pasajı işaretlemiş. Çocuğun parmakları benimkinden daha duyarlı olduğundan, Wanna’nın koyduğu işareti fark etti. Bu sadece bir tesadüf, o kadar.  </span></p>
			<p class="paragraf">“Kitap ilgini çekebilir,” dedi Yueh. “Hem ahlak felsefesi hem de tarihsel gerçekler açısından oldukça zengin.”  </p>
			<p class="paragraf">Paul gözlerini eğip, avucundaki minik kitaba baktı... Kitap öyle küçüktü ki. Yine de bir sır barındırıyordu; onu okurken bir şey olmuştu. Paul’ün içinde, korkunç gayeyle ilgili bir kıpırdanma olmuştu.  </p>
			<p class="paragraf">“Baban her an gelebilir,” dedi Yueh. “Kitabı ortadan kaldır; boş bir vaktinde okursun.”  </p>
			<p class="paragraf">Paul parmağını Yueh’nin gösterdiği şekilde kitabın kenarına bastırdı. Kitap kapandı. Paul kitabı tünik cebine koydu. Yueh ona bağırınca, bir an adamın kitabı geri istemesinden korkmuştu.  </p>
			<p class="paragraf">Paul kibarca, “Armağanınız için teşekkür ederim Dr. Yueh,” dedi. “Bu aramızda kalacak. Benden istediğiniz bir armağan ya da iyilik varsa, çekinmeden söyleyin lütfen.”  </p>
			<p class="paragraf">“Ben... hiçbir şey istemiyorum,” dedi Yueh.  </p>
			<p class="paragraf"><span class="CharOverride-2">Niye burada durmuş kendime işkence ediyorum ki?</span> diye düşündü. <span class="CharOverride-2">Bu zavallı çocuğa da işkence ediyorum... henüz farkında olmasa da. Öff! Hayvan Harkonnenlara lanet olsun! Niye iğrenç planlarına alet etmek için beni seçtiler ki?  </span></p>
		</div>
</body>
</html>