<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>“Her iş tereyağdan kıl çekmiş gibi olmalı arkadaşlar, bu saatten sonra pürüz çıkmasın artık, o kadar provası yapıldı. Size bir şey diyeyim mi, arkamızda Sarayköylü olsa da, işe sahip çıkacak sizsiniz, biziz, benim! İşin gerçek sahipleri yani... Ötekilerin hepsi hava civa, eli işte, gözü oynaşta bir yığın avare! Laf aramızda vali bey de el adamı, yanlış anlaşılmasın, bugün var yarın yok demek istiyorum. Ama biz hanın bekçisiyiz, yarın da birbirimizin yüzüne bakacağız, unutmayın!</p>
		<p>“Sahibi niye sizsiniz işin? Şöyle düşünebilirsiniz; Denizlili otel, motel işleticileri olarak biz gelen turiste hizmet vermekle yükümlüyüz, Sakız Şenliği bizi niye ilgilendirsin? Unutmayın arkadaşlar, bugün dünyada turizm, topluca değerlendiriliyor. Gelen insana al arkadaş işte deniz, işte su sporları, işte kumar, işte içki, eğlence, al işte sana sauna, ısıtılmış yüzme havuzu, lüks odalar, barlar, animasyonlar, yöre turları, ye iç zıbar diyemezsiniz. Bunu dediğinizde turist rotasını değiştirecek, İspanya’dan, Fransa’dan ya hiç dışarı çıkmayacak ya da Girit’e gelip orada ıhacaktır! </p>
		<p>“Sakız Şenliği, Denizli için büyük fırsat! Şimdi bakalım programa... Ne var, defile mesela, sonra, Türk enstrümanlarıyla icra edilecek konserler, sizin şu Türk gecelerinin o insanlar için ne ilginç olduğunu düşünün, alın sığınağı, o bile programda, ne zaman yapılmış, niye yapılmış, hem biliyorlar mı, duymuşlar mı, bu amaçla kullanılmış okul sığınağı, ilginç gelmeyecek midir onlara bu, sonra mesela neden ‘sakız’ şenliği, değil mi, hiç görmüşler mi ağacında sakız bu adamlar, e şimdi bu insanları tutup oraya götürdüğümüzde ilginç gelmeyecek midir bu, hele bir de balon bağlatırsak dallara?</p>
		<p>“O halde arkadaşlar, iş başa düşüyor, hepimize. Biliyorum, elbirliğiyle sponsorluk yaptınız, yarıştınız şenliğe omuz vermek için, ama bunun meyvesini de birlikte toplayacağız, bundan kuşkunuz olmasın, yeter ki sabırlı olalım. Önümüzdeki yıllarda, bunu daha da geliştireceğiz. Bakın Ömer Bey de bizim konuğumuz, şenliğimizi onurlandırmak için özel olarak geldi hemşehrimiz sağ olsun, yok yok, gerçekten öyle Ömer Bey, tevazuya gerek yok. Omus’u hepimiz biliyoruz, Türkiye’nin önde gelen kampanyalarını yürüten, tanıtımlar gerçekleştiren, bu yönde araştırmalar, yoklamalar yapan bir kuruluş. Ömer Bey’le şenlikten sonra yeniden oturup konuşacağız, bize büyük yardımları olacak kendilerinin, bundan eminim. Öyle şeyler getirebilir ki bize; hiç düşünmediğimiz, aklımıza gelmeyen zaten en önemli unsur bu konuda, yaratıcı düşünce!</p>
		<p>“Öyleyse rotamızı daha iyiye, daha güzele çevirdiğimiz şu anda, ilk basamakta daha, belirlediğimiz programa sıkı sıkıya uymamız gerekiyor! Sonrası için de kolları birlikte sıvayacağız elbette. Azmin elinden ne gelmez? Şenliğin kendi eserimiz olduğunun bilincine  varalım yeter! Başta da söyledim, sahibi biziz arkadaşlar bunun!</p>
		<p>“Hadi şimdi hem şenlik mekânlarını dolaşalım, hem eksik gediği gözden geçirelim...”</p>
		<p><em>Hiç kimse konuşmuyor, herkes baş kırıp susuyor yalnızca. Ne düşünüyorlar, içlerinden ne geçiyor?</em> Aralarında konuşuyorlardır elbette, konuşmazlar mı hiç? Daha önce, onların tarafındaydı, başkanın ruhu duymazdı, neler neler konuşurlardı aralarında; şimdi bu tarafta. <em>Neler geçiriyorlar akıllarından, aralarında ne değerlendirmeler yapıyorlar?</em> Bunu artık hiç öğrenemeyecek, devletin geleneği bu, vali de onun kafasından geçenleri bilmek ister ama, bilemez, valinin kafasındakileri de cumhurbaşkanı. <em>Kimse konuşmaz, en büyük konuşur, ötekiler dinler sadece, devletimiz bu...</em></p>
		<p>O da konuşmuyor. Az önce Aylin’le göz göze geldikçe, diğerlerine baktığı kadar değdirip geçmedi mi gözlerini? İçi bir başka fırtına estirirken dıştan sütliman görünmedi mi? <em>Aylin bir şeyler söylemek istiyor ya, ne; en önemlisi ne isteyecek karşılığında?</em> Ömer Bey’in yanında, sözümona dinler görünerek, dışa karşı tabii, ama kışkırta kışkırta onu, arada bir çok doğalmış havalarında dönüp Ömer Bey’le konuşarak, belki onunla bir ilişkisi olduğunu vurgulamak için, arada onun onayını alıyormuş gibi yaparak...</p>
		<p><em>Yok yok, bu Aylin’i deviremem ben, bizim karılara benzemiyor bu kız, erkekleri çok iyi tanıyormuş, onların mantıklarını çok iyi biliyormuş, onlar nasıl ne biçimde düşünür, ne manevralar yapar hep kestiriyormuş havası var orospunun.</em> Sonra sıkıştırır bir yerde onu, zor duruma düşürür, önüne ödeyemeyeceği fatura koyar... Vazgeçmeli bu kızdan, sonra Hırkalı Ayı’yı tefe koydukları gibi alaya alırlar koca Sarayköy’de, <em>kaçacak delik ararım, sığınak mığınak kâr etmez o zaman...</em></p>
		<p><em>Yok yok, çok istiyorum Aylin’i...</em></p>
		<p>“Hadi arkadaşlar, acele edelim biraz, yemeğe yetişeceğiz daha... Herkes kendi arabasıyla gelsin, buyrun Ömer Bey, siz de Aylin Hanım, Ömer Bey nasılsa lütfedecek değerli düşüncelerini, biz sizden de yararlanalım hanımefendi, kendinizi esirgemeyin bizden...</p>
		<p>“Anlamadım Ömer Bey, efendim, haa bando? Gün boyu kafamızı şişirdi davullar değil mi? Alın benden de o kadar, haklısınız, ama sıkı durun, şenlikte sürpriz bir deve güreşi de var ne yazık ki!”</p>
	</div>
  </body>
</html>