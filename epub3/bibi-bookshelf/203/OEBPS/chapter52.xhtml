<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top bold html5_section">
		<p>Güney kapısından çıkıp kenti terk ettiler. </p>
		<p>Efendisi, geriye döndü, nefes nefese kendisine yetişmeye çabalayan Epiktetos’u süzdü. Küçümsemeyle seslendi:</p>
		<p>— Kent, göze alma yurdudur, diyordun, buradakilerin, bunun için, bırak canlarını vermeyi, herhangi bir şeyi göze alabileceklerini sanıyor musun sen?</p>
		<p>— Kentlerini terk edenler, kentliliklerini de yitirmezler mi efendim? Peki kentli kalmak mı iyidir, kentini terk etmek mi?</p>
		<p>— Bir başka kente gidildiğinde kentli olunmaz mı köle?</p>
		<p>Tam o anda gözalıcı bir kuş, nekropol dışında, hayıtlarla sarmaş dolaş, oraya buraya serpilmiş lahit mezarlardan birinin kapağı üzerine kondu. İkisi de başlarını o tarafa çevirdiler.</p>
		<p>Efendisi, şaşkınlıktan dilini yutmuş gibiydi:</p>
		<p>— Sen de benim gibi mi okuyorsun, bu da mı Epiktetos’un mezarı, diye sordu.</p>
		<p>— Evet efendim, diye yanıtladı kölesi.</p>
		<p>— Bir de kitabe var, okusana, dedi efendisi.</p>
		<p>Epiktetos okudu:</p>
		<p>“Roma’da, Atina’da yaşamakla mutlu olunacağını ileri sürüyorsan sen yok olmuşsundur. Çünkü ya oraya dönmemek yüzünden kendini zavallı sayacaksın ya da oraya dönersen senin için sonu tatsız bir sevince kapılacaksın. Bu yüzden şu imrenmelerden kendini kurtar: ‘Roma ne güzel bir kenttir! Atina ne eşsiz bir kenttir!’ Evet, ama mutluluk daha güzel bir şeydir. Roma’da o kadar yorgunluk vardır ve o kadar çok insana dalkavukluk etmek gerekir ki! Bu kadar yorgunlukla, bu kadar sıkıntıyı mutlulukla değiştirmiş olmandan sevinmemeli misin?”</p>
		<p>— Yine canımı sıktın köle, dedi efendisi, ben kendime şöyle eğlenceli bir kent arıyorum, ama sen her seferinde, gireceğimiz kentin bıraktığımız kent olduğunu söylüyorsun bana...</p>
		<p>Epiktetos, atın kaldırdığı tozlu yolda efendisine yetişmeye çalıştı:</p>
		<p>— Aramak, bulmaktan iyidir efendim!</p>
		<p class="right">Çandarlı, 1994-2002</p>
	</div>
  </body>
</html>