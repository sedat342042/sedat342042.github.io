<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Pencereden bakmıştır öyle, karpuz çekirdekleri fırlayıp fırlayıp bir yerlere dağılmıştır, ışıklar içinde... Yüreği ağzına gelmiştir yine. <em>Ah Ercan, ah benim duygulu oğlum, beni yaraladıkça acıyan, benden beter yaralanan oğlum.</em></p>
		<p>Kaç kez yalan söylemiştir, kaç kez atlatmıştır onu, hesabını kendisi de bilmez; İlaçlarını aldın mı anne; Aldım Ercan; Geçende doluydu tuzluk, boşalmış yine, tuz koymuyorsun yerken değil mi anne; Koymuyorum Ercan...</p>
		<p>Kız, zaten ta oralardan telefonla sorar bunları; o da Ercan da bunaltır Müşerref’i. Sanki yapılması gereken bir tek budur, bu sorularla giderilirmiş gibi eksiklik. Yürüyüşe çıkarır oğlan, bir elinde yapçat tabure, yorulduğunda dinlensin diye, öyle ya ağır vücudu, önünü görmediğinden ayakkabılarını da o geçirir ayağına, çoraplarını, patiğini bile, hadi çıkarlar takır tukur taşlı yollara; Ercan kolunda, öteki elinde baston zaten, <em>Allah hıfzetsin,</em> düşecek olduktan sonra kim engel olabilir buna, tabureye oturtup kaldırırken kayıverse bir an, <em>n’olur, ha, n’olur;</em> arkasına geçip gövdesini dengelemeye çalışır oğlancık, güler içinden...</p>
		<p>Dönerler, telefon hazırdır kızdan; Anne yürüyüşe çıktın mı; Çıktım kızım, çıktım merak etme sabahları yürüyoruz hep! Sonra bir boşluk, bilir o boşluğun ne demeye geldiğini, ardından azar sesi; Eee, anlat bakalım anne, nerelere ne harcadın bugün? <em>İnsanoğlu terbiye etsin diye soruyor böyle soruları evladına, har vurup harman savurmasın, tutumlu olsun, hesabını bilsin diye;</em> ama çocuklar büyüyüp onları yönetmeye kalktığında ilk işleri mala mülke göz dikmek, harcanan paraya pula karışmak; dünya bu, ne diyebilir, katlanır istemeye istemeye...</p>
		<p>Ercan, ta o zamanlar, dönmemişken daha Sarayköy’e; İstanbul’a gelsene anne, demiştir, birlikte otururuz, İstanbul büyük kent, güzel kent; kestirip atmıştır; Aman oğlum, ne işim var İstanbul’da benim, rahatım iyi, Sarayköy’ün kedisi köpeğiyim evimde ben, kapımı çalanım olur, sorup soruşturanım, İstanbul’da kim ne yapar Sarayköylü Müşerref’i, hepsi birer tekme, o kadar...</p>
		<p><em>Baktım, gelmeye zorlanıyor yavrum; Gelme, dedim, ben sana para gönderirim yine, ama orada geçinebilecek misin bu parayla?</em></p>
		<p><em>Bir türlü dikiş tutturamadı Ercan’ım. Onun bunun el ulağı oldu hep. Döndü Sarayköy’e de rahata erdi şükür. Hiç değilse başını sokacağı evi var, sonra iki baş insanız biz, babasının maaşıyla geçinip gidiyoruz, efendim işi yokmuş, maaşı yokmuş, utanıyormuş sokağa çıkmaya; kim ne karışabilir, aç değilsin, açık değilsin avanak; saf bu oğlan pek saf, başkası ne derse desin, ne kulak asıyorsun ele güne, bugüne bugün sanatçısın sen, herkesin parmakla gösterdiği biri; cebindeki paraya mı bakıyorlar, rahat ol yavrum!</em></p>
		<p><em>Ama ne gezer, şenlik başlayalı yine dellendi işte, her şenlikte böyle, bu sefer tam! Neymiş, onu tanıyan bir sürü insan geliyormuş dışarıdan; onlarla karşılaşmak, işsiz güçsüz biri gibi önlerine çıkmak; Ee, n’apıyorsun Ercan, dediklerinde bin dereden su getirmeye çalışmak sinirlerini bozuyormuş... Kime ne canım, ama gel anlat, söz dinletebilmek mümkün mü oğlana; efendim, ötekilerin yanında çırçıplak hissediyormuş kendini, sonra herkeslerin önünde zavallılığı çıkıyormuş ortaya... Sen karafatma mısın ışık yandığında kaçayım diyeceksin, kimbilir kimler de kıskanıyordur seni oğlum, yalan mı, hem böyle olmasa Aysel, Gülümser niye fır dönsün çevrende, Allah bilir ya, o kızlar da Ercan’dan büyük galiba...</em></p>
		<p>Bunları anlata anlata dilinde tüy bitmiştir ama söz geçirebilene aşkolsun!</p>
		<p>Bir engel çıksın da şenlik yapılamasın diye dualar etmiştir her seferinde Müşerref, halim selim Ercan’ın gittiğini, yerine tam bir delinin geldiğini görmüştür çünkü hep...</p>
		<p><em>Geçenlerde çarp sen karpuzu yere, çekirdekler dağılsın evin her tarafına, çığlık atmışım; Bırak, n’apıyorsun evladım; arkadaşları almışmış da, o da kopamamış onlardan da; Yavrum turfanda daha, biz bu mevsimde karpuz mu yerdik eskiden, kabak çıkarsa, dediğim bu, o kadar; aman Allahım delirdi iyice, sonra doldurup torbaya, hadi çöpe atmaya; Yavrum dur, günah...</em></p>
		<p>Ama iki dakika geçmeden ayaklarına kapanmıştır hıçkırarak.</p>
		<p><em>Ana yüreği nasıl dayanır buna,</em> ağlaşmışlardır birlikte.</p>
		<p>Karpuz çekirdeklerinin silindiği gökyüzünden çevirip başını, içeriye dönmüştür Müşerref, kafesine.</p>
	</div>
  </body>
</html>