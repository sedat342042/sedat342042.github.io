<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Bir erkek ne zaman ölür?</p>
		<p><em>Yalnızlığında.</em></p>
		<p><em>Benim gibi...</em> </p>
		<p>Dört yanı sessizlik işte; İstanbul hiç değilse kalabalıktı, kimse ayırdında değildi yalnızlığının, avutabiliyordu kendini. İnsanın büyük kentteki asıl mesleği yalnızlık zaten, oysa taşrada kahır, çile, ölümden beter işkence. </p>
		<p>Orada, taşradaki gibi uzantısı değil insan ortamın, kente karşın dışındasın onun, canın mı istemiyor çekersin elini eteğini, uzaklaştırırsın kendini. Burada insan az, herkesin gözü üzerinde, bu bile yetiyor yalnızlığa gömülmek için... <em>Tanrım, ne işim var bu çöl ortasında benim; sahi anne, niye çağırdın beni yalnızlığıma, yüzüme vurmak için mi bunu?</em></p>
		<p>Menderes’e gidip haykırsa mı; Başka bir Sarayköy arıyorum, geçmişi, geleceği farklı olan!</p>
		<p>Geçmişin kasabasında hani nerede yeri; öyle bir zaman yok ki yeri olsun... O iki çocuk, Murat’la Naciye gelip bulduklarında, düşünmüştür yeniden, zaman kalktığına göre ortadan, çekip gittiğine göre acımasız biçimde, onu da sürüklemiştir peşinden. Artık o Ercan değildir bu Ercan; çocuklar SASAT’ı kurduklarını, kendisinden yardım istediklerini söylediğinde ayrımsamıştır gerçeği. Beklemişlerdir elbet, sormasını; SASAT ne? Sarayköy Sanat Tiyatrosu; Ah güzellerim benim, dolan gözlerini öteye çevirmiştir.</p>
		<p>Herkesin bir Sarayköy’ü var elbet; bu, gerçekteki Sarayköy değil ki, bir zaman içe işlemiş, öylece yerleşmiş ‘ben’deki Sarayköy, yaşanan değil, bellekte kalmış olan.</p>
		<p><em>Ne işim var şimdi Sarayköy’ün bağ aralarında, sabahın şu tenha saatinde? Sana soruyorum anne, sana!</em></p>
		<p>23 Nisan geldi mi yaprak sarması yemeliymiş; rahmetli anneciğinden geliyormuş alışkanlığı... Çekirdeksiz üzüm yaprağı ille, iki avuç içini geçmemeli büyüklüğü yaprağın, filiz ucuna yakın duranları, yaprak toplarken filiz de kırılmalı bir-iki, ekşi ekşi tuza banıp yemek için. Biraz da kartalmışlarından; sarma üzerine oturtulsun ki, tutmasın. Uzunluğu yüzükparmağı boyunu, kalınlığı ortaparmak enini aşmasın... Ne öyle demir gibi sıkı dursun, ne pelte gibi gevşek; nanesi, yeşil soğanı kıvamında olsun; Haa, hazır gidiyorsun bağ aralarına, biraz da taze nane, yeşil soğan toplarsın artık. <em>Bahçemizden topluyoruz, oh, söylemesi kolay Müşerref Hanım, gidip hırsızlık yapan sen değilsin elin bağından, bahçesinden. Sıkıysa söyle,</em> küçükken saçlarını süpürge etmemiş mi onlar için; etmiş etmiş... </p>
		<p><em>Diyelim öyle, bana bir yararı oldu mu bunun anne; işte ölümüme gelmedim mi buraya; beni kendi ölümümle yüzleştirmek için çağırmadın mı yanına; merak etme, geldim, yüzleşiyorum...</em></p>
		<p>Bereket ilaç yatıştırıyor biraz, o da olmasa... İsteklerinin sonu yok çünkü annesinin... </p>
		<p>Temmuz geldiğinde bu kez de koruk hırsızlığına gönderecek, ekşili biber tarator için; sonra terleme isteyecek yılda bir kez... Kalaylı, aman dikkat, kalaylı iki bakır sahan, birbirinin üstüne otursun, tastamam, desdenk. Hadi kalaycıya git, bakırcılar çarşısına, Kadir’e; Yahu Ercan, ne çekiniyorsun, çekinme Allah aşkına, ne zaman istersen getir. Bakırcılığı bırakalı yıllar olmuş, evet ilgisi yok değil, bakır elişi, turistik, hediyelik eşya falan ama annesinin bakırlarıyla böyle her kezinde, yüzü kızarıyor Ercan’ın. Kadir komşusuna götürüyor, üstelik para da aldırmıyor, belli ki kendisi veriyor, arkadaşlar ya... <em>Sahi biz onunla okuduk mu, ama hangi sınıfta; bunun için mi bana böyle yapıyor, yoksa tiyatrocuyum diye mi önemsiyor, anlamış değilim. İyi kötü reklamlarda oynamışım, ünlenmişim de bayağı, yüzüm bilinir, tanınır olmuş, İstanbul’da bile önümü kesmiş insanlar imza diye...</em> Kalaylı mı gerçekten bir de bakınır annesi, tuzdan şu kadar serp, kırmızıbiberden bu kadar... Beklet beş-on dakika. Yavaştan çalkamaya başla, iki öne iki arkaya, yavaşça hızlandır, daha daha, şimdi çevir... </p>
		<p><em>Haklı anneciğim, yalnız bu tür tatlarla, bu anımsamalarla yaşıyor artık.</em> Neyse ki istediği hırsızlık bu kadar; çağla hırsızlığı da söz konusu ya, bunu konu komşu gerçekleştiriyor. Önce yufka ekmekleri hazırlanıyor. Eteni kalın, sulu, öyle kavuz gibi durmayan, içleri gebe kadın karnı gibi şiş, lezzetli, sulu çağlası olan ağaçlar saptanmış zaten. Bir dürümcük yalnız. Mahallenin koca koca kadınları, neymiş, Allahın nimetinin siftah tadına böyle bakmak sevapmış. Bereket, bunda etkin rolü yok, yakalanacak olan o değil, zaten annesinin de ilgisi olmuyor bu hırsızlıkla, komşu kadınlar her işi kotarıyor, payına dürümün tadına bakmak düşüyor onun. Dünden razı buna... <em>Çağlanın ekşimsi, tuzlu suyunu emmiş lezzetini, kokusunu yayan yufka dürümünden yılda üç-beş lokma, Sarayköy’de de lüks, e yani bu bakımdan anneme teşekkür edebilirim elbette.</em></p>
		<p>Geri kalan işkenceyi pazarda uyguluyor annesi, buna fit olmamak elde mi? Hırsızlıktan yakalanma korkusunun yanında pazar alışverişindeki utanca söz etmesin artık! </p>
		<p>Neymiş, badem salatalığın sap tarafını ısırıp tadına bakmalıymış, acı olmamalıymış, bakıp tükürmeliymiş hemen, mikrop falan kaparmış... <em>Hadi kimseye sezdirmeden tadına baktım; Anneciğim pazaryerinde nasıl tükürebilirim ben?</em> Yok yok, öyle yapmalıymış ille, hadi mendiller ceplerinde, bu salatalık mendili, bu bakla mendili, iç bakla çıktığında bebenin tadına da bakacak kesinlikle. Şerbetli oluvermezmiş hepsi öyle; portakalı da okkalayacakmış, sulusu ağır olurmuş; yumuşak, ölgün durmamalıymış ama... Taşra seçiciliği; duyguda düşüncede değil nesneleri ayırmada, çocuk gibi dokunup tek tek, ancak böyle ayırmak onları birbirinden... <em>Seç beğen al!</em></p>
		<p>Pazarların yararını görmediğini söyleyemez... <em>Aysel’le böyle bir alışverişte tanışıyoruz; satıcının izniyle baklayı yarıp bebesini ağzıma atarken tam, yakalanıyorum.</em> N’apıyorsunuz siz öyle, diyen bir güzel bakış; annesi gibi konuşmakta buluyor çözümü; Şerbetliymiş... Gülüşüyorlar. O da satın alıyor. Derken pazarlarda buluşma rastlantıları, sözleşmişçesine birlikte sürdürmeleri alışverişi, sonra portakal okkalarken sevinivermesi; Aa, solakmış. Ardından çarşamba pazarının ünlü gözlemecisinde ayaküstü gözleme yiyerek söyleşmeleri...</p>
		<p><em>Birden bando sesiyle irkiliyorum; Hay Allah, ödümü kopardın Aysel!</em></p>
	</div>
  </body>
</html>