<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Ay nasıl adam o öyle? Korkutucu değil, ürkütücü...</em> Önceleri ne biçim havalara uçmuştur oysa, eniştesi önerdiğinde. İlkin; Vallayi bilmem ki, yapmıştır, gerekçesi hazır, sınavlar; annesiyle halasına sırt dönüvermiştir, sonra uyanmıştır ki, bu iş ayrı bir hava katacaktır ona, arkadaşlarının bayılacağı bir hava...</p>
		<p>Erkan’ı çekmiştir kolundan; salak kıskanır mıskanır bir de, hadi bir çuval iş çıkarır başına; Bak Erkan, demiştir, durum böyle böyle; biraz uyuz olmuştur tabii, profesörün müzmin bekâr olduğunu duyunca; Kız yaaa, kıskanırım ben, demiştir önce, sonra da yelkenleri indirmiştir, ısrar edince o.</p>
		<p><em>Tuhaf adam Yılmaz Bey, eniştem bile şaşıp kalmadı mı; alanda karşılarken hele, beni gördüğünde bir an geri döner gibi oldu; çiçek kucağımda bekliyorum, eniştemle bakıştık, omuzlarıyla ‘Bilmem’ yaptı adamcağız, ne desin?</em></p>
		<p>Göksel, diyor bir de her seferinde; Asu, diye düzeltiyor, o yine; Göksel. Takmış Göksel’e, kimse o, bir de gözlerini kaçırıyor durmadan. <em>Gözlerimin onun üzerinde olması normal, mihmandarlığını yapacağım adamın, ama ne zaman göz göze gelsek, çarçabuk kaçırıyor bakışlarını benden.</em> Bir üç beş, hep böyle; <em>ay bu adamın bir derdi var,</em> birden terliyor, sonra yüzünün rengi gidiyor. <em>Enişteme fısıldadım; Biz yanlış adamı karşılamış olmayalım; eniştem güldü güldü, neşelendirdim diye ben de güldüm; Kız filmlerde olur ya hani, dedi, güldü durdu gün boyu.</em></p>
		<p>Ayakta sayıklıyor sanki, arada İngilizce sokuşturuyor konuşma arasına, ukalalık olsun diye de değil, kendiliğinden, Asu için fark etmez tabii... Ama konuşmuyor da sayıklıyor sanki, kendinde değil adam, keşke konuşsa, sorun çözülür o zaman...</p>
		<p>Valiye çıkıldığında orada da başka tuhaf. Yanından ayrılmaz bu kez, vali şaşırmış onlara bakıyor. Yanında karısı adamcağızın, program önceden yapılmış, kurumlar gezilecek; Ben gitmem, diyor, kulağına fısıldıyor; Beni götür, diyor, yarı Türkçe, yarı İngilizce. <em>Hadi Asu, sor kız; Nereye efendim, dedim; Beni yanına al, dedi sayıklar gibi; parmakları kelepçe olmuş bileğimi sıkıyor, terli, titreyen, sımsıkı kavramış bir el, örümcek gibi, ay nasıl itildim...</em> O yine fısıldadı; Göksel, yanına al beni! Düzeltmekten vazgeçmiştir her seferinde; Hayır, ben Asu; Hayır, ben Asu...</p>
		<p><em>Hani askıntı oluyor desem, değil; bir tuhaflık var ya kavrayamıyorum bir türlü; elektrik geçmiş sanki adamın vücudundan; hipnotize olmuş, öyle dolaşıyor, yok o da değil, robot gibi, uzaktan kumandalı bir robot...</em></p>
		<p>En kötüsü de oteline bırakırken adamı; programa uyulacak, durduk yerde; Ben gidiyorum, diyemez tabii; orada da yapışmasın mı bileğine. <em>Bu kez ürkmedim, korktum da...</em> Önce, geldik mi falan yaptı, sonra anladı galiba; Bırakma beni, diye yalvarıyor, korkuyor herhalde gece yalnız kalmaktan, belki karanlık korkusudur. <em>Bir gün daha katlanamazdım bu işkenceye; Erkan’a söylemedim elimi tuttuğunu adamın.</em></p>
		<p>Zavallı, iki ruhlu gibi; profesör olmuş, ünlenmiş ama kafayı yemiş.</p>
		<p><em>Havam o biçim yine de bizimkilerin arasında.</em> Soruyorlar; Seni Amerika’ya davet etti mi; bunları konuşmaya fırsat düşmüş de sanki; bozmuyor, ballandıra ballandıra anlatıyor; Ay, bayıldı adam, ne biçim mihmandarlık yapmışsam; biri de demesin mi; Ben olsaydım, çoktan âşık olmuştum adama. <em>Âşık olacakmışım, niyeymiş; adam hortlak be, nasıl anlatabilirim bunu; anlatamam tabii...</em></p>
		<p><em>Oynamaya devam ettim inadına.</em> Bin dolar verdi, diyor, McDonald’s’a gittiklerinde; Hesaplar benden; çıkarıyor bir yüzlük, havaya savuruyor...</p>
		<p>Evet, adam ürkütücüydü, ama değmiştir yine de...</p>
		<p>Tam o sıra McDonald’s’ın önünden belediye bandosu geçmeye koyulmuştur, bütün çocuklar, en başta Orçun, Hırkalı Ayı’yı alkış yağmuruna tutmuş, bando coştukça coşmuştur. Adamın biri de elinde kamera, onları çekmiştir.</p>
	</div>
  </body>
</html>