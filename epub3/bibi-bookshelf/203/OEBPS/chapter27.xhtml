<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Tüller hışırdıyor, kollarım takılmamış bebek kolu, sıyıramadan seyrediyorum öyle. Gecenin en geç, sabahın en er saatinde nereye çağırıyor beni yine, bekletmek istemiyorum elbette. Rüzgârla mı kıvrımlanıp yüzüme değiyor serin serin, atkuyrukları mı, kurdeleler mi; Geldin mi, diyorum, Göksel bu, bilmez miyim; Peki beni götürmeye mi geldin, konukluğa mı; bu gece de sen konuk ol, yürüyecek, yola çıkacak halim yok...</em> </p>
		<p>Vali, adını verecekleri bir tıp fakültesi tasarıları varmış, onu anlatıyor... Kara bıyıklı bir herif, durma not alıyor defterine o, İngilizce tabii, adam sanıyor, söyledikleriyle ilgili notlar, uzatıp ağdalandırıyor, bire bin ekliyor gözlerinin içine baka baka. Oysa neyi düşünüyor o anda, vali de abuk sabuk neler döktürüyor, bıkıyor elbette. <em>Yaşamım ağır bir muşamba gibi çökmüşken üzerime...</em> Gözleri notlarında, başını kaldırmadan, sonra bakıyor bir an yanında. <em>Lacivertler içinde yüzen gözlerinle, o yaşınla duruyorsun Göksel, bense boynunda ölüm ilmeği bir zavallı, esintini bekliyorum senin</em>. Geldi mi, geliyor mu diye diye...</p>
		<p><em>Serinlemiş ellerin, teslim olmaya geldim sana Kent Ruhu.</em> Güç bela kaldırıyor başını, caddeden taşmış sarı ışığın yansısında solgun yüzüne bakıyor, görmeden yüzünü; tüllerin kıvrımında mı yine? <em>Bugün bir yere götürme beni olmaz mı, gücüm yok bu gece; sabah mı, bu sabah öyleyse...</em> </p>
		<p>Sabah balkonda mıydı onunla, tutup ellerinden indiriverse aşağıya,  düşüyorken birden uçuverseler. Onu hiç görmüyor, bedenini örten tül değil balık pulu, kazıyamaz, insanınki hiç kazınmaz; orada diye elini uzatıyor, kaçıveriyor, bu tarafa diyor, yine sıyrılıyor, ne zaman kaldırsa başını, gözleri gözlerinde. On yıllardır böyle bir kovalamaca, hiçbir Tanrı baş edemez bununla, ne kadar yakardı susturması için vicdanını Tanrı’ya, camilere mi gitmedi, kiliselere mi, budist tapınaklarına mı, sürekli bir çan, bir zil, öteduran içindeki, <em>Evet sussun istiyorum, sussun artık, zembereği boşalsın saatin, n’olur Göksel; görmüyor musun ne kadar yorgunum, tüllerinden de arınmıyorsun hiç, nereye gitsem geliyorsun peşimden bu tüllerle, her yere benimle...</em></p>
		<p>Yorgun bir yürek ne kadar taşıyabilir bedeni?.. Ne kadar kendisinin olabilir? <em>Her yerde varsın, hiçbir yerde yoksun, bir keşiş gibiyim, arayışın şunca dermansızlığıyla, yaklaştıkça sana, uzaklaşıyorsun Aslı gibi, bir de Asu diyorsun. Aslı ne zaman Asu oldu,</em> yeniden ulaşabilmek için ona, yeni yeni yollar gerekiyor tabii, çalışarak katediyor yolları, tımar ederken kendini bilimdi, tıptı, şuydu buydu, zaman geçip gidiyor. Bakıyor gün bitmiş, başını koymuş yastığa. Yastık macun kıvamında yapışkan, ne başını kaldırabiliyor ne de yatırdığında rahat edebiliyor. <em>Gündüz değil tehlikeli olan Göksel,</em> gecenin ilk saatlerinde sızıyor çünkü biraz <em>ama sabaha doğru, hayır; ya gündüzmüş gibi çalışmalı yine yine, ya da yatmamalı, çünkü evet yorgunluk, uzatıyorum başımı yastığa, uyur gibi, uyanık gibi, ne öyle ne böyle...</em></p>
		<p><em>Sonra baktım havaalanında, küçücük bir kız, tüller içinde, çocuk değilmiş, büyükçe bir kızmış, kızım mıymış benim, şaştım, elinde bir buket çiçek, öp dediler, orada durmuş birileri, öpmeliymişim, demek öyle yapılıyormuş, öpemedim, bilemedim nasıl öpülür bir genç kız, başladım hemen bir şeyler zırvalamaya; Nasılsın, iyisin, iyi iyi...</em>  Aslı, Asu olmuş! Koygun gözleriyle Göksel, bilmiyor mu sanki; çiçek, arasında güvenlik kemeri, öpmeye kalkamaz, zaten iki metre, öyle tüller arasında, yani tüller var, <em>tabii ben sıyır sıyır böyle her gece, tavandan aşağı dökülür kornişten, döküldükçe ruhum ürperir, ben ne günah işledim böyle, bir türlü ödeyemiyorum kefaretini,</em> bu kadar da olmaz ki...</p>
		<p>Bir de müzik, yatar yatmaz tüllerin çalmaya koyulduğu, ne notadan anlar, ne müzikten, <em>ama ne çalıyor bu tüller böyle etekleriyle,</em> yattıkça o, sonra pijamalarıyla fırlayıp yanına gidiyor, kıvrımların arasına, o zaman da değişmiyor, yine görünmeyen bir tül, bir Kent Ruhu, sürekli omzunu dürtüyor, <em>dönüyorum sen, dönüyorum sen...</em></p>
		<p><em>Vali bey kendimi iyi hissetmiyorum;</em> adamın karısı var, tuhaf bir silindir geçirmiş kafasına kolonyal valisi gibi, hep onu izliyor, bir an olsun bırakmıyor peşini. Sonra birini bulup çıkarıyorlar karşısına, hadi tanıyın bakalım bu kim, bakıyor kel kafalı biri, gülüyor mu ağlıyor mu belli değil, tanımadığı insanlarla karşılaşmaktan, onlarla yan yana durmaktan ürküyor zaten, Aslı’ya dönüyor. <em>N’olur Göksel çıkar beni buradan, hayret İngilizce konuşuyoruz Göksel’le.</em></p>
		<p><em>Sırtımı dönüp gidecekken;</em> Kardeşin bu diyorlar, bilmem ne bankası müdürüymüş, hadi sarılın; ona da sarılması gerekiyormuş, burası da öteki yerler gibi, <em>kızları öpeceksin, erkeklere sarılacaksın.</em> Hanımına dönüyor valinin; Ben iyi değilim, bir an önce yatmalıyım, nereden buluyorlarsa hemen bir ambulans, götürüyorlar çöp tepesine, öyle olsa iyi, <em>atsınlar beni, öleyim, hiçbir sese, hiçbir renge açık olmasın yüreğim, hiçbir hışırtıya,</em> ama değil, hastaneye götürüyorlar...</p>
		<p>Ölmüş, nasıl seviniyor; Geldim diyor, geldim işte Göksel... Hayır, diyor, ben hemşireyim, iğne yapacağım, işkencelerle geçen bu yılların ardından ne zaman dinlenecek peki? <em>Özledim ben ölümü, Göksel gibi öyle uzanıp yatmayı, Aslı, yalvarırım çıkıp durma karşıma, yak işte, bitir beni, sonsuzca; n’olur sevindir artık, şunca yıl oldu, ölmeyi hak etmedim mi hâlâ?</em></p>
		<p>Alana bakıyor otelin balkonu, gece yırtılmamış, ne gece laciverti, ne sabah alacası. <em>Ne öldüren beni, ne onduran; lütfen hışırdama Kent Ruhu, işte görüyorsun içimdesin, nereye gitsem benimle geliyorsun, sen benim kentim değil tabutumsun; Kent Ruhum, kefenim benim...</em></p>
	</div>
  </body>
</html>