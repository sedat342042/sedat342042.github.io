<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Ne olurdu Metin Beylerin yanına otursaydık, bankacı adam, küçümseyecek değilsin herhalde, sonra iş ilişkimiz de yoğun bankalarıyla; ama yo hayır, olur mu, ille Amslar. O badem bıyıklı dürzünün sözünü ettiği Batı kulübü bu olmalı. Ben de hababam boynumu gevşetmeye çalışacağım, kravatın boğduğu giyim içinde. Nerden nereye, Ankara sokaklarında el ele, özgür savruluşumuz, peşimizden çocuklarımızın tıngır mıngır düşe kalka gelişleri.</em> Öndekiler abileri, ablaları da, yer yer kıkırtıyla, yer yer de hırlayış, sızlanmayla yetişmeleri; ne güzel çocukluklarmış, dört çocuklu anasız babasız bir ev. Kayınvalidesiyle kayınbabasının dudak büküşleri onu gördükçe; şimdiyse telefona onu da istiyorlar, neler anlatıyorsa Sermin, <em>benimle de konuşacaklar,</em> ağızlar kulakta tabii, paralar cukka ya...</p>
		<p><em>İnsanoğlu yaşamında alçalmalarla içli dışlı hep; erdemlere karşılık ihanetlerle; ne düşünüyormuşum yine, bir ara kaşla göz arasında fısıldıyor Sermin, kulağıma öpücük kondurup.</em> Şefkat öpücüklerini böyle uluorta göstermekten, kendisini iyi eş, iyi anne olarak yansıtmaktan nasıl hoşlanıyor Sermin, bütün kadınlar gibi açıktan açığa reklamını yapıyor; hazır gelmiş, İsmet İnönü Lisesi’nin salonunda kaçırılacak fırsat değildir ya bu, <em>kutlarım Sermin’ciğim, çok iyi oynuyorsun canım...</em> Gerçekten, oynamaya da başladı, bu kadar usta oyuncu olduğunu bilmezmiş onun; geçenlerde Faik denilen o herifle nasıl yattıklarını anlatmaya kalkmıştı ya susturdu, ama domuz gibi şişirmeye yetti bu onu, <em>hoş ben de dürttüm, hadi anlat diye, Tanrım, neler yapmış öyle, hayır yalan söylüyor bu karı.</em> Bu yanını şunca yıllık evliliklerinde ona bile yansıtmamışken gidip elin tanımadığı oduncusuna mı açık edecek? <em>Serapa yalan!</em> Ama kuşkulanıyor, Ankara’daki Sermin’den sonra Sarayköy’dekini gördükçe hele. <em>Öyle ya neler yapmaz bu kadın, doğrudur; öff doğru ya da yanlış, kıskanıyorum artık bu kadını ben, kimbilir, belki yeniden âşık oluyorum ona,</em> o ilk zamanlardaki gibi tıpkı...</p>
		<p><em>Tutamıyorum kendimi, elini kapıp dudaklarıma götürüyorum. Avcısına rastlamış ceylan gibi irkiliyor, gözleri bin ışıklı, öyle güzel, öyle vakur, eziyor beni alçak; sırtını koltuğun arkalığından ayırıp bana dönüyor.</em> Bir prenses havasıyla; Sana tapıyorum Kerim, diyor, ne kadar zarifsin, ne kadar yakışıklısın... Birden karı koca Amsların minik, sessiz alkışları; kimselerin ayırdında olmadığı bir gösteri. Sermin oralı değil, <em>ben utanırken o hoşlanıyor bundan, aramızdaki ilişkinin ucunu kaldırıp rengini göstermek, arayıp da bulamadığı şey. Yanındaki kadın da demez mi;</em> Utanmayın Kerim Bey; artık kızarmış da olmalı, nitekim minik minik gülüşler, çakıla çarpılmış su gibi kulağına doluyor, <em>biraz gömülüyorum koltuğuma, beni gırtlaklayan boyunbağımı gevşetmeye çabalıyorum yakamda, evirip çevirip döndürmeye koyulduğum ilmekle birlikte.</em> Sonra herkes kendi işine, dedikodularına, gündelik uğraşlarına, para alışverişlerine, aile yaşamlarına dönüyor...</p>
		<p><em>Taşralıyım ben.</em> Onca yıl kalsın Ankara’da, sonra karısının elini öperken, öteki karılarla herifler alkışladığında, köylüler gibi utansın, sıkılsın. <em>Bırak oğlum bırak, taşralısın sen hâlâ, görmüyor musun, kendi gerçeğini kabullen, bak o zaman nasıl rahata ereceksin, kendinle de barışacaksın göz açıp kapayana dek...</em> Bütün bu insanlar, taşralılık çemberindeki perçin yerlerini zorlayıp kendilerine hareket alanları yaratıyor, o, büyük kentte kendine yarattığı kalıbın bir örneğini taşrada yaşamına giydirmeye çabalıyor. <em>Sözde yazar olacaksın, yakışıyor mu şimdi bu sana?</em></p>
		<p>Sermin ayaklanıyor birden, <em>nereye gidiyor, haa ablamla sayın eniştem gelmişler,</em> aman ne sarılıp öpüşme o öyle, görümcesiyle de değil yalnız, başkanla da, <em>sanırsın kardeş olan ben değilim de o, helal olsun Sermin sana;</em> o kadar gösteriden sonra onun da kalkması gerekir herhalde, ayıplamamalı kimse, utana sıkıla doğrulurken yerinde, içten, yürekten öpücük gönderiyor ablası, otur otur yapıyor eliyle, eniştesinin her zamanki; N’aber ufaklık, diyen yabansı bakışları yine. Güçlükle kopuyor gelin görümce birbirinden, Sermin yerine dönerken başkanla karısı da iki sıra önlerindeki protokole yöneliyorlar, sıra valide, o da geldi mi tamamdır, tören başlar hemen. </p>
		<p>Başkan, o davranınca, ablası da tabii, protokolde deniz tarafına oturan üç kişiye yöneliyor, onlara yöneldiklerini, ötekilerin kalkışından anlıyor, hemen tanıyor adamı, Ömer Bey bu, SSTV’de gördüğü, aslında tanıyacak gibi de oluyor, zorluyor, hayır, çıkaramıyor. Başkanla Ömer Bey öpüşüyor, ötekiler tokalaşıyor, <em>aa onların az ötesinde Ülkü Öğretmen, canım benim, koşup gitsem şap diye ellerini öpsem, keşke yapabilsem bunu. Ha kasabanın ayısı, ha başkanı, ne farkı var bu adamın Hırkalı Ayı’dan? Biri diyor; Beni başkan yapıverin, öteki de bunun olmuş hali, Allah’ın ayıları; insan orada Ömer Bey’i görür de Ülkü Hanım’ı nasıl görmez, nasıl?</em></p>
		<p>Aylin dediklerinin de havasına, saçını savuruşu, yelpazesinden bir göz atışı bu arada, gören var mı diye gerilere doğru, <em>merak etme merak etme herkes gördü seni,</em> Ülkü’yü değil ama onu gördü, <em>seni görürler zaten, taşra dediğin bir abazanlar bandosu;</em> hele güzel, güzel de söz mü, rüya gibi bir kız olduktan sonra önlerinde, değil görmek ölürler onun için. <em>O sırada mı göz göze geliyoruz yeniden,</em> yoksa Metin Beylerle birlikteyken çerçeveleyip sunduğuna benzer bir gülümseyiş mi iteleyiveriyor ondan tarafa doğru ya da ona mı öyle geliyor?</p>
		<p><em>Ama dedikleri kadar var, olağanüstü büyüleyici bir dişi bu, taşrada böyle bir Afrodit, Helena gibi savaş çıkartır elbette, yaktırır yıktırır Sarayköy’ü!</em></p>
	</div>
  </body>
</html>