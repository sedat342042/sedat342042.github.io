<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Lop yumurta sesiyle toprağa çakılan olgun meyve gibi sönmüş, yere inmiştir son havai fişek de, çatlayıp dağılmış bereketli narcasına. Ardından <em>Sarayköy Sesi</em>’nin gökyüzünü görebilen o bir karışçık penceresi karanlığa gömülmüştür.</p>
		<p>Eli elektrik düğmesinde, şaşırarak; Allah Allah; onu mu takip etmişlerdir basımevinden girerken, patır patır inmişlerdir basamakları; Aaa; Aaa ya, böyle şenlik gecesinde seni yalnız bırakmak var mı Hüsnü Abi? Elinde bir torba, metal kapağıyla boynunu uzatmış bir şişe; gitar Ziya’nın elinde; Yahu ne iyi ettiniz çocuklar; ne diyebilecektir ki, böyle hüzünlü, ağır bir suskunluğun yuvarlanıp taş gibi yüreğine çöktüğü gecede, yalnızlığının bir kez daha yüzüne haykırıldığı...</p>
		<p>Ceplerine daldırıp yakaladıklarını uzatmıştır Oğuz; Bunlar da sizin bahçeden Hüsnü Abi, tam rakılık ama, tutturdular ille, bizi Hüsnü Babamıza götür, diye, kıramadım... Sarayköy’ün eriği, koruğu, narı, ayvası, mısırı yürüyüş yapacağız, karar aldık, elimizde pankartlar: Toprağımızı istiyoruz! Kahrolsun müteahhitler! Yaşasın avlulu evler! Sonra bir gece de Ziya’nın kent dizisini büyütüp çoğaltıyoruz Hüsnü Abi, elliye yüz metre röprodüksiyonlar, bütün apartmanların ön yüzlerini örtüyoruz, sonra gidip vali konağını paketliyoruz rafyalarla, üzerine de bir slogan; “Kent, kendisini geri istiyor!” </p>
		<p>Ziya gülüyor; Deli bu oğlan, diyor! Oğuz sürdürüyor; Sen bizimle değil misin, niye oyunbozanlık ediyorsun? Sarayköy’ün erikleri, kedileri köpekleri birlikte almadık mı kararı?</p>
		<p><em>Bir kent nasıl sevilir, yeniden öğreniyorum bu çocuklardan, içim böyle diyor ama onlara sorarken yakalıyorum kendimi;</em> Bu kent nasıl olur da sizi tanımaz, nasıl olur da bu kentin belleğinde, bilincinde yeriniz olmaz sizin? Oğuz, birden değişiyor, ciddi bir söz edecekmişçesine öne eğiliyor; Bak Hüsnü Abi, karıştırma orasını, bunlar n’aptıklarını biliyor mu? Senden benden, eriklerden, kedilerden haberli olması için bu insanların, bizi görmesi gerek önce. Ama bizim görünmemiz mümkün değil, çünkü biz ölüyüz Hüsnü Abi, vallahi ölüyüz; biz başıboşuz, işe yaramazın tekiyiz onlar için, itlaf edilecek köpek. En iyisi susalım, ölü gibi davranalım da üstümüze gelmesinler hiç değilse Hüsnü Abi.</p>
		<p><em>Şarap, arkadan rakı...</em> Yudumladıkça rakıyı, Oğuz erik uzatıyor; Beni ye Hüsnü Baba, beni ye Hüsnü Baba!</p>
		<p><em>Gülüyoruz...</em> Oğuz ne zaman çıkarıyor kılıfından gitarını, ne zaman sevişmeye başlıyor gözlerini de yumarak; <em>Ziya, ben sevdasını izliyoruz onun...</em> Basımevinde ne kadar harf varsa ayağa kalkıyor, dizilip sımsıkı bağlanmış olanlar bile şöyle bir titreyip Oğuz’un çevresini kuşatıyor.</p>
		<p>Birden bir Beatles şarkısı, öyle söylüyor ki Oğuz, dayanamıyor Ziya da katılıyor, <em>ardından ben... İyi ama neden ağlıyoruz böyle?</em></p>
		<p><em>Öff be, ne bu kendimden çektiğim benim, niye bekçiliğini yapıyorum kendimin, niye ikiye ayırıyorum kendimi, bekçilik yapması gereken, bekçiye muhtaç olan diye, yoruldum artık böyle yaşamaktan, yaşlandım da. Bir gün en tepede olduğumu sandığım bir anda koltuğumda ağırlaşıp güm düşeceğim dalımdan, Hüsnü Bey gibi bir anda çekip gideceğim, iyi de kim bitecek düştüğüm yerde, sürdürecek biri çıkacak mı kaldığı yerden </em>Sarayköy Sesi<em>’ni, üçüncü bir Hüsnü?</em></p>
		<p><em>Aylin yapamazdı tamam, ama ona karşı da ikiye ayrılmadın mı sen; bir yanın öte yanına bekçilik yapıp durmadı mı, sapıktır bu, tutar kızın başına iş açar diye; sen bekârsın, o bekâr, ne olurdu sanki? Hep iyilik meleği görünmek... Kentin meleği, kentlilerin meleği; yeter ki sevil, sayıl, iyilik yap hep, böylece zorunlu olsunlar bedelini ödemeye bunun; Aman ne iyi insan, desinler karşılığında senin için.</em></p>
		<p>Oğuz’la Ziya bilmiyor ama yarının gazetesi hazır! ‘Şenliğe Görkemli Kapanış’. Sabahın erken saatinde mobiletli iki genç birkaç saatte dağıtıp bitirecek; hepi topu bin iki yüz gazete, Sarayköy dediğin nedir, bir ucundan girip öte ucundan çıkmak ne kadar zamanını alır insanın? <em>Sense, sözümona çalışıyorsun gecenin bu geç saatinde, basımevinin bütün ışıkları açık...</em> Kadir’i yatırdı, Oğuz’la Ziya da onu yatıracak...</p>
		<p>İçecek çünkü, <em>bunlar zıkkımlanman için hep, yine kurulu değil mi masan,</em> şaraptan sonra rakı, erik; üç kişiye yeter mi bu, sonra gelsin kanyak, sakız leblebisi, içecek bu akşam... Çantanın gizli bölmesinde, yanında taşıdığı fotoğrafı kara üzüm gözlü kızın, nasıl da uyumlu şimdi bu ağlamasıyla.</p>
		<p><em>Aman Allahım,</em> bir felaketin eşiğinden dönmüştür birinde, sızıp kaldığında gazetede. Oysa yapmaz hiç böyle, gece yarısına dek içer kendi başına, evinin yolunu tutar, ağzına tıkıştırdığı bir avuç karanfille. Gece bekçisi evine dek izler onu, emniyetten tembihlenmiştir, başına bir iş gelmesin aman, sezer, ses etmez, sabahları erkenden damlaması da gerekmez bu yüzden gazeteye... Ama o sızdığı gece birden uyanıp başını çevir çevir silkeleyerek çantasını apar topar kapıp doğru kapıya...</p>
		<p>Öğleye doğru geldiğinde gazeteye, Aylin masasında; Ay bu ne hoş böyle, parmaklarında sallanan bir kâğıt; ne utanıyor ama, yerin dibine giriyor. Sen mi yazdın bunu; <em>Ne o, diyorum, gösteriyor:</em> “Haddi zatında kentler aşktan ibarettir. Binaenaleyh kentler hep içimizdedir.”</p>
		<p>Gözleri, okşanmış kedi yumuşaklığıyla sinsi, avını bekliyor. <em>Güleceğim ya, aklıma geliyor birden, kafayı bulunca abuk sabuk şeyler döktürüyorum böyle, bunun yanında bir de fotoğraf olmayacak mıydı;</em> görmediğine göre bir yerlere sokuşturmuş herhalde. Aylar sonra, kent müzesi için kitaplığını gözden geçirirken, emekli tarih öğretmeninin kitaplarından birinden çıkageliyor üzüm gözlü kızın fotoğrafı, yitirilmiş bir sevinç gibi.</p>
		<p>Bir de el yazısıyla doldurulmuş üç-beş yapraklık katlı sarı saman kâğıt, o nereden iniyor öyle önüne, Akçakoca’nın kitapları arasından herhalde... Latin harfleriyle yazılmış bir paragraf, bir aceminin elinden çıkmış ya da Harf Devrimi’nin geçiş sürecinde yazarken henüz güçlük çekiliyormuşçasına bir tuhaflıkla.</p>
		<p>Yazı belleğinde.</p>
		<p>“Ankara’dan sonra Sarayköy’e ilk geldigimde heyecan içinde idim ama kimseyi bulamadım. Sonra araştırdıgım kimseler için aynı cevabı aldım: İstiklal Harbı’ndan dönmedi, dediler. Kocaman kazada dönen bir avuc insan var idi, bunlara bakdım bakdım, keşke bu adamlar orada kalsa, ötekiler dönse idi dedim. Sonra fukara halkdan bir kadın ziyaretime geldi. Ah Efendi, n’eddiniz, dedi. N’olmuş kadın, dedim. N’olsun kumandan dedi, dışdan geleni govdunuz, içdekini başa getirdiniz. Gazi Paşa’ya da aynen böyle, de! Ne cevab diyecegimi bilemedim. Bilahara bu kadını çok düşündüm. Ankara’nın Taşı’nı ağlayarak söyleyişini gözlerimin önüne getirdim, bütün kızanlarını harpta gayıb etmiş idi. Beylik tabancamı çıkarıb masamın üzerine bıraktım. Kendi kendime yüksek sesle sual eddim.”</p>
		<p>Metin bu kadardı, imza yoktu altında. Akçakoca’nın mıydı acaba, ama Abdullah Hilmi Bey de yazmış olabilirdi bunu, sonra ötekiler Tarhan Bey, Üçkuyulu Hüseyin Hüsnü Bey... Emekli tarih öğretmeninin kitaplarından dökülen o kâğıtları çıkarmış karşılaştırmıştı, tutmuyordu birbirini. Buna göre iki ayrı yazar daha vardı ortada ama kimselerin haberi yoktu işte bundan, belki Rıza Çalhan’ın da... Kentin bilmediği, ama kent tarihiyle ilgili bu notlarıyla bize bilgiler aktaran gizli tarihçiler kimlerdi peki?</p>
		<p>Sonra tek satır yazmayan o ayaklı kütüphane Rıza Çalhan’ı düşünmüştür, üzerindeki etkisini Diyojen Rıza’nın, mahalleden komşusudur, Sarayköy’ün en iyi marangoz ustası, mesleğinde üzerine bulunmayan bir kent dervişi. Fötründen taşan ak saçları, siyah gözlükleri, üzerindeki takım ne olursa olsun ille mavi gömleği, kravatı; pırıl pırıl ayakkabıları, onca yürümesine karşın...</p>
		<p>Hüsnü’yü de almıştır yanına kaç kez; Bir kenti tanımak için, donmuş yanından bakmak gerekir ilkin, diyerek; Denizli’nin deniz uğultusuyla sarsılan İlbadı Tepesi’ndeki o mezarlıkta ürpermemiş değildir. Onun ağzından da duymuştur o gün; Kahramanlarla alçaklar, aynı mezarlıkta yan yana yatar! Ardından tutmuştur kolundan, baştan sona gezdirmiştir mezarlığı ona, Müftü’nün kabrine geldiklerinde durmuş, bir an kararsızlık yaşamış, sonra kulağına eğilip fısıldamıştır; Müftü’nün kabri, mezarlığın nirengi noktası, buradan hem Sakızlı’ya, o zamanki belediye binasına hem de Denizli’deki yel değirmenlerinin bulunduğu yere, şimdiki İsmet İnönü Lisesi’ne yol var... Önem vermezce baktığını görünce, eklemiştir; Yerüstünden değil elbet, yeraltından.</p>
		<p>Sabaha dek sürmüştür kitapları ayırması, karınca misali mahzenden taşıdıklarıyla sonradan eklediklerini gözden geçirmiş, bu arada uzun uzun düşünmüştür. Evet, üzerine gidecek, bir kent müzesinin kurulması yönünde gazetesiyle birlikte çaba gösterecektir. Kavramıştır, kentlerin tarihçilere, toplumsal belleklere gereksinimi vardır, bu da belgeyle, insanla gerçekleşecektir.</p>
		<p>Bir kâğıt da kendisi çıkarmıştır.</p>
		<p>“Kentler, kuruluşla yok oluşun arasında varlık gösterir; birileri heyecanla, coşkuyla kurar, yıllar sonra birileri de aynı heyecan ve coşkuyla yakar, yıkar...”</p>
		<p><em>İşte bir meleklik daha, biraz da kendine meleklik yapsana sen; herkeslere iyilik yapa yapa için kurudu be adam; el iyisi geldin, el iyisi gideceksin, bir orta yolunu bulamadın şunun, hadi Aylin konusunu anladık diyelim, kızın çünkü, tamam, ama el iyiliğini bırakıp kendine düşman ol diyen var mı peki sana?</em></p>
		<p>Kent Müzesi’nin açılışı geçen yıl. Kurdeleyi kesişleri valiyle, başkanla, sergiyi dolaşmaları yan yana; bağışladığı binlerce kitap, pek çok kent fotoğrafı, resim, plan, harita; ayrıca belediyenin, halkın katkıları... Belediye başkanlarının resimleriyle göz göze gelince bir an gülmüştür, Rıza Çalhan’ın söylediklerini, yanı sıra yazıyı anımsamıştır, kahramanlıklar ve alçaklıklar tarihini; Hay’rola Hüsnü Bey, diye sormuştur vali; Mutluluktan, demiştir başkan, ona söz düşmeden daha.</p>
		<p>Mutludur Hüsnü, kent belleğe kavuşmuştur çünkü.</p>
		<p>“Bir kent, yok edilişinden sonra da varlığını sürdürmelidir.”</p>
		<p>İnsanın var edicisi, tüketicisi de kent ama ayakta kalabilmek için de, tükenmemek için de tek yol var, onunla kavgaya girişmek, kentli olmanın özeti kentiyle kavga etmek yalnızca! Yoksa Sarayköy, bu haliyle kasap dükkânında banka takvimi, orada öyle yayılışı rahatlatabilir belki ama işe yaramaz; not almak için, diyelim kâğıt aranırken, üstünü sıyırıp beyaz fanilasıyla sırtını dönmüş birinin imdada yetişmesi gibi; gömülecek yer verirler bir kıyıda iki metre, öyle, o kadar.</p>
		<p><em>Çaldıklarımı geri veriyorum kentime, tarihini geri veriyorum, kahramanlıklarını ve alçaklıklarını, bunu da duyursaydınız keşke havai fişekler! </em></p>
		<p><em>Belediye bandosu yerinde saaaay!.. İsmet İnönü Lisesi Bandosu başla! Bu kez benim için!</em></p>
		<p>Oğuz çalıp söylüyor zaten, ama o kim; Aa, Aylin bu! Oğuz ciddileşir gibi yapıyor; Yok Hüsnü Abi, ne Aylin’i, Yoko Ono bu, diyor, gülüyorlar Ziya’yla. Ne diyor ne diyor, Yoko Ono mu?</p>
		<p><em>Kalkıp tahta masama yöneliyorum, kanyakla sakız leblebisini çıkarmaya. Dönüşte yine o, hayır gitmemiş, orda öyle duruyor; Aylin olmaya Aylin de, onun yeniyetme hali. Oğuz’la Ziya’ya bakıyorum; Siz de görüyor musunuz, diyorum kafamı toparlamaya çalışarak, bir kız duruyor mu şurda? Başına iş gelmesin diye Oğuz elimden alıyor kanyak şişesini, sesi, bulanık bir su gibi beynime akıyor; Sen kimsin gız? Bir daha dönüyorum o zaman, evet orda biri var; Aylin’in kardeşiyim ben, diyor o biri, beni işe alır mısın, gasteye?</em></p>
		<p>Oğuz’a dönüyorum hıçkırarak: </p>
		<p>“N’olur Beatles’ı çal, yeniden!”</p>
		<p><em>Belki yere çökecekken Ziya davranıp koluma giriyor, sandalyeye yerleştiriyor. Oğuz’a dönüyorum; Sorsana, diyorum, </em>Sarayköy Sesi<em>’ne mi?</em></p>
		<p><em>Artık içebilir miyim bilmiyorum, ağlıyorum, hem de zırıl zırıl. Bir ara kaldırıyorum başımı, gözlerimin süzgüsünde çarpılıyorum yeniden; yıllar önceki Aylin bu!</em></p>
	</div>
  </body>
</html>