<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top bold html5_section">
		<p>Kuzey kapısından kente girmeden, efendisi, Epiktetos’u<span class="regular"><a class="si-noteref epub-type_noteref" href="#f2" id="backlink-2">*</a></span> nekropol önünde durdurdu. Mezar Epiktetos’a aitti. Kölesine döndü:</p>
		<p>— Bak, o da köleymiş, dedi, ama felsefeciymiş, diye ekledi.</p>
		<p>Epiktetos, bir şey demedi.</p>
		<p>Efendisi, kitabeyi okudu:</p>
		<p>“Ben; köle, sakat, fakirlik ve yoksullukta başka bir İros olan, bununla birlikte, Allahın sevgilisi bulunan Epiktetos’um.”</p>
		<p>“Emirlerinize başkaldırdım mı? Bana verdiğiniz armağanları boşuna harcadım mı? Sizden hiç sızlandım mı? Tanrısal bilginizi hiç suçladım mı? Benim halimden hiç tedirgin olduğumu gördünüz mü? Beni hiç kırılmış, sızlanır gördünüz mü? Bu muhteşem gösteriden çıkıp gitmemi mi istiyorsunuz? Çıkıyorum... Beni buraya almanızdan dolayı size bin kez şükrediyorum.”</p>
		<p>Efendisi, Epiktetos’a döndü:</p>
		<p>— Sen, felsefeci olamadın, keşke olsaydın, seni dostlarıma tanıtırdım, böylelikle sevindirirdin sahibini.</p>
		<p>Epiktetos, bir şey demedi.</p>
		<p>Efendisi, atın sırtından aşağıya, Epiktetos’a eğildi:</p>
		<p>— O, inançlıymış, dedi.</p>
		<p>Epiktetos, şöyle yanıtladı onu:</p>
		<p>— İnançsız olmak, tıpkı inançlı olmak gibi bir inançtır efendim. İnanç dediğimiz, biz ölümlülere ‘var’ görünür de, ölümsüzler için ne anlama gelir, bunu bilemem.</p>
		<p>— Kentlerin de tanrıları var... Kentler inançlı mı, inançsız mı peki?</p>
		<p>— Tanrılar, adlarına kurulu kentlerin inancına kanıt gösterilebilir mi dersiniz efendim? Kentlerin İskender’den, Sezar’dan önceki inançlarıyla sonraki inançları aynı inanç mıdır? Boşaltılsa kent, inancı kalacak mıdır? Ya da hiç tanımadığımız insanlar gelip kuşatsa kenti, kent artık yeni sahiplerinin inancını mı taşıyacaktır?</p>
		<p>Efendisi sabırsızlandı:</p>
		<p>— Sen, kentlerin inancı olamayacağını mı söylüyorsun?</p>
		<p>— Hayır efendim, kentlerin inancının, kent inancı sayılamayacağını, ama kentlilerin bir inanca ya da inançsızlığa sahip olsa da bunu ancak kentlerde yaşayabildiğini söylemek istiyorum.</p>
		<p>Efendisi atını kamçıladı:</p>
		<p>— Felsefeci Epiktetos öyle söylememiş ama...</p>
		<p>Epiktetos, sırtındaki heybeyi tartarak dengeledi, efendisinin peşinden seğirtti:</p>
		<p>— O, bunu söylemekle kalmamış efendim, yaşamış da. Yaşadığı içindir ki kent bunu yansıtabilmiş...</p>
		<p>Efendisi arkaya döndü:</p>
		<p>— Hadi gecikme köle!</p>
		<p>Sonra kendi kendine söylendi:</p>
		<p>— Allah Allah, bu adam topalmış da, yeni fark ediyorum.</p>
		<p>Domitianus Takı’ndan geçip kente katıldılar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f2"><a class="si-backref" href="#backlink-2">*</a> Epiktetos ile efendisi arasındaki konuşmalarda, alıntılar, Epiktetos’un <strong>Düşünceler ve Konuşmalar</strong> (Çeviren: Burhan Toprak, İnkılap ve Aka Kitabevleri, 1967) adlı yapıtından aktarılmıştır. ‘Epiktetos’, ‘satın alınmış adam, köle, uşak’; ‘İros’ ‘İthake’de ünlü bir fakir’.</div>
	</div>
  </body>
</html>