<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top bold html5_section">
		<p>Sütunlu caddedeki meyhanede oturmuşlardı. Epiktetos, heybedeki notları efendisine okuyordu:</p>
		<p>“Aklın emrettiği prensiplerle yönetilen bir kentte; düzenin, ölçü ve çekingenliğin bulunduğu görülür. Böyle bir kentte en doğru inançlar ele alınacak ve her türlü erdem baş üstünde yer bulacaktır. Orada adalet nur saçacaktır, güvenlik iyi düzenlenecek, herkesin çoluğu çocuğu olacak ve bu çocuklar iyi terbiye edilerek yetiştirilecek, herkes imanla Allah’a kulluk edecektir. Koca karısından hoşnut olacak ve komşusunun karısına göz koymayacak, kendi geçiminden mutluluk duyacak, başkasının servetini kıskanmayacak, kısacası bütün ödevler yapılacak, bütün bağlar iyice korunacaktır.”</p>
		<p>Efendisi doğrulup kalkınca, Epiktetos aceleyle öteberisini topladı, heybesini sırtına vurup peşi sıra koştu.</p>
		<p>Sütunlu cadde boyunca ilerlediler, efendisi atını agoraya döndürdü.</p>
		<p>— Epiktetos’u sevdiğini bilmiyordum.</p>
		<p>— Kızdınız mı efendim?</p>
		<p>— Mezarlıktaki kitabesinde hoşuma gitmişti söyledikleri.</p>
		<p>— Şimdi hoşunuza gitmedi mi efendim, canınızı mı sıktı?</p>
		<p>— Sana bir soru Epiktetos, sen felsefeci Epiktetos’un sözünü ettiği aklın prensipleriyle yönetilen kent gördün mü hiç, var mı böylesi, bana diyebilir misin?</p>
		<p>— Kentler, insanlarla yaşar efendim, varlığını onlarla sürdürür. Bütün tutkuların vatanıdır kent.</p>
		<p>— ‘Tutkuların vatanı’ dediğine göre, ‘aklın prensipleri’ olamayacak demektir, yanılıyor muyum?</p>
		<p>— Ama insanlar kentlerin gördüğü iyilikler karşısında sevinçlerini yansıtırken başına gelen kötülüklere karşı da  var gücüyle direniyor efendim! Demek, kent kurup bağlanmak için nedenleri var insanların. Baksanıza efendim, hem kurmak için can atıyor hem de aklın prensiplerine uydurmak için çabalıyorlar.</p>
		<p>Efendisi, bir an dönüp Epiktetos’a baktı, “Ne de çirkin şu köle Tanrım,” dedi yüzünü buruşturarak.</p>
		<p>— Yani, diye sordu.</p>
		<p>— Kentlerini akıl dışına terk etmemek için var güçleriyle çabalıyorlar efendim. Bu yüzden bir konak gibi değil yuvaları gibi görmek istiyorlar. Öyle ya, konakta konar göçersiniz efendim, yuvada yavrulanır yerleşirsiniz... Herhalde insan, bunu düşünerek de kurmuş olmalı kenti, yavrulamak, onları güvende tutmak için.</p>
		<p>— Ben evli değilim, yine de kentteyim ama Epiktetos. </p>
		<p>— Evet haklısınız, ama çocuklarınızın yalnız babalığını üstlenmem için değil, aynı zamanda onlara sahip çıkmam için de yanınıza almadınız mı beni efendim?</p>
		<p>Efendisi atını durdurdu:</p>
		<p>— Beni suçluyor musun köle?</p>
		<p>— Haddime mi düşmüş efendim, çocuklar için elinizden geleni yapmadığınızı kim söyleyebilir?</p>
		<p>— Az önce, kent, kentliyle vardır, diyordun. Kenti yıkanlarla kentte yaşayanlar aynı insanlar değil mi? Kentini yok eden kentliyse, onu yeniden nasıl var edecek?</p>
		<p>— Kent, göze alma yurdudur efendim. Göze alansa, kentini savunan en yürekli kişidir. Oysa katlanan, sineye çeken, hele göze girmek için dalkavukluk yapan biri, kenti şuracıkta can çekişirken onu terk edebilir. İnsan bir kenti terk etmeyi mi yoksa ona karşı kavgaya girmeyi mi yeğlemeli efendim?</p>
		<p>Agoranın en uç noktasına gelmişlerdi. Tepedeydiler. Aşağıda Maiandros’un kolu Lykos, maiandroslaşarak ovada, göz alabildiğine uzanıyordu.</p>
		<p>Efendisi, atının başını çekti.</p>
		<p>— Sevmedim bu kenti, gidelim, dedi.</p>
	</div>
  </body>
</html>