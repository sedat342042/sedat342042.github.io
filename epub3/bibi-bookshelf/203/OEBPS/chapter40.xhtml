<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Alaattin’in hayvan gibi parıldayan gözlerinden hep ürküntü duymuştur Sermin; sanki her an atlayıverip parçalayacaktır onu, adamakıllı korkmuştur, <em>hani köpekle karşılaşır da korkar insan, gerisin geri gitmek, kaçmak, yok olmak ister, öyle;</em> ne alıp veremediği vardır bu adamın kendisiyle. Ankara’danmış, olabilir, ama hiçbir yerden anımsamıyor onu, gördüğünü de sanmıyor kesinlikle, neden düşmanca bakışları; bir kötülüğü dokunmuş olamaz ki, birbirlerinin yaşamına, ucundan kıyısından katılmış değiller çünkü, öyleyse nereden kaynaklanıyor bu? Düşmanca duygu beslemek için, herhalde bir kötülük gördüğünü düşünmesi gerekir insanın, ne kötülük görmüş Alaattin ondan? </p>
		<p>Bir ara söylemiştir Kerim, Ankara’dan tanıdığını, ama ortak bir çalışmada yer almadıklarını, herhangi bir ilişkilerinin bulunmadığını, birbirlerini şöyle tanıyıp geçtiklerini yalnız, o kadar. Suyunun suyu ilişki, insanın bir diğerine düşmanlık beslemesine yeter mi. Şu son günlerde, etkinliklerde evirip çevirdikçe kafasında bunu, yanıt da bulamıyor işin kötüsü, bunaldıkça bunalıyor... </p>
		<p>Bir insan, en yakınındakilere, kendisine ne kadar rol yapabilir, ne kadar zaman; oynaması haftalar, aylar, yıllar boyu sürebilir mi; işte sonuna gelmiştir artık Sermin, film kahramanlarının planlarında görüldüğü gibi, hastalıklı sayıklamalarla son anda hata yaptığını kurmuş, bu hatanın kaçışlarını suya düşüreceği kaygısıyla tüyleri diken diken olmuştur; rüyalarına girmişçesine, her an sıçratmıştır onu yerinden.</p>
		<p>Şimdi işte pislik biri, nereden bulunup gelmişse, soğukkanlılığını sınamıştır sanki, bunu yitirtmek için ona. <em>N’olmuş, herkes böyle sormaz mı;</em> Kim yazacak, demez mi, nereden boş bulunmuşsa öyle, <em>niye ama o düşmanca bakış? Falan ya da filan kişi, her belgeselin bir yazarı olmaz mı;</em> Kerim’in metin yazarlığının onda yarattığı alışkanlıktan kaynaklanmıştır belki bu, çıkıvermiştir işte ağzından öyle, şimdi bir ur gibi içinde büyümeye koyulmuştur sıkıntı; <em>Allahın cezası herif!</em></p>
		<p>Yüzmüş yüzmüş, kuyruğuna gelmişken tam, çelme mi takacaktır bu adam şimdi ona, içi ürpermiştir soğuk soğuk. Çoluk çocuğunu toparlamaya, yurdunu yuvasını yeniden kurmaya çabalarken, inceden inceye planını uygularken, <em>olacak şey değil!</em> Herkes yolunu bulup bu kokuşmuş ortamdan kurtulmaya çabalıyorken; kaçmaya ya da çevresinde kim varsa sevdiği, onu kaçırmaya; Sermin, başka türlü mü davranacaktır?</p>
		<p>Candan desteğe gereksinimi olduğunu düşünmüştür, kuşkusuz Kerim’dir bu, hele şunca sıcakken araları. Öyleyse bu gece konuşmalıdır onunla; kendisini odasına kilitlemesine izin vermemeli, eve dönüşte kopup kapanmasını cilveyle, işveyle ya da onu etkileyecek bir başka yolla engellemelidir. Nicedir taşranın romanını yazdığından, yazmak istediğinden söz edip durmuyor mu, en iyisi, çalışmasına katkı sağlayabilecek kimi dedikodular aktarmak; sonra tabii gecenin ilerleyen saatinde usulca, yumuşacık uyarıp, ona ihtiyacı olduğunu hissettirip...</p>
		<p>Hep kuşkularla yaşamıştır Sermin; <em>bir yere gelin gitmek ne demek, tüplü fidan gibi, kılıf hoyratça sıyrılıp atıldığında kolay mı uyum sağlamak o kaba, sert, haşin toprağa; incecik kökler, kılcal kılcal nasıl yayılacak orada? Hem kim demiş her gelin, taşınır her yana, kılıfı kocasıdır; olur mu öyle saçmalık?</em> İşte gelmiştir, buradadır, yaşamak için direnmektedir, çocukları için, sonra kocası için, sudan çıkmış balığa dönmemiş midir buraya geldiklerinde? Bütün bağlantıları koparılmış, cıvataları sökülmüş, kırılıp dökülüp öylece terk edilmiş bir kasetçalar gibi tıpkı, ama işe de yaramayan bu arada, kendisine bile yararı dokunmayan? Baba yurdu mudur burası, ne işi vardır, kaç yıl daha dayanabilecektir böyle bir yabancılığa, saksı içinde yaşama zorunluğuna?</p>
		<p>Az kahır çekmemiştir Sermin, dört kişinin mutluluğu, onun yaratacağı ortama bağlıdır çünkü, o yağlamalıdır ki tıkır tıkır çalışsın Zetina, yoksa her gün fire verecektir yuvası, Kerim ayrı telden, şu sıralar daha çok erkek arkadaşıyla ilgilenen Asu’yla internetin başından kalkmayan Mustafa ayrı telden çalmaktadır. </p>
		<p><em>Taşra yaşanmaz değil, ama bir başka seçeneğiniz yoksa, çaresizseniz, zorunluysanız, ne olmuş, ölüm yok ya ucunda, yaşar gidersiniz; ne diye didişeceksiniz, ne diye kendinizi karşı safta göstereceksiniz, onların yanında yer almak, öyle görünmek sizi mutlu edecekse, neden kaçınacaksınız bundan, ne gerek var böyle davranmaya?</em> Bunu başarmanın bir tek yolu vardır oysa; çatışmak değil uyuşmak, yani kaçmak! Bu yüzden Sarayköy cehennemine geldiğinden bu yana hep kaçış çabası içinde olmuştur Sermin; kendinden kaçış, başkasından kaçış ama kaçış; ne olursa olsun kaçış; görümcesiyle kaçış, Amslarla kaçış, şenlikle kaçış, sığınakla kaçış, hep ama hep kaçış; artık yorulmuştur Sermin, kaçak olmaktan yorulmuştur, ya gerçekten sınırı aşmalıdır ya da tutuklanıp kalmalıdır burada, bir cehennem kazanında gibi...</p>
		<p>Gücü tükenmiştir Sermin’in, bu nedenle Alaattin gibi pislikler çıktığında karşısına, soğukkanlılığını yitirmekte, eli ayağı arapsaçı olup birbirine girmektedir; açıkta akıntıyla giden biri gibi paniğe kapılmakta, tutunacak dal aramaktadır kendisine. Kerim’se o sırada kıyıda kabuk toplamaktadır belki onun için, kolye yapıp armağan edecektir, çocukları da takmıştır peşine, boğulduğunu görmeksizin...</p>
		<p>Şarap mı vurmuştur biraz, sezememiştir, bu Kerim de nereye gitmiştir böyle, yine yalnız bırakıp onu? <em>Ay, ne güzel eğleniyoruz! </em>Eğlenmektedirler de daha, üstelik pek güzel, alımlı bulmaktadır kendisini bu sığınak gecesinde; elbette bütün Amslar bir albeni halesiyle dolaşmaktadır çevrede, ama o bir başkadır sanki, bir aşk yıldızı gibi katmer katmerdir, gülüşe gülüşe şaraplar devirmektedir görümcesiyle. </p>
		<p><em>Bu Faik Bey de nereden geldi yanıma, ne zaman;</em> gözlerini de dikmiştir gözlerine, etkileyicidir tabii gözleri, gülüşmüşlerdir, o anlatmıştır, Sermin gülmüştür; çocukların başarısından söz etmiştir, gülmüştür; onların nasıl zeki, yetenekli olduklarından, gülmüştür; Kerim’in yazarlık yeteneğinden söz etmiştir, gülmüştür Sermin...</p>
		<p>Sonra ne olmuştur peki? Sığınaktan çıkarken, hani enişte artık kapanış vaktinin geldiğini söylediğinde, görümcesi, aman havai fişeklere yetişelim dediğinde, sonra palas pandıras bir koşu başladığında...</p>
		<p>İsmet İnönü Lisesi’nin bahçesinde bir şeyler mi olmuştur, çok güzel, çok duygusal, çok hoş üstelik; bir uzun sap kocaman margirit takarak kulak arasına, saçlarından fışkırmış olmalıdır öylece; Ne kadar güzelsiniz, ne kadar mahzun, sizi öpebilir miyim, n’olur izin verin mi demiştir Faik Bey, sonra birden havai fişekler mi patlamıştır; ah hatırlayabilse Sermin...</p>
	</div>
  </body>
</html>