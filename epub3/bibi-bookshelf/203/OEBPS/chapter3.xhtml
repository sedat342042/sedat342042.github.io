<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Bu davul da ne diye ben böyle birden kendimi bilmez gibi... Başım, yağlıboya kutusuna bandırılmış, fırçalaya fırçalaya kaldırıp yastıktan...</p>
		<p>O tül hışırtısı... rüyasında görmüş gibi, gel gel mi diyor, kaş göz mü ediyor, ama konuşmuyor, tülün gerisinde. Tül saydam ya görünmüyor yine de, dipdiri bedeniyle sesleniyor yalnızca, söyleniyor ya da. <em>Silkeliyorum başımı, sonra o önde ben peşinde yitiyoruz gecede.</em> Belki sis var ondan, belki karanlıktan; bir yerlerden geçiyorlar, anlaşılmıyor nereler olduğu. Bak, diyor Kent Ruhu, adıymış bu; Nasıl buluyorsun beni? <em>Şaşkınım ben, nerelere geldiğimizi çıkarmaya çalışıyorum.</em> Bir yandan düşünüyorum da, kimin ruhu Kent Ruhu? Bir cin bu, Göksel mi? </p>
		<p><em>Göksel, diyorum, sen Göksel’sin, Kent Ruhu diye kimi kandıracaksın?</em> O zaman Göksel, Kent Ruhu, gidiyor sanki, yok gitmiyor, üstdudaklarının üzeri, yanakları kıllanıyor, kaşları kalınlaşıyor, sonra onu havaalanında karşılayan o yılışık gülüş ortaya çıkıyor kıvrıla büküle... Bir de genç kız yanında; Asu, diyor, elinde bir buket çiçek, diz kırıp uzatırken, bir an başı dönüp sendeliyor, o kıllı ayı koluna giriyor. <em>Göksel diye mırıldanıyorum; Hayır, hayır diyor, Asu bu; Aslı mı...</em> Lise sondaymış, üniversite sınavına hazırlanıyormuş... <em>Kent Ruhu, biliyorum,</em> ondan önce aşağı inmiş onu karşılamaya. <em>Göksel beni karşılayan, kentin bir ruhu varsa eğer bu, o işte; Kent Ruhu.</em></p>
		<p><em>Kendi kendime kurmuşum herhalde, Kent Ruhu gidiyor, belediye başkanı geçiyor yerine.</em> “Nasıl buldunuz Sarayköy’ü?” Eski çöp tepesi. Sekiz-on tane fıstıkçamı getirtmişler Kozak’tan, kıyılarına serpiştirilmiş çiçekleriyle köşeler çizen, küçücük bir alanda durmadan savrulup dağılan, sonra toparlanıp buluşan yürüyüş yolları, ortada çimli geniş bir daire, onun da ortasına, çişe tutulmuş çocuklar gibi  oturtuluvermiş fıskıyeli havuz... <em>Kız da peşimizde, onu izliyorum gözlerimi kaçırarak, çünkü ne zaman baksam gözleri gözlerimde, dayanamıyorum bakışlarına, ölemiyorum da, Kent Ruhu önümde ardımda dolandıkça hışırtılarla, yandırılıp yandırılıp soğutuluyorum... </em>Gülecek, hali yok. Ne evler var, bahçeleri bundan geniş, bundan güzel; Çay Tepesi’nden seyrine doyum olmuyor! Bakıyor tabii, hani dalga mı geçiyor adam diye, sanki bilmiyor kenti...</p>
		<p><em>Kentmiş...</em> Yılışık gülüş yalan söyleyecek değil ya. Bir yıl önce kent yapılmış Sarayköy, duymamış; Nasıl olur duymazsınız Yılmaz Bey? <em>Niye olmasın, işim gücüm yok da Sarayköy haberlerini mi takip edeceğim onca kilometre ötede, umurumdaydı sanki?</em> Efendim, referandum yapılmış, hiçbir Sarayköylünün hoşuna gitmiyormuş bu ad. Kentli olmuşlar ama soyadları ‘köy’lüymüş hâlâ. Derneklere, meslek kuruluşlarına, kurumlara, öteki kuruluşlara, kişilere yazmışlar, ne kadar hemşeri varsa herkesi göreve çağırmışlar... Toplam altmış dört ad belirlenmiş. Saraylı, Sarayüstü, Sarayköşk, Saraykent, Saraykom, Sarayhan, Hansaray, Sarayhisar, Hisarsaray, Saraybakan, Sarayova, Ovasaray, Sarayöz... Bir de hakiki Saray diyelim madem öyle... Saraygöz, Sarayköşk, Sarayönü, Saraydeniz, Denizsaray, Denizlisaray, Saraylıdeniz, Güzelsaray,  Sakızlısaray, Saraylısakız, Sakızsaray, Saraysakız, Sulusaray, bak bak... Sarayalan... Olur mu, saray alanı bozup sarı yalan diye seslendirip alaya alacaklar komşu iller... Sarayşehir... Densizin biri de tutmuş Galatasaray olsun diye... Yılışık gülüyor, neye gülüyor, Galatasaray densizliğine mi, Sarayşehir’e mi, yalanlı saraya mı? Anlatıyor yılışık gülüşlü kiloş ağız.</p>
		<p>Çöplerin başlangıçta at arabasıyla toplandığını, sonra çöpler için traktöre terfi edildiğini, ardından ilk kez, kimbilir belki 1960’ta, bu iş için özel iki çöp kamyonunun satın alınıp hizmete sokulduğunu... <em>Dünkü çocuk bu adam, neyi biliyor?</em> Yoksa yaşını göstermeyenlerden mi, sorsa büyük çıkar belki ondan... </p>
		<p>Ya bilmesi gerekenler? </p>
		<p>Menderes’in kıvrım büklüm akışla ovayı karışlayışı, avuçlarıyla sıvazlayıp, ötede çatalağız üstüne çatalağız, dolambaç kök püskül püskül denize gömülüşü. Dolsun durmadan deniz, Sakızlı bu yakada kalsın, Denizli öte yakada, olacak tabii. Denizli’yle Sakızlı’nın arası kaç kilometre, dört mü beş mi, hoş, arasını evler kaplamış, yine de ayrı işte iki mahalle. Çekemeyenlerin birbirini dürtüşü, birbirine düşmüşlüğü... İl olacak da geçecek mi bu, kalkacak mı ikilik; düşman bunlar. İnönü’nün geldiği yıllarda bile böyleymiş, o zaman Denizli yoksulmuş, Sakızlı’nın keyfi yerinde. Sahildeki tarlaların, kemik gibi, kızlara atıldığı dönemler. Şimdi iş tersine dönmüş, Denizli turizmin keyfini çıkarıyor, Sakızlı perişan... Perişan da ne; ‘organize sanayi’, öyle diyorlar, pırıl pırıl ovanın üzerinde. O olmasa ova, ıslak, gergin, kamış gibi kamçı kamçı şaklayacak bereket tanrıçasının karnında, <em>Göksel sen misin?..</em></p>
		<p><em>Yastığın yanında bir baş, gözleri açık, yüzü bembeyaz; girerken koynuma aşk, çıkarken ölüm, bunun tanıklığını yapıyor gözleri... Ellerimi uzatıyorum, sırtını dönüyor, ders çalışacakmış...</em></p>
		<p><em>Kent Ruhu falan deyip durma bana. Osun sen, biliyorum.</em> Yılışık kiloş, biçim değiştiren torba gibi kıvrıla büküle yeniden tüllere bürünüyor. Dikkatle bakıyor ya, yüzü görünmüyor... Bir şeytani gülüş var dudaklarında. <em>Ben öldürmedim seni, hayır, bakma bana öyle, bekle biraz dedim yalnızca; nereden bilebilirdim çocukluk yapacağını, sonra nereden bilebilirdim... Bağışla beni Göksel, yani Kent Ruhu, işte ayaklarına geldim, teslim almaya değil, teslim olmaya, sığınmaya; ben öldürmedim, medim, medim...</em> Tüller, bakırdan ziller çalıyor, çekiçler inip kalkıyor; kapanıyor ayakları dibine. Sonra yeni bir işaretini alıyor sanki Kent Ruhu’nun, peşine takılıyor yeniden, geldikleri gibi geri dönüyorlar. Soğumamış yatağı, tüller, alnını yelpazeliyor. Üzerini örtüyor. Serinliğini kuşandığı mayıs çiçekleri kokuyor her yanı tülün, biraz da toprak; taze toprak, kazılmış, eşelenmiş toprak... Döndün ya, diyor, artık önemli değil, uyu şimdi; Kent Ruhu’nu düşün, onunla yüz yüze gelmek istemiyor muydun, işte karşındayım. Uyu hadi...</p>
		<p><em>Bakıyorum, kim o davulun tokmağını vuran sabahın bu saatinde? Davula değil, kafama vuruyor. Her güm beynimde, güm güm de güm güm, güğüm.</em> Sarayköy’ün bakırcılar çarşısı esnafı toplanmış, her biri elinde çekici, aralarında çevirip çevirip indiriyorlar kafasına, yok yok, bando bu, Sarayköy bandosu, ama niye genç bunlar... <em>Bizim zamanımızdaki gibi... İsmet İnönü Lisesi’nin bando takımı... </em>Çekiyor tülleri, tüller raylardan zızt akıyor aşağıya. Dünyanın yolunu, güneşin tersine katedip gelmiş, başını bu kazancıların ellerinden kurtarmalı. Dönüyor yatağa, fırçayı, uykusuna bandırıyor... öyle uykusuz, öyle yorgun. </p>
		<p><em>Odada ne kadar örtü varsa üzerime çekiyorum. Mayısa gelmişmişiz...</em> </p>
		<p><em>Kent Ruhu’nun mayıs serinliği değiyor alnıma, hışırtılarla, gözümü açıyorum... Ben, Asu, diyor.</em></p>
	</div>
  </body>
</html>