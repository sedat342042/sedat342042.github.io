<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Çocuk bu Ercan</em>,<em> evet çocuk, gelişmemiş oğlan çocuğu, uzaktan gören, taşra delikanlısı der onun için, öylesine çocuk. Kim inanır İstanbullarda düşüp kalktığına, yalan söylüyorsun der güler.</em> Tanımasa o da böyle düşünürdü herhalde. Bir zamanlar İstanbul’da ünlenmiş Sarayköylü tiyatro, sinema oyuncusu, reklamların tanınmış yüzü, milyonlarca insanın yakından tanıdığı Ercan, <em>bu ha;</em> doğru olmaya doğru elbette, ama bu doğru çatışır durur içinde. </p>
		<p>Hangisidir doğru olan? </p>
		<p>Aysel’in bildiği elbette. O kadar yakındırlar artık, etle tırnak gibi. Yatağa da girdiklerine, her şeyleri konuştuklarına göre, eğer konuşacak başka konu kalmamışsa tabii. </p>
		<p>Değil ona, kimseciklere anlatamayacağı çok kök var yüreğinde elbette, kinin acısı üreten durmadan. Bunları ona bile söylemeyecek, hiç kimseden acıma dilemiyor ki, niye anlatsın başkalarına. Anlatmayacaktır elbette, <em>hiçbir zaman!</em> Ama yine de çok yakındırlar Ercan’la, yakındırlar işte, daha başka nasıl dile getirilebilir bu. Metin’e de söylemiştir aralarında olup bitenleri, bir gizini saklı tutarak çocuğun, tabii Metin’in gizini de ondan kaçırarak.</p>
		<p>Nasıl bir erkek o öyle? <em>Oğlan mı, adam mı ne?</em> Herkesin bir dramı var işte, hiç derdi yokmuş gibi görünenin bile derinlerinde bir yerden hemen kan sızacaktır dürtüldüğünde, bellidir bu. Seviyor bu oğlanı; âşık ona, yaşamının akşamüstünde Tanrı’nın bağışı. <em>Hayır, aldıklarının, tabii ya, aldıklarının karşılığı! Bir eksikliyi vererek armağan olarak...</em></p>
		<p><em>Yine armağan, yine hüzün,</em> tıpkı Metin gibi... Henüz kendine gelmemiş, cinselliğinin bilincine ermemiş, bunu algılamaktan uzak oğlan saflığında bakmıştır Ercan. Derin, koyu mu koyu. Sonra çorap söküğü gibi çekmiştir Aysel bir bir. Severek, öpüp okşayarak, şefkatle sarıp sarmalayarak; Sarıl bana, sarıl anneciğine, diyerek, saçlarını parmaklarıyla tarazlayıp, yapıştırıp burnunu koklayarak bedenini, yatırıp sonra göğüslerine, yorganı çekip başlarından, çıplak memelerinin üzerine yumuşacık yüzünü bastırarak, aralandıkça memelerinde yanmış gözyaşlarının serinliğini duyup, dayanamayıp o da salarak... Müşerref Hanım’ın, dışarıdan birbirine karışan ağlama seslerini dinleyip buna bir anlam verememekle birlikte ölesiye merak edeceğini düşünerek... <em>Tanrım, sen kullarına bunca ezayı cefayı reva görüp sonra tapınmalarını nasıl beklersin onlardan, ama nasıl?</em></p>
		<p> İstanbul’da sorun olmamıştır elbet, niye olsun, kim kime dum duma, biri de böyle yaşayıverir olur gider, bunun çetelesi tutulacak değildir ya, asıl sancıları Sarayköy’de yaşamıştır, gençliğinde, yeniyetmeliğinde daha, kendilerine gelir olmaya başladıklarında. O zamanlar, kızlar da oğlanlar da, kendi aralarında bu anlamda bir kapalılık yaşamıyorlardır. Belleğinden bir türlü sökemediği zehir sızıntısı da bundandır zaten. Bereket kimsecikler bir şey sezmemiştir o yıllarda, ama bir günü var ki unutamamıştır Ercan. </p>
		<p>Üç akran Menderes kıyısına inmiş, sonra kadınlardan söz ederek oralarının nasıl bir şey olduğunu tartışıp çekişmişlerdir aralarında. Biri görmüştür, dudaklarını uzatmış; Na işte, dudaklarım gibi, demiştir, gülmüşlerdir. Ardından çıkarıp kendilerininkine bakmışlar, bir fark olmadığını düşünerek kızlarınkinin de hep birbirine benzeyeceğine varmışlardır. Ama bu arada oğlanlardan biri, elleyip küllemişlerdir tabii bu arada kendilerini, şişmeye başlamıştır. Öteki dünden hazırdır zaten; Hadi demişlerdir, ona dönerek, otuzbir çekelim. Ben utanırım, demiştir Ercan, şöyle öteye gideyim. Geçmiştir bir söğüt örtüsünün, hayıt öbeğinin arkasına, sözde onlara görünmeden aynı işi yapıyor, ötekiler bu arada Arzu Okay’ı konuşmuşlardır aralarında o biçim laflarla, sonra Alev Altın’ı soyundurmuşlardır önlerinde. Hâlâ şükrediyordur, o gün hiçbiri de çakmadığı için durumunu...</p>
		<p>“Ne zaman anladın böyle bir özrün olduğunu?”</p>
		<p><em>Bu bir özür, erkekler için böyle, ama özürlü bir insan sevemez mi, sevilemez mi?</em> Kendisi sözde özürsüzdür de, çocuk büyütebilmiş midir karnında? <em>Özür ayrı, cinslilik ayrı, cinsellik apayrı.</em> Gözlerin görmek zorunda olduğunu geç keşfetmiş bir delikanlı gibi hep beklemiştir Ercan. Sünnet kazası; böyle açıklamıştır Aysel’e. Teselli için ne söylemesi gerektiğini çıkaramamıştır bir türlü, toparlayamamıştır kafasını. Bin yıl düşünse bunu bulamayacak bir Aysel’dir Ercan anlatırken. Ama Aysel’i Aysel yapan dürtü, bir fırsatını bulup bakmasını sağlamıştır çabucak orasına, yeniden bakmıştır, gözlerine inanamayıp bir daha bakmıştır. İyice açığa çıkınca orasına baktığı, şımarıp sırnaşmıştır; Sen böyle de hoşsun, derken de bakmıştır yine, uzun uzun, dikkatle. Ama yani hiçbir tuhaflık yoktur orasında, bir kesik, bir kopuk, basbayağı herkesinki, yani tüm oğlanlarınki gibi bir uzantı. Yetişkin olarak bir tek Metin’inkini görmüş, meraklısı değil ki bunun; sünnetli de üstelik...</p>
		<p>Başka bir şey vardır o halde bu Ercan’da, evet evet bir gizi olmalıdır oğlanın... Öyle ya, İstanbul’da ne yapmıştır onca yıl? Böyle yakışıklı birini boş bırakmış değillerdir herhalde... Orada daha kolay geçirdiğinden söz etmiştir günlerini. Ama aynı tiyatroda, aynı oyunda birlikte sahne aldıkları bir arkadaşı, rol arkadaşlığının da kurduğu tuzakla ona sırılsıklam âşık olmuş, kız kendini derin kaygılara kaptırınca da gerçeği açıklamak zorunda kalmıştır Ercan; Ben eşcinselim. Oğlan oğlan bakmıştır Ercan, artık bunun kendisi için zorunlu bir mazerete dönüştüğünü ima ederek... Bereket tiyatroda, sinemada, eh hadi sanat ortamlarında, sorun yaratacak değildir bu, bunu görünce de rahatlamıştır Ercan.</p>
		<p>Akşam durup dururken Metin’e pat diye soruvermiştir Aysel; Sen hiç eşcinsel gördün mü yaşamında? Metin, gazetesinden burnunu kaldırmış, sağ elinde gazetesi, sol eliyle artık tamamen açılmış başını taramıştır:</p>
		<p>“Niye sordun?”</p>
		<p>Aysel, sabaha dek antikçağ Tanrı yontularının boynu bükük, mahzun uzantılarını düşünüp upuzun bir yaz başı gecesine, belki bir yaz gecesi rüyasına dalmıştır daha sonra.</p>
	</div>
  </body>
</html>