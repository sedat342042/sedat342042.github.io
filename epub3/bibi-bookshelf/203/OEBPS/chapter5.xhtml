<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Ercan da Sarayköy’de. İki yıl oldu mu, olmuştur, dün gibi, oysa ona yüz yıl sürmüştür her gün... Deli çocuk, Sarayköy’de yaşanır mı. Annesi yalnızmış, yaşlıymış, mutlaka gitmeliymiş, bakıcısı mısın sen; tep parlak kariyerini, bırak mesleği, tırmandığın zirveyi terk et, git gömül o Sarayköy balçığına...</em> </p>
		<p><em>Balçık yalnız Sarayköy’de sanki Ömer... Ulan sen İstanbul’un göbeğindesin de n’oluyor? İstanbul da balçık üzerinde değil mi?</em></p>
		<p><em>Eh Meral, alacağın olsun, durdun durdun, şunca yıl sonra..</em>.</p>
		<p><em>Ne arıyorum Sarayköy otobüsünde?</em></p>
		<p><em>Sahi ne işim var benim Sarayköy’de? Çıktığımdan bu yana adım atmadığım bu kentte...</em> </p>
		<p>Şu çağrı, başkanın süslü imzasını taşıyan; Sakız Şenliği ile İsmet İnönü Lisesi’nin bilmem kaçıncı kuruluş yıldönümü törenlerini onurlandırmanız... <em>Şu bizim ‘koca mektep’in ellinci yılı...</em> mı diyordu, nerde çağrı, tüh yanına almayı unuttu galiba, belki çantadadır, bak işte canı sıkıldı şimdi, elli miydi, olabilir yuvarlak bir sayıydı, altmış belki... İyi öyleyse tam zamanı, böyle fırsat düşer mi bir daha? </p>
		<p>Çağrıya uyuyor, bir-iki çiçek sepeti Omus’tan, belki kokteyller falan, yamru yumru üç-beş sakızağacını ziyaret her zamanki gibi, inci dongunluğundaki saydam sakız damlalarının yanına bağlanan balonlar, aman bereketi artsın... <em>Ulan ciddi çalışma yapılmadan kendi kendine nasıl artacak bunun bereketi? Kasabalı aklı, maksat sakız değil reklam, öyleyse verin adam gibi firmaya, çalışsın, araştırma yapsın, dört başı mamur kampanya yürütsün!</em> Ona da güçleri yetmez... </p>
		<p>Bir-iki yıl önce Omus’ta yaptıkları görüşme, ‘hemşehrileri’, öyle diyor başkan ‘h’nin üzerine basarak, ‘h’ mi kaldı dümbük, ehem ühüm, efendim reklam tanıtım dünyasının mümtaz siması Ömer Bey’in de bu konuda görüşlerini alarak, ve bittabi hani katkıları olabilecekse yani hemşehrileri olarak, Allah bin kere razı olsun diyerek...</p>
		<p><em>Ulan Ömer, sen de kasabalısın hâlâ! İçinde bir yerlerde titreme, cız eden bir şey, tutup o akşam yemeğe götürmen onları; özlediğin tattan bir parmak çalacaksın ağzına, bilmez miyim seni...</em> Eski günler konuşulacak, Denizli’yle Sakızlı fıkraları anlatılıp haha hoho gülünecek... Gece, bir kez daha ortaya çıkıyor akıl yoksunlukları ama olsun, bir ruh gibi şişeye konulup kapağı bastırılan esansın birazı da onda kalmalı, Sarayköy’ün köylülüğünde buluşmak üzere zavallı hemşerileriyle. Yine de buruk bir tat geceden kalan. </p>
		<p>Şimdiki başkan uyanık olmalı, ciddi destek var arkasında belli; Denizli’nin lüks kıyı otelleri sponsorluk üstlenmiş, sonra programlı görünüyor yapılan iş, bir politikaya oturtulmaya çalışılıyor, belli; <em>e olması gereken bu zaten...</em> </p>
		<p>İndiğinde tanışır, hoş herkes tanıyor birbirini, yıllar sonra hasret giderilecek o kadar. <em>Yerim hazırmış otelde, kimim kimsem kalmadığını biliyorlar tabii Sarayköy’de, gerçi bir-iki akraba var, duyarım, oradalar, duyarım da suyunun suyu, neyimizdir nerden bileyim...</em> O hengâmede bir de onlar çıkıp gelmese bari; He he biz akrabayız diyerek...</p>
		<p>Başkanın sevinci; Geliyorum, diye aradığında; ardından, düş kırıklığı; Uçakla gelseydiniz; Yok özledim, şöyle sıkı bir gece yolculuğu yapayım hemşerilerimle, dubleyi dikercesine değil de ağır ağır süzdürürcesine, imbikten geçirerek... Gülüyor başkan; Eh, siz bilirsiniz, diye ekliyor. Umurunda mı hemşerileri, derdi gece boyu düşünmek, Meral’le konuşmak teke tek. <em>Evet, haklısın ben istedim, ben dedim sana, kadınlar da başka erkekler tanıyabilmeli, ama kaç yıl önceydi, şimdi durup dururken, birden böyle, üstelik tam da âşıkken sana...</em> </p>
		<p>Hemşeri bahane, ne yapacak heybe kıçlı heriflerle çuval kıçlı karıları; ama Ercan, başka, <em>o benim için unutulmaz bir güzelliğin de adı aynı zamanda. Tatlı oğlan!</em></p>
		<p>N’apıyordur oralarda şimdi, şunca yıllık İstanbul yaşantısının ardından, <em>ah ah, bırak kardeşin ilgilensin, kimin kimsen de yok üstelik, bir annen bir sen...</em> Hüsnü varmış... Şu Kızıl da kök söktürüyor hâlâ Sarayköy’e, arada kulağına çalınır, hop oturtup hop kaldırışı Sakızlılılarla Denizlilileri, o tek yapraklık <em>Sarayköy Sesi</em>’yle. Çıfıt çarşısının çomakçısı, <em>helal olsun, bak böylelerine lafım yok, o</em> oturabilir kentte, öyle ya kent artık Sarayköy, <em>abovv...</em> Ha tamam, Kızıl’ın bir işi var, onlarla kavgası, göze göz dişe diş; <em>peki senin işin ne Ercan’cık, ne yaparsın sen onca hıyarın arasında, yol yordam bilmez kasabalılar dünyasında, mahpusluk bundan iyidir be,</em> kendi değerleri vardır, onlarla yaşar, oysa kasabada sürüden biri...</p>
		<p>Zavallı, gözleri doluyor o gece, sürekli burnunu çekiyor, ölüme gittiğinin bilincinde tabii, <em>ulan kardeşi de ne vicdansız Allahsızmış, bir de kadın olacak, alsana ananı yanına, bu oğlan nasıl baksın tek başına kadına? Nevizade’den çıkmışız, nasıl esmişse gitmişiz Bebek Kahvesi’ne, hadii bir de orda gömüldük mü hüzne, döndük yine içkinin başına.</em> Apaçık ağlamıştır oğlan; Bilemezsin, gitmek zorundayım, deyip deyip hıçkırmıştır, nasıl işlemiş içine kimbilir, kolay mı İstanbul’dan ayrılmak? </p>
		<p><em>Ben de bin beter oldum o gece, kusa kusa bittim. Meral yavrum, ıhlamur yaptı gecenin bir saatinde, nane limon kaynattı, bir ağlamak da bana geldi mi? Belli etkilendim Ercan’dan.</em> Kız nasıl sarılmıştı şefkatle, ana sıcaklığıyla, ama insan böyle zamanda bile sevişebiliyor... Yine de çok farklı bir gece olduğunu düşünüyor; doğrusu, dümdüz, olağanüstü düz, papazlar gibi bir sevişme, ama bir yanı vardı ki ayrıydı, kahvaltıda çocuklar çıktıktan sonra Meral demişti; Ne biliyor musun Ömer, şefkat sevişmesiydi bu, bütün gece, hep birleşiyormuşuz, anbean birbirimizdeymişiz gibi bir duygu işte...</p>
		<p>Böyle diyen Meral, evet evet, o Meral... <em>Neymiş ben söylemişim bunu; benim pek çok birlikteliklerim olmamış mı, şimdi o da bir kezcik yaptı diye böyle bir işi...</em> Deneyimmiş işte, anlatırmış da güler eğlenirlermiş, böylesine tavır almasına ne gerek varmış; aşkları sürmüyor muymuş, bu ilişki, aşklarını da güçlendirecekmiş görmeliymiş, bak bakalımmış... <em>I, ı, ı; çocuk kandırır gibi,</em> bir fantezi yaşadıkları sanki... <em>Ben söylemişim, tamam söyledim, biraz özgür bıraksak birbirimizi ne olur, dedim de, ben böyle ilişkiler yaşarken, üstelik anlatırken bunları, sen kendini çekmedin mi küçücük bir kaçamaktan? Durdun durdun da şimdi mi aklına geldi, yıllar sonra, hem de Omus’tan, benden maaş alan biriyle? Bari anlatma, adamın yüzüne baktıkça baktıkça, bir tuhaf durum... Ah Meral, akılsız sevgilim benim, gerçi genç de bir oğlan, dipçik gibi, ama yüz yüze nasıl, yahu açılsaydın yardımcı olurdum, ama nasıl yaptın bunu, o herifle, düşünmedin mi hiç, Ömer yüz yüze geldiğinde bu çocukla, olmaz yatmayayım diye...</em> Neymiş, daha fazla seçme şansı kalmamışmış, hem ne biçim âşıkmış o, aşkından kuşku mu duyuyormuş yoksa; bir de böyle diyor utanmadan... <em>Hadi ayıkla bir çuval pirinci şimdi, ne olacak, nasıl çıkacağız işin içinden, kimbilir belki iyi gelir bu Sarayköy bana...</em></p>
		<p>İşte ‘bu’ Sarayköy... Bando onu karşılamaya koşmuş değil elbette, iyi de sabah sabah işi ne burada, garajda, <em>aa çekim,</em> akılları sıra bando aracılığıyla kentte gezinti yaptıracaklar kameraya, <em>sevsinler,</em> kime vermişlerse işi, müsamerecilik oynayacak belli. <em>Bir yaşıma daha girdim, Alaattin değil mi o...</em> Şu meczup kurgucu, peygamberliğe soyunan, stüdyoya çevirdiği evde yangın çıkarmış da komşuları don paça atmış herifi. Kurumdan da uzaklaştırılmıştı galiba. O sıra gelmişti yanına, arka çıkmıştı; düzmüş demek paçayı, dört ayağının üzerine düşmüş, belli.</p>
		<p><em>Vurun lan davula, sarsılsın Sarayköy, ben geliyorum, Ömer, Omus’un patronu!</em></p>
	</div>
  </body>
</html>