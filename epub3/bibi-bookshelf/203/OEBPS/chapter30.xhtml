<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p><em>Bu tarafa doğru bir bakış fırlatıp sonra da Ülkü Hanım’la konuştuğuna bakılırsa benden ya da bizden söz ediyor olmalı Gülümser Hanım,</em> ama yanılmış da olabilir, görseydi onu, onun da kendisine baktığını o zaman selamlaşırlardı, hep yaptıkları gibi, daha ötesine geçmeden. Demek onu görmüş değil, <em>bakıldığı halde görülmez ya, öyle;</em> o anda aklına ya birden başka şey geldi ya da başkasını, başkalarını görüp onun için eğildi Ülkü Hanım’ın kulağına; tencere yuvarlanmış kapağını bulmuş, nasıl yakışıyorlar birbirlerine... <em>Hoşuma gidiyor bu, hani kentin remizi olur ya, Sarayköy’ün efesi, bankalarınki, öyle; efe kadar bu ikisi de simge, çatal kiraz gibi, ha bir de Hırkalı Ayı, o da yabana atılmamalı;</em> ya kendileri, bir varlar bir yoklar Sarayköy düzlüğünde; oysa bunlar, hiç değilse birkaç nesil gider, <em>Ülkü Hanım’la Hırkalı sürer de, Gülümser Hanım’ı bilemem,</em> onlar kadar kalır mı, biraz zayıf ötekilere göre.</p>
		<p>Gizli kapaklı yanları var Gülümser Hanım’ın bir kere, sır kadın, kışın hesabını yükseltir yükseltir, <em>yaz geldi mi bakarım hooop indirmiş,</em> dünya turlarına çıkıyor besbelli, <em>gel keyfim gel,</em> yaz boyu görünmez artık; sonra aile işleri falan da karışık anladığına göre, bir annesi var, ama onunla kalmıyor, <em>annesinin de hesabı bizde.</em> Birinde getirmişlerdir bankaya, Gülümser’in büyük ağabeyiyle yengesi, onlarda kalıyormuş kadın. Kız, evinde tek başına, annesini almıyor demek yanına; <em>bir ara pattadanak sormaz mı kadın, hem de bana;</em> Müdür Bey, Sarayköy’de huzurevi var mı; belli, demek sorunları var kadının. <em>Sen kızısın, niye sahip çıkmıyorsun annene, bu iş sana düşmez mi ağabeyinden önce;</em> sonra oturur kukumav kuşu gibi eczanesinde. O bile ziyaretlere gider banka müdürü olarak, bir ayağı bankadaysa öteki ayağı özel kuruluşlarda, şirketlerde, holdinglerde, sonra devlet dairelerinde, savcıda, emniyet müdüründe. Bunun anlaşmalı kuruluşları yok mu peki eczane olarak, o da gitse gezse, dolaşsa ya, <em>ama yo, hayır, oturuyor hep hanımefendi;</em> yıldan yıla gelir parasını çeker yalnızca, yatırmaya bile kalfasını gönderir, zengin tabii, tuzu kuru, malda mülkte gözü yok, atadan babadan zengin. Para çekmeye geldiğinde ziyaret de etmez, ayakucuyla şöyle yarım ağız hal hatır sorar, çıkar...</p>
		<p><em>Remiz memiz olamaz bu kadın, Sarayköy’e...</em> Oysa Ülkü Hanım başka, o herkesin gözü önünde yaşayan biri, nasıl yaşıyorsa öylece benimsenmiş. Bu demek değil ortada, herkesin gözü önünde yaşıyor Hırkalı Ayı gibi. Yine de Gülümser’den çok Hırkalı’ya yakın, kentle ilişkisi bakımından en azından. Hırkalı da Ülkü Hanım da her gün sokakta, orası senin burası benim. Biri herkesin eğlencesi; Beni belediye başkanı yapıverin, avuç açar, başkan olacak ya para toplar, öteki de gezer gün boyu, girip çıkmadık yer bırakmaz. <em>Ne bileyim sanki Sarayköy’ün genç kızlığı o.</em> Yani Sarayköy genç kızsa eğer, Ülkü Hanım’dır herhalde, <em>evet evet, tam böyle işte,</em> onun için de remizdir, <em>sağ olsun, hani ölüverse Allah gecinden versin, tüm kent katılır herhalde cenazesine.</em> Ama naturası da sağlamdır bunların, anası gelmiştir yüzüne, hoş bu da yetmişine varmıştır, <em>beni bile okutmuş, ulan ben yaşlandım, tepemde saç kalmadı, baktım ağabeyime o da öyle, bir de soğuk soğuk duruyor, ulan ne ana kalmış ne baba, iki baş, bir o bir ben, ikimiz de zürriyetsiz.</em> Hoş geldin ağabey, demiştir, hiçbir şey söylemeden öyle tor tor bakmıştır yüzüne, <em>nasıl canım sıkıldı, olur mu öyle, kalkıp bir sarılsana,</em> gençti çekip gittiğinde, bir gördü çökmüş, pimpiriğin biri olmuş, <em>değer mi bu, ha değer mi hayatta,</em> bir de tuhaf, rahatsızlandı, bayılır gibi oldu, apar topar götürdüler hastaneye, ee, Amerika’nın kıymetlisi, <em>kaldım öyle orta yerde...</em></p>
		<p>Takmış Göksel’in intiharına, <em>ulan asır geçmiş üzerinden, bırak onu da giderayak bari kendini düşün, evlen barklan, ne bileyim biraz rahatla, bak Aysel’e, oh-ho fıstık gibi yaşayıp gidiyor, o senin gibi el değilken gününü gün ediyor, bu yaşta bir de sevgili buldu, bulmakla da kalmadı, bir yanına kocasını, öte yanına sevgilisini alıp ablasının da ruhunu eze eze İsmet İnönü Lisesi’nin salonuna getirdi, ele güne göstermek için... Deli işte, ne halt ettiğini biliyor mu, sevgilisiymiş, yahu Kız Ercan’dan sevgili mi olur, Sarayköy bilmiyor sanki, eser akıllı Aysel.</em> Kentin tarihi homosunu oyuncak yapmıştır kendisine, geçende muavin bile pot kırdığının farkında değil, <em>öyle işte,</em> ağzından dökülüvermiştir adamcağızın, müdürüne karşı hem de; Aysel Hanım, çok acıyor herhalde Ercan Bey’e; Evet, demiştir, ne desin, atmıştır biraz; Zavallı, ünlü bir oyuncu eskisi, gelmiş sığınmış memleketine, sonra biliyorsun, erkekliği olmayan da biri, e bizim Aysel acıyor işte, kedi yavrusu gibi yanında taşıyor nereye gitse... <em>Kedi dedim de, yazık, süt dökmüş kedi gibi öyle bakıyor hep, hiç konuşmuyor, nasıl utangaç, boşuna dememişler, kız gibi gerçekten.</em> Liseden anımsayamıyor, silik biriymiş demek; <em>öyle olmasa,</em> kimbilir belki aynı sınıfta okumamışlardır hiç, <em>ama olsun,</em> tanırdı yine... <em>Şu bizim Aysel, bir de soruyor; Sen hiç eşcinsel gördün mü, e günaydın, n’olacak o da kendini avutuyor öyle, iki kimsesiz birbirimizi bulmuşuz, akşam çekildiğimizde eve, gazeteleri karıştırırım, müzik dinlerim, sonra açarım televizyonu, kanal değiştirir dururum, Aysel de odasına çekilir, bebekleriyle oynar.</em> Oysa gündüz böyle değildir, ikisi de nasıl hareketlidir, gece oldu mu havası kaçmış balon gibi susar kalırlar, kapanırlar da kapanırlar.</p>
		<p>Dışarıdaysalar eğer hareketlilikleri sürer yine, <em>birileriyle selamlaşıyoruz durmadan, hatta hoş beş, hal hatır, ayaküzeri hemen, zavallı Kız Ercan, yine öyle süklüm püklüm, zor, onunki de zor tabii. O kim o, Aysel’le sımsıcak kucaklaşıp öpüşen, sonra Ercan’ı öpen.</em> İyi akşamlar Metin Bey, der demez anımsıyor, uzattığı eline uzanıyor, tokalaşıyorlar; utanıyor, inşallah kızarmamıştır, kredi işi için bir akşam yemeğinde yanına oturttukları, iç gösteren, kısacık giysileriyle aklını başından alan kız... Herkeslerin birbirine fısıldadığı don sonra...</p>
		<p>İyi ki o anda bir kurtarıcı gibi önüne geriliyor da, Aylin’den özür dileyerek Kerim’e dönüyor, yanında eşi, <em>tam bir pırlanta, nasıl göz kamaştırıyor öyle, göğüs dekoltesi de paha biçilmez elmas gibi parıldıyor doğrusu.</em> Hacımustafendioğulları’nın bu iç güveysi, yine o kendine güvenmez tutumuyla, ama belli o da arayış içinde, <em>hah o da bulmuş gibi ellerime sarılıyor da biraz ferahlıyorum.</em> Eşi de sıcaklık gösteriyor, ama kadınlar arasındaki o gizli rekabeti, kibri görmemek elde değildir yine de...</p>
		<p class="Normal para-style-override-28"><em>Hay Allah senden razı olsun Kerim Bey, kendi utancımla yüzleşmekten kurtardın beni, sağ ol!..</em></p>
	</div>
  </body>
</html>