<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Sığınak</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>“Mann-yakk bu benim babam!”</p>
		<p>Orçun demiştir bunu, havai fişekler gökyüzüne ilk dağıldığında. Dönüp ona bakmışlardır hep birlikte; Erkan’ın gülmesi tutunca bozulmuştur Asu, başkana, üstelik oğlu tarafından böyle söylenmesi, <em>Mustafa olsa yapmaz bunu;</em> ters ters baktığını görünce; Niye kızıyorsun, demekle yetinmiştir Erkan, herkes gülüyor!</p>
		<p>Evet, herkes gülmüştür tabii, eğlence arıyorlar ya.</p>
		<p>McDonald’s’ın kasiyeri, gruplarına yenice takılan Funda, öteden sormuştur; Neden? Aferin, hoşuna gitmiştir kız, Orçun da gülmüştür bu kez; Gökyüzünü boyamak kolay, sıkıysa yeryüzünü boyasın bakalım! Grup hep birlikte hiyuu yapmıştır, gönülsüz de olsa o da katılmıştır Erkan’la birlikte... Sıkıysa sen yap görelim demiştir, bir başkası; aynı anda hepsi birden yeryüzünde yapılabilecek en dâhiyane buluş için kolları sıvamışlardır sanki; birbirini kışkırtmak için yarışa koyulmuşlardır hemen, dıştan belli etmeseler de.</p>
		<p>Oğlanlar birbirlerinin yüzüne bakmıştır, kızlarsa oğlanları tartmıştır o kısacık anda, sevgililerini, göz koydukları çocukları; Ne yapar bunlar, ne yapabilir; herkes çöp tepesinden uzaklara uçmuştur kösnülere gömülü kısık gözlerle.</p>
		<p>Sessizlik, o sessiz derinlik nasıl sığlaşıp da yüzeye vuruvermiştir anlayamamıştır Asu, gülüşmeler dikkatini çekmiştir; ardından dalgalanma olmuştur bir an için; Funda para topluyordur, kimlerden ne akıllar çıkmış, nasıl bir karara varılmışsa... Karpuz sözü çalınır gibi olmuştur kulağına; <em>Ne ne ne, karpuz mu? N’olacak karpuz?</em> Hahao yapılmıştır bir kez daha, yerlere yatılmıştır yeniden; Eee, n’olmuş yani, anlamadım işte, n’olacak şimdi bu karpuz, anlatın da öğreneyim, cebindekileri uzatmıştır bu arada Funda’ya. </p>
		<p>Bir grup oğlan, toplanan paraları saymış, ardından aralarında tartışıp fırlamışlardır, karpuz almaya. <em>Ay n’olursunuz anlatın şu karpuzu, hadi ama...</em> </p>
		<p>Üstelik kamyonla karpuz, <em>üüü dolu,</em> gecenin bir saatinde, Nereden bulacaklar peki; Bulurlar bulurlar, Aydın yolunda sürüyledir şimdi, müşteri bekliyorlardır. Birden çığlık atmıştır Asu; <em>Ay inanmıyorum,</em> yenice anlamıştır. Hahao yine...</p>
		<p>Herkes kalkmıştır yerinden; çöp tepesinin en dik yamacını bulmaya, yamaçtan aşağı fırlatıldığında, karpuzları çatlatacak kayalık, çıkıntı, tümsek aramaya... Sonunda karar vermişlerdir, yukarıdan bakıldığında teraslarla bölünmüş yamaç, bu iş için en uygunudur. Ama bu bölüm de karanlıktır işin kötüsü... Funda’dan çıkmıştır yine akıl; Kamyoncuyla pazarlığa bunu da katarız, istemezse vazgeçeriz, başka karpuzcu mu yok; yine rahatlama, hep birlikte bir hiyuu; <em>Akıllı karı valla Funda, McDonald’s’ı bu zengin ediyor zaten!</em></p>
		<p>Bu arada şenliği bir yana bırakıp çöp tepesindeki parka hava almaya gelmiş Sakızlılılar da ilgilenmeye koyulmuştur gençlerle, kimileri halka oluşturmuştur çevrelerinde. Özellikle de çocuklar...</p>
		<p>Kamyon geldikten sonra hele, hepsi de iyiden iyiye kaptırmışlardır kendilerini oyuna... Kamyonun o ırlana sallana gelişi, tempo tutuşları hep birlikte: “Baş-kan Or-çun, Baş-kan Or-çun!” Funda, koşmuş, kamyoncunun farlarını da katmıştır alışverişe, üstelik, kaçıp gitmesin diye, paranın bir kısmını da alıkoymuştur bir güzel... Oğlanların bir bölüğü çoktan indirmeye başlamıştır karpuzu. Hop hop atıp kamyonun kasasından, ötekiler up up tutup aşağıdan... Organize sanayinin çırakları da koşup yardım etmiştir, onlar da katılmıştır şamataya. Yamaç boyunca iki-üç kat sıralanmıştır karpuzlar, kimin kaç karpuz fırlatacağı hesaplanmıştır, yanı sıra nasıl bir düzende, hangi sırayla. Kim önermişse, yeri boyamanın şerefine birer kutu bira içilmesi kararlaştırılmıştır bu arada. İşçi çocuklar, garsonlardan önce koşuşturmuştur biraya, kendilerine bira alanlar kadar, bu çocukları doğal yardımcı görüp adamına ısmarlarmış havası atanlar da olmuştur tabii...</p>
		<p><em>Her şey hazır, start verilecek nerdeyse, ay ne heyecan, muhteşem bir şey, inanılmaz güzellik! Çevre üü ne biçim kalabalık, seyircimiz de tamam yani, gelenler var arkadan daha.</em> </p>
		<p>Biralar diplenip bitirilmiş, kamyoncuya işaret verilmiş, projektörler de döktürülmüştür yamaca. </p>
		<p>Babası gök boyama şenliğinin, Orçun’sa yer boyama şenliğinin başkanı, buna karar vermiş grup, Orçun en ortada duruyor bu sıfatla, <em>ne hava ama...</em> Grubu da o yönlendiriyor; Çocuklar, önce kutuları salalım; fırlatıyor kutusunu, ardından öteki kutular arka arkaya...</p>
		<p><em>Heyecanla Erkan’ın elini tutmuşum...</em> Boş bira kutuları tıngır mıngır yuvarlanırken, <em>seyirci bizi alkışlıyor,</em> kimbilir, belki de gizlice sevgililerine öpücük konduran kızları... </p>
		<p>“Sıra karpuzlarda!”</p>
		<p>İşçi oğlanlardan biri, arkadaşını dürtüp gülüyor, önlerindeki kızın poposunu işaret ederek, <em>olsun, hepimiz de eğleniyoruz, ne güzel!</em></p>
		<p>İlk karpuzu Orçun fırlatmıştır yine... Daha terasa gelmeden üzerinden geçtiği irice taş parçalamıştır karpuzu, karpuz ışıkta kıpkırmızı dağılırken çekirdekleri minik bir fıskıyenin damlacıkları gibi kamyonun ışığında yakamozlanmıştır.</p>
		<p>Ardından öteki karpuzlar gelmeye başlamıştır; yanı sıra üç-beş çocuk yamaçtan aşağı inmiştir yanlaya yanlaya, alt terasa; <em>Aaa, çocuklar karpuz yiyor!</em></p>
		<p>Karpuz dizisi azaldıkça azaldıkça yamaç renkten renge girmiş, desenden desene gömülmüştür sanki. Açık karpuz sergisi! Orçun bağırmıştır; Bunlar da bizim yer fişeklerimiz! Seyirciler alkışlamıştır çılgınca. Funda, usulca yükselip öpücük kondurmuştur dudaklarına Orçun’un; <em>Hımm anlayalım bakalım, yamanmış şu kız da yani; Aa, serseri, Erkan da tutmuş, beni öpüyor, dudaklarımdan hem de, neyse kimse görmemiştir ki!</em></p>
		<p>Bir kocakarı da, nereden gelmişse öyle, günah mıymış, yazık mıymış, öyle bir şeyler demiştir galiba; seyirciler uzaklaştırmıştır onu; Gel nene, gel hele, sen ne karışıyon, başkan yaptırıyo bunu! Söylenerek gitmiştir kocakarı; Yarın ruzimahşerde hesabını vereceksiniz bunun!</p>
		<p>Hep birlikte, çocuklar da seyirciler de Orçun’u omuzlara kaldırmıştır.</p>
		<p>Göktekinin ardından, yerdeki şenlik de heyecan vermiştir onlara, en az gökteki kadar.</p>
	</div>
  </body>
</html>