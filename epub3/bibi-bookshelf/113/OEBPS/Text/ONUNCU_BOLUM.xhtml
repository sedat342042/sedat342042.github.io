<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>ONUNCU_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="onuncu-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Onuncu bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Mareşaller...</span></h2>

    <p class="arabaslik" xml:lang="tr"><span class="bold">“İflas eden, bütün partileriyle cici demokrasidir!”</span></p>

    <p class="duz" xml:lang="tr"><span class="duz1">Ölçü gerçekten kaçmış!</span> <span class="italik-yaz">Devrim</span><span class="duz1">’de çektiğiniz şu koca manşete bak:</span></p>

    <p class="duz" xml:lang="tr"><span class="duz1">“Türkistan, Batılı bir ülke oldu!”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Olacak iş mi?</span></p>

    <p class="duz" xml:lang="tr"><span class="duz1">Yıl 1970. Sovyet Orta Asyası’nı böyle anlatmışsınız.</span></p>

    <p class="duz" xml:lang="tr"><span class="duz1">Dergide emredici planlamaya dayanan devletçiliği, komuta ekonomisini savunurken, özellikle Sovyetler Birliği’nde geçerli ekonomik düzeni de başarılı, şirin göstermeye çalışırdık. Demek ki bu sefer biraz ileri gitmişiz.</span></p>

    <p class="duz" xml:lang="tr"><span class="duz1">Biraz değil, fazlasıyla! Avcıoğlu bir de başyazı yazmış, “Turan” diye. Orta Asya devletlerinin 1960’ların sonunda İtalya’yı geride bıraktıklarını iddia edebilmiş... Sence inanarak mı yazmıştır bütün bunları?</span></p>

    <p class="duz" xml:lang="tr"><span class="duz1">Bilemiyorum. Orta Asya ülkelerine benim ilk gidişim 1989’da. İkincisi 1992’de, yani Sovyetler’in tarihe karışmasından bir yıl sonra. Türkmenistan, Özbekistan, Kırgızistan, Kazakistan ve Azerbaycan’da gördüklerim, yirmi yıl önce Doğan Bey’in yazdıklarını hiç de doğrulamıyordu. Türkiye’nin çok daha gerisindeydiler. Ekonomik açıdan perişan durumdaydılar. Otellerde, sokaklarda gördüklerime inanamamıştım. Her şey tel tel dökülüyordu. Yani “Batılı olan” Türkistan değil, Türkiye idi!</span></p>

    <p class="duz" xml:lang="tr"><span class="duz1">1998’de de gittin oralara, Aşkabat’a, Bişkek’e...</span></p>

    <p class="duz" xml:lang="tr"><span class="duz1">Evet. Çok değişmişti. 1992’de telefon edilemeyen, otel odasına girilemeyen, dünyadan tamamen kopuk, dışarıyla hiçbir bağlantısı olmayan yerlerdi. İlginçti: artık Türklerin yaptığı otellerde kalınıyor. İşlettikleri restoranlarda yenilip içiliyor. Açtıkları okullara gidiliyor. İnşa ettikleri yollarda seyahet ediliyor. Yaptıkları telefon santrallarıyla dünyaya bağlanıyor. Türk Hava Yolları’yla Batı’ya uçuluyordu.</span></p>

    <p class="duz" xml:lang="tr"><span class="duz1">Oysa otuz yıl önce neler yazabilmişsiniz! Avcıoğlu, bazı konularda işine gelen tarafları alarak, inceden inceye eğerek kendi maksadına uygun düşen bazen ince bazen kalın saptırmaları severdi. Kimi zaman tarihi olayları da kendi amacına uygun düşecek tarzda kendine yontardı. “</span><span class="italik-yaz">Yön</span><span class="duz1">’ün ilk yıllarında, Avcıoğlu’nun isteği üzerine, ona Londra’dan S. Finer’ın</span> <span class="italik-yaz">At Sırtındaki Adam</span> <span class="duz1">kitabını özetleyerek çevirip yolladım. Bu, çeşitli ülkelerdeki askeri müdahaleleri destekleyen değil, tehlikelerine işaret eden bir kitaptı. Avcıoğlu, yazarın çıkardığı ‘hisse’leri umursamaksızın, anlattığı ‘kıssa’lardan hoşlanmış olacak ki, birkaç sayı boyunca,</span> <span class="italik-yaz">Yön</span><span class="duz1">’de bir yazı dizisi olarak yayımladı. ‘Londra muhabirimiz’ diyerek benim de imzamı koydu.”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Tipik Avcıoğlu!</span></p>

    <p class="duz" xml:lang="tr"><span class="italik-yaz">Devrim</span> <span class="duz1">dergisinde askeri kışkırtmak, darbeye gidişi hızlandırmak için yararlandığımız bazı tarihler vardı.</span></p>

    <p class="duz" xml:lang="tr"><span class="duz1">Örneğin 10 Kasım...</span></p>

    <p class="duz" xml:lang="tr"><span class="duz1">Bu açıdan</span> <span class="italik-yaz">Devrim</span><span class="duz1">’in 10 kasım 1970 tarihli sayısı ilginçtir. Fotoğrafları, karikatürleri ve yazılarıyla bütün sayfalarında genç subaylara “Haydi artık ne duruyorsunuz?” havası basılıyordu.</span></p>

    <p class="duz" xml:lang="tr"><span class="duz1">Baksana manşete: “Mustafa Kemal Atatürk diyor ki: Türk ulusu, ne vakit yükselmek istemişse, ona ordusu öncü olmuştur...” Manşetin bir yanında Eflatun Nuri’nin ağlayan bir Atatürk karikatürü. Öbür yanında, bizim gözümüzde Milli Kurtuluşçuluğun simgesi sayılan kalpaklı bir Atatürk deseni. Sayfanın dibinde yine tarihten bir yaprak: “Mustafa Kemal’in Harbiyesi: Atatürk ve arkadaşları gizli dernek kurmuştu.” Bu yazının içinde ise Atatürk’ü, elinde kılıç Harbiye öğrencisi olarak gösteren bir fotoğraf...</span></p>

    <p class="duz" xml:lang="tr"><span class="duz1">Politika kulisinde bile “devrim” var. Atatürk’ten yaptığınız bir alıntının başlığını “Her şeyde devrim!” diye koymuşsunuz. Kulisteki ikinci yazının başlığı daha ilginç değil mi? “Başbakan Demirel, ‘Beni ancak üç albay götürür!’ demiş...”</span></p>

    <p class="duz" xml:lang="tr"><span class="duz1">Hesabınız buydu. Albaylar Demirel’i götürecek; partileri kapatıp parlamentonun kapısına kilit vuracaklar; size de “devrim”in kapısını aralamış olacaklar. 1970’in sonlarına doğru bu darbenin yaklaştığına kesin inanıyordun değil mi?</span></p>

    <p class="duz" xml:lang="tr"><span class="duz1">Heyecan basmıştı. Beş ay sonra askerler, yalnız Demirel’i değil bizi de götürdüler. Parlamentonun değil bizim derginin kapısına da kilit vurdular.</span></p>

    <p class="duz" xml:lang="tr"><span class="duz1">O günlerde böyle bir gelişmeyi aklının ucundan bile geçirmiyordun.</span></p>

    <p class="duz" xml:lang="tr"><span class="duz1">Doğan Bey, 17 kasım 1970 tarihli başyazısına “İflas” başlığını koymuş: “İflas eden yalnız Demirel iktidarı değildir. Bütün partileriyle birlikte cici demokrasidir, hatta cici demokrasinin egemen sınıflarıdır.” Bir hafta sonraki başyazısında ise “İktidar koltuğu boştur ve bu boşluğu yakın gelecekte hangi güçlerin dolduracakları bellidir” diyordu.</span></p>

    <p class="duz" xml:lang="tr"><span class="duz1">Avcıoğlu’na göre darbe bir oldu bitti haline gelmişti. O artık darbeyi yapacak olan askerlere, darbe sonrası yapılması gerekenleri yazıyordu. 1971 başında sırf bunun için alelacele bir el kitabı yazmıştı:</span> <span class="italik-yaz">Devrim Üzerine</span><span class="duz1">...<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Derginin şu manşetine bak: dipçiğini kaldırmış, olanca hışmıyla birilerinin kafasına indirmeye hazırlanan, havaya uçmuş bir asker deseniyle sunulmuş bir yazı: “Devrim stratejisi... Devrimi bekleyen sorunlar...” Arka sayfayı bütünüyle Doğan Bey’in bu yazısına ayırmıştık. Daha önce yazılanların bir tekrarıydı. “Çağımızda iki tip devrim görülmektedir: Ulusal Kurtuluş Devrimleri ve Sosyalist Devrimler... Türkiye Ulusal Kurtuluş Devrimi aşamasındadır.” Sonrası malum: “Dış ticaret, banka, sigorta ve büyük sanayinin devletleştirilmesi... Toprak devrimi... Özel kesim için uyulması zorunlu bir kalkınma planı çerçevesinde ağır sanayi hamlesi...”</span></p>

    <p class="duz" xml:lang="tr"><span class="duz1">Ve bunun için bir “devrimci parti” kurulacaktı: “Devrimci parti, sömürücülerin değil, halk güçlerinin partisidir. Partinin kapıları sömürücülere kapalıdır. Devrimci parti kendi sağındaki partilere izin vermez. Ulusal Kurtuluş Devrimi’ni ileri götürmek isteyen sol partilere ise geniş faaliyet alanı tanıyabilir.”</span></p>

    <p class="duz" xml:lang="tr"><span class="duz1">Nereye götürmek isteyen?</span></p>

    <p class="duz" xml:lang="tr"><span class="duz1">Ulusal Kurtuluş Devrimi’ni ileri, yani Sosyalist Devrim’e götürmek isteyen...</span></p>

    <p class="duz" xml:lang="tr"><span class="duz1">Avcıoğlu burada kesin dil kullanmamış. Bunu yapmak isteyen sol partilere “izin verilebilir” demekle yetinmiş...</span></p>

    <p class="duz" xml:lang="tr"><span class="duz1">Üstü örtülü yazması doğal. Çünkü Doğan Bey, darbeyi vuracak askerin “komünist” saydığı solcu kuruluş ve partilerin çoğunu yasaklayacağını adı gibi biliyordu. Bu bakımdan reel politikanın gereklerini bir an bile aklından çıkarmazdı. Onun için önemli olan, darbenin öncelikli olarak parlamentoyu ve mevcut partileri kapatmasıydı. Eğer bu gerçekleşirse, olayların kendi akışı içinde askeri yönetimin sola kayacağına, giderek devrimci bir yörüngeye oturacağına inanıyordu. Önceliği buydu. Gerisinin bir yerde kendiliğinden gelebileceği kanısındaydı. Ama bu sola kayışı mümkün kılabilmek için herkesin gerçekçi olmasını istiyordu. O günlerdeki bir yazısında, devrimcilere politikanın “mümkün olanı” gerçekleştirmek olduğunu hatırlatıyor ve o kritik günlerde hayalcilikten vazgeçmelerini öğütlüyordu:</span></p>

    <p class="duz" xml:lang="tr"><span class="duz1">“Gerçekten devrimciysek, gönlümüz çok daha fazlasını arzuluyor diye, hayatın bizi karşı karşıya bıraktığı tercihlerden kaçamayız: ya büyük hayaller içinde, keskin devrimcilik iddiasıyla olan bitene seyirci kalarak, her iki tarafa da kayması mümkün bulunan kuvvetlerin, dış destekli, tutucu güçlerin yörüngesine sürüklenmesini kabulleneceğiz ya da bunu ‘mukadder akıbet’ saymayı reddederek bütün gücümüzle ‘mümkün olanı’ gerçekleştirmek için mücadele edeceğiz. Türkiye’de devrimci eylem bu dar kapıdan geçerek gelişecektir.”</span></p>

    <p class="duz" xml:lang="tr"><span class="duz1">Doğan Bey’in mesajı açıktı 1970’in sonunda: gelin şu darbeye el verin. Parlamentonun, partilerin kapatılmasıyla şu dar kapıdan bir geçelim. Sonra devrimci yola gireriz.</span></p>

    <p class="duz" xml:lang="tr"><span class="duz1">İşte bu yüzden 12 Mart Muhtırası yalnızca Demirel’i başbakanlıktan düşürüp parlamentoyu kapatmayıp koruyunca büyük düş kırıklığına uğramıştı.</span></p>

    <p class="duz-ilk-paragraf" xml:lang="tr"><span class="duz1">Doğan Bey’in beklentisi dokuz yıl sonra gerçekleşti. Asker, 12 Eylül 1980’de hem darbe yaptı, hem de parlamentoyla partileri kapattı. Ama son yine onun özlediği gibi olmadı. Seçime gidildi, çokpartili düzen yeniden işlemeye başladı.</span></p>

    <p class="duz" xml:lang="tr"><span class="duz1">1980’de 12 Eylül darbesi yapıldığı zaman Doğan Bey, Çamlıca Tepesi’ndeki teras katında kitaplarını yazmakla meşguldü. Ben</span> <span class="italik-yaz">Cumhuriyet</span><span class="duz1">’in Ankara temsilcisiydim. İstanbul’a geldiğimde arada bir ona akşam rakısına giderdim. Çokpartili rejimin artık kesin olarak noktalandığına inanıyordu. Bir daha geri dönüşe hiç ihtimal vermiyordu.</span></p>

    <p class="duz" xml:lang="tr"><span class="duz1">Sana bir mektubu vardır, 3 ekim 1980 tarihini taşıyan. “Uzun vadede iyimserliğimi sürdürüyorum” diye başlıyordu. İyimserlikle, parlamentoculuğa, çokpartili düzene artık dönülmeyeceğine olan inancını kastediyordu. Mektubunun bir yerinde şöyle demiş Doğan Bey:</span></p>

    <p class="duz" xml:lang="tr"><span class="duz1">“Uzun vadede iyimserliğimi sürdürüyorum. Şu anlamda ki, her şey önceden tahmin edildiği gibi yürüyor. Turgut Özal’ın çok haklı olarak belirttiği gibi, Para Fonu reçetesinin başka türlü uygulanabilme olanağı yoktu. Derde deva olmadığının anlaşılabilmesi için uygulanması gerek. Bakıyorum, Mümtaz (Soysal) ve ‘antiemperyalist’ solcularımız yine Avrupa Konseyci oldular. Aydınlar olarak Tanzimat’tan beri yerimizde sayıyoruz galiba... Batı’nın bize giydirmek istediği ekonomik, diplomatik ve siyasal elbiselerin hepsi vücuda oturmuyor, yırtılıyor. Pabuççu muştalarının anlamak istemedikleri bu. Benimse iyimserliğim bu noktada.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Doğan Bey’in bu mektubunu günlüğüne koymuş, altına şu notu düşmüşsün: “Sevgili Doğan Bey, bence, çok partili Batı demokrasisine Türkiye mahkum; başka çıkar yol yok. Biliyorum, demokrasiyi ülkemizde yerleştirmenin ne denli zor olduğunu. Ama yine de hangi görüşte olursa olsun, herkesin kendi sesini özgürce çıkarıp hakkını arayabileceği, mutlu bir biçimde yaşayabileceği çoğulcu bir demokrasiyi ülkemizde kurmak zorundayız. Bunun zaman içinde bütün güçlüklerine karşın mümkün olabileceği inancını taşımaktayım.”</span></p>

    <p class="duz" xml:lang="tr"><span class="duz1">Bu görüşlerimi, mektubun yazıldığı tarihlerde Doğan Bey’in yüzüne karşı hiç söylememiştim. Rakı sofrasında laf buradan açılınca genellikle konuyu geçiştirdiğimi anımsıyorum. O da biliyordu benim artık kendisinden farklı düşündüğümü. Ama üzerinde durmuyordu, geçiştiriyordu.</span></p>

    <p class="arabaslik" xml:lang="tr"><span class="bold">“Gerilla en kestirme yol gibi geldiği için Nurhak’taydık.”</span></p>

    <p class="duz" xml:lang="tr"><span class="duz1">1970’te Doğan Bey’in bir müridi sayılırdın!</span></p>

    <p class="duz" xml:lang="tr"><span class="duz1">Onun öncelikleri benim de önceliğimdi. Parlamentonun kapatılmasını sağlayacak askeri darbe de bir numaralı hedefimdi.</span></p>

    <p class="duz" xml:lang="tr"><span class="duz1">Devrimci gençleri de kullandınız bunun için...</span></p>

    <p class="duz" xml:lang="tr"><span class="duz1">Kullanmak yoktu o zamanki sözlüğümüzde. Elbirliği, işbirliği, ittifak siyaseti diyebilirsin.</span></p>

    <p class="duz" xml:lang="tr"><span class="duz1">Sanki Doğan Bey bilmiyor muydu, bir darbe gelse, askerlerin önce devrimci gençleri yakalayıp içeri atacaklarını? Belki de onun için uyarıyordu gençleri, “Bırakın keskin devrimciliği, hayalciliği” diye. “Politika mümkün olanı yapmaktır; darbe geliyor; şimdi önemli olan bu darbeyi sola çekmektir” diye...</span></p>

    <p class="duz" xml:lang="tr"><span class="duz1">Aynı zamanda onların, bir darbe sonrasında ezilmeleri gibi bir durumun ortaya çıkmasını engellemek isteyen bir ruh hali içindeydi Doğan Bey...</span></p>

    <p class="duz" xml:lang="tr"><span class="duz1">Onun için mi Deniz Gezmiş’in banka soymadığı yalanını bile bile</span> <span class="italik-yaz">Devrim</span><span class="duz1">’in manşetine çektiniz. Şu hale bak. 26 ocak 1971. 12 Mart Muhtırası’na iki aydan az bir zaman kalmış.</span> <span class="italik-yaz">Devrim</span><span class="duz1">’in manşeti: “Devrimci avı değil, yanlışlıklar komedisi... Deniz Gezmiş ‘Soygunla ilgim yok’ dedi.”</span></p>

    <p class="duz" xml:lang="tr"><span class="duz1">O manşeti nasıl çektiğimizi gayet iyi hatırlıyorum. Bunu yaparken tek bir kaygımız vardı. Darbe sonrası devrimci gençleri korumak...</span></p>

    <p class="duz" xml:lang="tr"><span class="duz1">Yani onlar cici çocuktur; böyle kaka işler yapmazlar mı demek istiyordunuz. 12 Mart sonrası Cemal Reşit Eyüpoğlu’nun ne söylediğini hatırla: “İyi ki iktidarı ele geçirmedik. Yoksa bütün bu genç insanların başına bizim iktidarımızda neler gelecekti?..” Darbecilerin müthiş bir antikomünizm histerisiyle 12 Mart’tan çok daha yaygın bir “insan avı” başlatacağına inanırdı Eyüpoğlu...</span></p>

    <p class="duz" xml:lang="tr"><span class="duz1">Tabii bu görüşünü yenilgiden sonra, yani 12 Mart sonrasında Uluç’la bana açıkça söylemeye başlamıştı.</span></p>

    <p class="duz" xml:lang="tr"><span class="duz1">Bir de 9 Mart’ın önde gelenlerinden Celil Paşa’nın söyledikleri vardı. “12 Mart’tan birkaç yıl sonra General Celil Gürkan’ın aynı zamanda iyi bir dostu olan Uğur Mumcu’ya:</span></p>

    <p class="duz" xml:lang="tr"><span class="duz1">– İyi ki başaramadık. O girişimin de çok sakıncaları olacaktı, dediğini belirtmekle yetineyim.”<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Ama şurası bir gerçek: darbe uğruna devrimci gençleri bir yerde kullanmış oldunuz. Bunun aksini iddia edemezsin.</span></p>

    <p class="duz" xml:lang="tr"><span class="duz1">Edemem.</span></p>

    <p class="duz" xml:lang="tr"><span class="duz1">Şu hale baksana, gerillacılığı bile savunmuş Doğan Bey. Tabii Atatürk’e dayanarak... Hem de 9 mart günü, Muhtıra’dan iki gün önce çıkan sayıda:</span></p>

    <p class="duz" xml:lang="tr"><span class="duz1">“Atatürk’ün gözünde gerilla, mazlum ülkelerin emperyalizmle savaşlarında bir kurtuluş silahıydı. Gerilla güzel ve kahramanca bir şeydi. Sözde bağımsız Güney Amerika ülkeleri, ABD emperyalizminin ekonomik, askeri, politik ve kültürel esareti altında. Soygundan pay alan egemen sınıflar, kendi halklarına karşı, emperyalizmin uşaklığını kabullenmiş durumda. Egemen sınıfların ihanetini lanetleyen vatanseverler yumrukla susturuluyor, kurşunlanıyor. Satılık iktidarların emniyet kuvvetleri adı verilen silahlı haydutları, üniversiteleri kana boyuyorlar. Bu koşullarda gerilla tek kurtuluş yolu olarak kalıyor. Halkın ve gençliğin en cesur ve vatansever kesimleri, kırlarda ve şehirlerde silahlı savaşa başlıyorlar.</span></p>

    <p class="duz" xml:lang="tr"><span class="duz1">Gerilla yenilmez bir silah.</span></p>

    <p class="duz" xml:lang="tr"><span class="duz1">Ancak Şili, Peru ve Bolivya gibi emperyalizme uşaklığı reddederek devrimci bir yöneliş alan ülkelerde gerilla eylemleri son buluyor. Türkiye’de de bugün gerilla başladıysa, bunun nedeni, gözünü budaktan sakınmayan gençlerin macera ve gangsterlik hevesinde değil, ülkenin içine düşürüldüğü koşullarda aramak gerekir. Atatürk’ün Cumhuriyeti’nde benzer olayların olabileceğini hiç düşünebilir miydiniz? Ama Şellefyan ve Tunagür Cumhuriyeti’nde her şey mümkündür.”</span></p>

    <p class="duz" xml:lang="tr"><span class="duz1">Burada da ölçü kaçmamış mı? Bunlar Avcıoğlu’nun gerçek düşünceleri mi? Yoksa bu satırlar da, yaklaşmakta olduğunu gördüğü bir fırtınadan devrimci gençleri bir ölçüde olsun sakınmaya mı dönük? Avcıoğlu’nun bu satırlarında dikkat çeken övgünün dozu aynı zamanda bir kışkırtma değil mi? Belki de tek taraflı olmayan bir kışkırtma... Bir yandan “El koyun, yoksa gerilla geliyor!” diyerek askere seslenmek... Öbür yandan gençlere nerede durulması gerektiğini üstü örtülü biçimde söylemek...</span></p>

    <p class="duz" xml:lang="tr"><span class="duz1">Doğan Bey o zamanlar kır ya da şehir gerillasının Türkiye için bir çıkış yolu olduğuna inanmıyordu. Bu yöntemin kesin olarak çıkmaz yol olduğunu bilecek kadar Türkiye’nin ve siyasal gerçeklerin farkındaydı. Hayalperest, keskin devrimci bulurdu gençleri. Ama yine de ellerine silah alarak yola çıkan gençlerin cesaretini, gözüpekliğini, romantizmini sevmişti. Düzene karşı meydan okumalarından, isyan bayrağını kaldırmalarından hoşlanmıştı. Onları bir bakıma “yeni Jöntürkler” olarak görüyordu. Ancak, bir askeri darbenin o gençleri ezeceğinin hiç kuşkusuz farkındaydı. Bu nedenle onları sahipleniyor, eylemlerini Atatürk’le gerekçeleyerek asker nezdinde bir ölçüde aklamaya çalışıyordu. Kendisiyle bunları konuştuğumuzu hatırlıyorum.</span></p>

    <p class="duz" xml:lang="tr"><span class="duz1">Demek Avcıoğlu inanmaya inanmaya gerillacılığı savunmuş... Belki dilin varmıyor açıkça söylemeye ama şurası artık sır değil: darbeye giden yolda devrimci gençler ve onların heyecanı kullanıldı. Amaç aslında bir darbe ortamının hazırlanmasıydı. Ortalığın her fırsattan istifade tam anlamıyla karıştırılmasıydı.</span></p>

    <p class="duz" xml:lang="tr"><span class="duz1">Devrimci gençler bunu şiddetle reddeder.</span></p>

    <p class="duz" xml:lang="tr"><span class="duz1">Tabii ederler. Kim kabullenir ki? Bak, bu gençlerden biri: Mustafa Yalçıner, 1970’te 20 yaşında bir delikanlı. ODTÜ’de mühendislik öğrencisi. O da Deniz Gezmiş gibi Filistin’de gerilla eğitimi görenlerden. Türk Halk Kurtuluş Ordusu’nun (THKO) üyesi. Sinan Cemgil’lerle birlikte 1970 sonlarında dağa, Nurhak Dağları’na çıkar. Aralarında kır gerillası fikrinin nasıl doğduğunu anlatırken, “cuntacılar” tarafından kullanıldıkları yolundaki görüşleri reddeder:</span></p>

    <p class="duz" xml:lang="tr"><span class="duz1">“1971 devrimcilerini silahlı eylemler yapmaya yönelten etkenin bir dönemin cuntacıları olduğu söylenir. Yaygın kanı, 71 devrimcilerinin darbecilere alet oldukları, bir darbe ortamı hazırlanmasına hizmet ettikleri, bu amaçla sırtlarının sıvazlandığı ve sonra da desteksiz bırakıldıkları şeklindedir. Hep birileri tarafından görevlendirildiğimiz üzerinde durulmuştur. Bir görevlendirme vardır ama bu sanıldığı gibi değildir. Tarihsel bir yükümlendirilmişliktir bu.”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Yalçıner niçin dağa çıktıklarını şöyle anlatır:</span></p>

    <p class="duz" xml:lang="tr"><span class="duz1">“Kruşçev revizyonizminin, TİP (Türkiye İşçi Partisi) ve MDD (Milli Demokratik Devrim) cuntacılığının emperyalizm ve gericilikle uzlaşmacılığı ile şiddete dayanan devrim fikrini reddetmeleri, dönemin samimi ama ideolojik olarak yetersiz devrimcilerini ‘sol’ bir yönelim içine soktu. Duyulan tepki, silahlı mücadelenin ‘her şart altında temel’ olduğu ve zaman yitirilmeden gerillaya başlanarak bir an önce hedefe ulaşma eğiliminin somutlanmasına yol açtı.</span></p>

    <p class="duz" xml:lang="tr"><span class="duz1">Türkiye devriminin özünün bir toprak devrimi olduğuna ilişkin düşüncelerimiz ve aynı zamanda özellikle Latin Amerika’da Che Guevara’nın temsil ettiği ‘kır gerillacılığı’ ve Maoculuk da THKO’yu etkileyen faktörlerden biriydi. İşte THKO’da ve bende kır gerillası fikri bu süreçte oluştu. ‘Kolay ve çabuk bir devrim’ ütopyasıyla dağa çıkmaya karar verdik.”<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Nurhak Dağları’nda yakalanan, idam cezasına mahkum edilip cezası ömür boyu hapse çevrilen THKO üyelerinden biri de Hacı Tonak’tır. O da Filistin’de eğitim görmüştür. Devrimcilik günlerini hapisten çıktıktan sonra şöyle anlatır:</span></p>

    <p class="duz" xml:lang="tr"><span class="duz1">“Bizler, ‘68 kuşağının gençleri, geleceği kazanma, kendisinin ve ülkesinin geleceği hakkında söz sahibi olma isteği ve tutkusu içinde oldu hep. Dolmabahçe’ye yürüyenler bunu genç olmanın, üniversiteli olmanın bir gereği, zorunlu bir sonucu kabul ettikleri için yürüyorlardı. Nurhak olayı da bir grup genç insanın, Türkiye’nin o günkü koşullarında iyi niyetle, daha güzel bir dünya isteğiyle yola çıkarak siyasal bakımdan serüvenciliğe varmalarının hikâyesidir. Düşüncelerimizin hayata geçirilmesinde sabırsızlanıyorduk. Zaten gerilla, kestirme bir yol gibi geldiği için Nurhak’taydık.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Siz</span> <span class="italik-yaz">Devrim</span> <span class="duz1">dergisinde “Deniz Gezmiş: Banka soygunuyla ilgim yok” diye manşet çekerken, onlar yollarını çizmiş, ütopyalarının peşinde dağa çıkmışlardı bile. Banka soygunu da dağ kadroları için fon oluşturma eyleminin bir parçasıydı. “THKO hareketinin başlıca önderi Deniz Gezmiş, Hüseyin İnan ve Yusuf Aslan dağda değillerdi. Kır gerillası için insan ve malzeme yığınağı yapıldığı dönemde onlar Ankara’da kalmışlardı. THKO, şehir gerillası örgütlemeyi düşünmüyordu. Ancak kırda kullanılmak üzere silah ve diğer gereksinmeler için maddi olanak yaratmak zorunluydu. Bu amaçla silahlı eylemleri başlattılar. Ve önce Ankara İş Bankası Emek Şubesi basılarak önemli miktarda para ele geçirildi. Kırda ilk yerleşme sağlanıp gerekli cephane temin edildiğinde artık önder durumunda olanların dağdakilere katılıp gerillanın başına geçme zamanı gelmişti. Deniz, Yusuf’la birlikte bir motosikletle yola çıktı.”</span></p>

    <p class="duz" xml:lang="tr"><span class="duz1">Bir dakika! Daha önce anlatmıştın, Deniz’in Ankara içinden nasıl çıktığını... Sizin</span> <span class="italik-yaz">Devrim</span> <span class="duz1">dergisi çevresinden bir mühendisin özel otosuyla...</span></p>

    <p class="duz" xml:lang="tr"><span class="duz1">“Yollar karla kaplıydı. Sivas, Şarkışla’da izleri tespit edildi. Yusuf vurularak yakalandı. Deniz de açık arazide kıstırıldı, teslim olmak zorunda kaldı. Hüseyin ise Pınarbaşı’ndaki dayısının evine gitti. İhbar edildi ve yakalandı. Nurhak Dağları’ndaki militanlara yalnız Sinan Cemgil ulaşabildi. Sinan gerillanın başına geçti. Ele geçen önderlerin kurtarılması için eylem planlandı. Bu kısa vadeli hedef, gerillayı sonuna götürdü. Pusuya düşürüldüler: üç ölü (Sinan Cemgil, Kadir Manga, Alpaslan Özdoğan), bir yaralı ve gerilla kolunun dağılması...”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Pusuyu yapan Jandarma birliğinin komutanı Albay Yılmaz Erkekoğlu’dur.<a class="calibre1" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz1">16 yıl sonra Nurhak Dağları’ndaki operasyonu şöyle anlatır: “Yaşamlarına ve ölümlerine saygı duyduğumuz bu üç gözü pek gencin, Gölbaşı ilçesi İnekli köyü sırtlarında öldürülmeleri olayında kendilerini yakalamaya çalışan nizami kuvvetlerden çok, kurtarmaya çalıştıkları halkın büyük katkısı olmuştur.”<a class="calibre1" href="#footnote-231-11" id="footnote-231-11-backlink">[11]</a></span></p>

    <p class="arabaslik" xml:lang="tr"><span class="bold">“Burası Kontrgerilla... Sen harp esirisin. Bülbül gibi öteceksin!”</span></p>

    <p class="duz" xml:lang="tr"><span class="duz1">Sonra idamlar, ölümler, işkenceler, hapisler... Çok acılar çekildi.</span></p>

    <p class="duz" xml:lang="tr"><span class="duz1">Ama hiç aklında çıkarma. Siz,</span> <span class="italik-yaz">Devrim</span> <span class="duz1">grubu, askerle iş tuttuğunuz için başınıza devrimci gençler kadar bela gelmedi. Seninle Uluç Gürkan’ın</span> <span class="italik-yaz">Devrim</span> <span class="duz1">dergisinden dolayı hakkınızda açılmış olan davalar, sıkıyönetim mahkemelerine gönderilmedi, sivilde kaldı. Senin toplam 44 aylık hapis cezaların kesinleştiğinde bir ara kaçak oldun. Uluç bir ay kadar sıkıyönetimin ilk döneminde hapis yattı.</span></p>

    <p class="duz" xml:lang="tr"><span class="duz1">Ziverbey Köşkü’nü unutma. Doğan Avcıoğlu’na, İlhan Selçuk’a, İlhami Soysal’a yapılan işkenceleri... İlhami Abi şöyle anlatmıştı Ziverbey günlerini:</span></p>

    <p class="duz" xml:lang="tr"><span class="duz1">“1971 yılının 12 Mart sonrası sekiz buçuk ayını hapishanelerde geçirdikten sonra, dava mava başlamadan salıverildik ve 1972 yılının ilk sekiz ayını, yaşamımız altüst olmuş, işimizden kovulmuş ve ekmek parası peşinde koştururken, günün birinde, gene bir gece yarısı, sabaha karşı -nedense Tanrı’nın günleri bitmiş gibi bu işler hep sabaha karşı yapılır- evimiz basıldı, apar topar alındık, Emniyet Müdürlüğü’ne götürüldük...</span></p>

    <p class="duz" xml:lang="tr"><span class="duz1">Kenara yanaşmış bir başka pikaba bindirildik. İlginçtir, saatlerden beri bizimle tek kelime konuşmadan bizi İstanbul ve Kadıköy’de dolaştırmış olanlardan bir polis memuru o sıra kulağıma, ‘Allah yardımcın olsun ağabey’ dediğinde başıma gelecekleri anladım. Bundan sonrası maceraydı. Otomobil birtakım yerlerde dolanıp duruyordu. Ne yöne gittiğimizi anlamam istenmiyordu herhalde. Ama ben biliyordum. Erenköy’deki Kontrgerilla Karargâhı’na götürülüyordum. O günlerde buranın şöhreti çoktan yayılmıştı.</span></p>

    <p class="duz" xml:lang="tr"><span class="duz1">Yanımdakiler benim başımı kaldırmamı ve sonra da gözlerim bağlı, bileklerim kelepçeli olduğu için arabadan inmemi sağladılar. İki üç adım yürüttüler, ‘Dikkat merdiven çıkacaksın’ diye uyardılar. Üç ya da beş basamak tırmandık ve durduk. Saygın bir sessizlik ve beni getirenlerin topuklarını birbirine çarparak esas duruş olduğunu anladığım an, yüzüme sanki üç beş santim kadar yakından bir ses gürledi:</span></p>

    <p class="duz" xml:lang="tr"><span class="duz1">‘Nereye geldiğini biliyor musun ulan O... çocuğu?..’</span></p>

    <p class="duz" xml:lang="tr"><span class="duz1">‘Evet biliyorum, Kontrgerilla’ya getirdiniz.’</span></p>

    <p class="duz" xml:lang="tr"><span class="duz1">İşte o anda, yüzümde bir patlama ve bir yanma duydum. Gözümde kıvılcımlar çaktı sandım. Ses devam etti:</span></p>

    <p class="duz" xml:lang="tr"><span class="duz1">‘Bileceksin tabii p...!’</span></p>

    <p class="duz" xml:lang="tr"><span class="duz1">Sonra sıraladı:</span></p>

    <p class="duz" xml:lang="tr"><span class="duz1">‘Aklını başına al. Burada her şeyi bileceksin. Bilmiyorum yok! Burada kanun yok, nizam yok. Burası Kontrgerilla Karargâhı. Biz bir harpteyiz, sen harp esirisin. Bülbül gibi öteceksin. Burası Genelkurmay’a bağlı. 18 kurmay albayın çalıştığı bir yer. Hainlerin, koministlerin -pek çokları gibi komüniste kominist diyordu- canı da malı da çocuğu da bize helal. Bileceksin tabii, bileceksin! Burada bilmiyorum yok. Burada kanun da biziz, Allah da, peygamber de!..’ Nutuk bu minval üzere belki bir iki dakika daha böyle anamıza ve avradımıza da sövülerek sürdü. Sonra komut çıktı:</span></p>

    <p class="duz" xml:lang="tr"><span class="duz1">‘Atın bunu aşağı!’</span></p>

    <p class="duz" xml:lang="tr"><span class="duz1">Koltuk altlarımdan tutan iki kişiden biri sertçe:</span></p>

    <p class="duz" xml:lang="tr"><span class="duz1">‘Emredersiniz Paşam’ dedi, yürütüldüm.</span></p>

    <p class="duz" xml:lang="tr"><span class="duz1">Kilidi açılan bir kapıdan içeri sokuldum. Beni oraya getirmiş olanlar çıktılar, ben öyle ayakta ne yapacağımı bilemez dikilirken başka birileri geldi ve önce ellerimdeki kelepçeyi, sonra gözümdeki bandı çıkardılar. Arabada gözlerimi bağlarken gözlüklerimi almışlardı. Eksi sekiz miyop olduğum için gözlüklerim alındığı zaman ortalığı doğru dürüst gördüğümü söyleyemem.</span></p>

    <p class="duz" xml:lang="tr"><span class="duz1">‘Gözlüklerim nerede?’ dedim, gereği olmadığını söylediler ve soyunmamı istediler... Üstümde bir don oluncaya kadar soyundum. Onu da çıkarmamı istediler. Çaresiz çıkardım. Çıplak vücudumda her tarafım iyice arandı, sonra da atlet ve külotumu giymeme izin verildi. Giyindim, çubuklu cinsinden bir pijama verdiler ve bunu da giymemi istediler, onu da giydim.</span></p>

    <p class="duz" xml:lang="tr"><span class="duz1">Ancak o arada farkına vardım ki, kapı önünde tokat mı, yumruk mu, yoksa keskin bir şey mi neyse, o yüzüme vurulduğunda suratımda bir yer yarılıp yırtılmıştı ve kanlar akmaya devam edip boynuma doğru süzülüyordu. Odada hayal meyal seçebildiğim iki kişi, uzat ellerini dediler, uzattım, kelepçe değil de kilitli bir zincir, daha doğrusu pranga kollarıma takıldı. Ayaklarını birleştir dediler, birleştirdim, kilitli zincirden bir pranga da oraya takıldı ve sonra yerde duran bir şilteyi gösterip ‘uzan bakalım buraya’ dediler, uzandım. Yan yatmıştım ki, yeni buyruklar ve buranın töresi dile getirildi:</span></p>

    <p class="duz" xml:lang="tr"><span class="duz1">‘Biz burada görevliyiz. Sadece emredilenleri yaparız. Bu yatakta sırtüstü yatacaksın, bir battaniye var, onu da üstüne ört ama yüzünü içeri sokmak yok, sağa sola dönmek yok, ses çıkarmak yok, bekleyeceksin...’ Beni soyup giydirenler, asker elbiseli gençten biri ile sarı tel çerçeve gözlüklü, saçları köpek yalamış gibi yapışık, kırk, kırk beş yaşlarında, donuk bakışlı, askerin ‘yüzbaşım’ diye seslendiği bir sivildi.</span></p>

    <p class="duz" xml:lang="tr"><span class="duz1">Bir ara sırtüstü yatmaktan sırt kemiklerim ağrıdığından şöyle hafif yan döneyim dedim, kapı dışında bir ses gürledi:</span></p>

    <p class="duz" xml:lang="tr"><span class="duz1">‘Depreşme ulan, doğru dürüst yat!’</span></p>

    <p class="duz" xml:lang="tr"><span class="duz1">Vakit herhalde gece yarısını geçmişti. Ne gelen vardı ne giden... Bir ara dalmışım. Korkunç bir feryatla uyandım. Yan taraflarda bir yerde birinin sanki etinden et koparıyorlardı. Tahta kapılardan aşıp gelen çığlık, arada bir soluma sesleri, sonra gene feryatlar, ağlamalar... Zamanla insan her şeye alışıyor. Sonra yine dalmışım.</span></p>

    <p class="duz" xml:lang="tr"><span class="duz1">Hep sırtüstü, kundaklı bir bebek gibi hareketsiz yatıyordum. Sırtımda dayanılmaz ağrılar vardı. Bir iki sağa, sola dönmeye kalkıştım. Biri bağırdı:</span></p>

    <p class="duz" xml:lang="tr"><span class="duz1">‘Doğru yat!’</span></p>

    <p class="duz" xml:lang="tr"><span class="duz1">Bu uyarının sonunda bazen bir sövgü, bazen ‘Sonra kötü olur ha’ korkutması geliyordu. Sonunda böyle bir uyarıda bulunan birine ‘Helaya gitmek istiyorum’ diye seslendim. Cevap tam buraya göreydi:</span></p>

    <p class="duz" xml:lang="tr"><span class="duz1">‘Olduğun yerde yap!’</span></p>

    <p class="duz" xml:lang="tr"><span class="duz1">Sanırım bir gün daha direndim o işi yapmamak, yerin ıslaklığına yeni ıslaklıklar katmamak için. Ama sonra yaptım. Başlangıçta da pek rahatladım. Ama, kısa bir an. Sonra kendi kokumdan rahatsız olmaya başladım.</span></p>

    <p class="duz" xml:lang="tr"><span class="duz1">Bir kez daha dışarıdan haykırışlar, koşuşmalar, bağırmalar, buyruklar duydum. Açlık, hele sigarasızlık canıma tak etmişti. Günlerden bir gün -hesapladım, beşinci günmüş- yine o ‘yüzbaşı’ denen adamla bir asker geldiler. Yüzlerini buruşturuyorlardı. Kollarımdan tutup kaldırdılar, prangalarımı çözüp yine aynı cinsten ama bu kez kuru bir pijama verdiler. Giydim. Ellerimi ve ayaklarımı yeniden prangalayıp gözlerimi bağladılar. Kollarımdan tutulup üst katlarda bir yerlere çıkarıldım.</span></p>

    <p class="duz" xml:lang="tr"><span class="duz1">Bir oda ya da salonumsu bir yere çıkarıldım. Bir sandalyeye oturtuldum. Davudi bir ses:</span></p>

    <p class="duz" xml:lang="tr"><span class="duz1">‘Eee anlat bakalım’ dedi.</span></p>

    <p class="duz" xml:lang="tr"><span class="duz1">Neyi anlatacaktım. Sustum.</span></p>

    <p class="duz" xml:lang="tr"><span class="duz1">‘Haydi seni dinliyoruz’ dedi.</span></p>

    <p class="duz" xml:lang="tr"><span class="duz1">‘Ne anlatayım?’ dedim.</span></p>

    <p class="duz" xml:lang="tr"><span class="duz1">‘Her şeyi, her şeyi’ dediler.</span></p>

    <p class="duz" xml:lang="tr"><span class="duz1">Bir ses:</span></p>

    <p class="duz" xml:lang="tr"><span class="duz1">‘Sana kâğıt, kalem vereceğiz, yukarıda bir yerde yazacaksın. Yemek ve su da verilecek. Bize hayat hikâyeni, arkadaşlarını, dostlarını, yaptıklarını en ince teferruatına kadar yazacaksın.’</span></p>

    <p class="duz" xml:lang="tr"><span class="duz1">Üst katlarda bir odaya götürüldüm. Havalar soğuktu. Odada bir soba, pirinç ayaklı ve üzerinde Made in USA yazılı bir karyola vardı. Uzun uzun, istedikleri biçimde bir özgeçmiş öyküsü yazdım. Bitirince de nöbetçi ere ‘Tamam götürebilirsin’ deyip verdim.</span></p>

    <p class="duz" xml:lang="tr"><span class="duz1">Ertesi gün tekrar aşağı çağırdılar. Yine gözlerim bağlı, el ve ayaklarım prangalı olarak bir odaya sokuldum. Hayat hikâyemde benim yazmayı unuttuğum ya da gerek görmediğim bazı teferruatı soruyor ve ‘Bak, biz senin hakkında ne çok biliyoruz’ demek istiyorlardı.</span></p>

    <p class="duz" xml:lang="tr"><span class="duz1">Ardından ‘cuntasal’ sorular gelmeye başladı. ‘Madanoğlu’nu nerden tanırsın?’, ‘Avcıoğlu’nu nerden tanırsın?’, ‘Gürler’le ilgin ne?’, ‘Batur’la konuştun mu?’ Anlatıyordum... Filanla falan yerde toplantı yapmışsınız ve o öyle demiş, sen böyle... Dediklerinin içinde doğrular kadar yanlışlar da, kasıtlılar da vardı. Ben sabırla bildiklerimi, doğruları söylüyordum.</span></p>

    <p class="duz" xml:lang="tr"><span class="duz1">Sonra sertlikler başladı. Burasının Kontrgerilla Karargâhı olduğu, burda yasaların geçerli olmadığı, cesedimin bile bulunamayacağı falan filan...</span></p>

    <p class="duz" xml:lang="tr"><span class="duz1">Ardından bir sorular listesi geldi. Allah Allah! Ben neler yapmışım neler?.. Çankaya’da Muhafız Alayı’nın yanında telsiz istasyonu mu kurmamışız, Köşk’ü bombalamayı mı düşünmemişiz, bu yolda tertipler mi almamışız... Doğrularıyla yanlışlarıyla bu sorulara da verebildiğim kadar cevap yazdım daha sonraki günlerde...</span></p>

    <p class="duz" xml:lang="tr"><span class="duz1">Arada bir odaya bir nöbetçi zincirlerini güç zaptettiği iki tane iri ve azgın kurt köpeği getiriyor, oramı buramı koklatıyor, sonra götürüyordu. İnsan ne olursa olsun bir süre sonra pes ediyor, sorgucularla pazarlığa giriyor. Peki, ne yazmamı istiyorsunuz?.. Deseler ki Amerika’da Başkan Kennedy’ye suikastı ben yaptım, ben öldürdüm diye yaz, Amerika’ya hiç gitmemiş olsanız bile yazmaya razı oluyorsunuz. Sonradan öyle bir yer ve makam yok denen Erenköy, Ziverbey’deki Kontgerilla’da 26 gün kaldım. Girdiğimde 96 kiloydum, 78 kilo çıktım.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz-ilk-paragraf" xml:lang="tr"><span class="duz1">Aradan yıllar geçti.</span></p>

    <p class="duz" xml:lang="tr"><span class="duz1">Daha önce de yazdın. 1997 yılı sonları olmalı. Bir gün Ankara’daki bir akşam yemeğinde üst düzeyde bir MİT yetkilisiyle birlikte oldun. Ne demişti sana?</span></p>

    <p class="duz" xml:lang="tr"><span class="duz1">MİT’teki dosyamın çok kalın olduğunu, benim hakkımda çok şey bildiğini...</span></p>

    <p class="duz" xml:lang="tr"><span class="duz1">Başka?..</span></p>

    <p class="duz" xml:lang="tr"><span class="duz1">Bir de Ziverbey Köşkü olayından söz etmişti. Hatırladığım kadarıyla dediklerinin özeti şuydu: “Bu bir hesaplaşmaydı. Gürler cuntasıyla diğerleri arasında. Aslında Faruk Gürler cuntası bitmişti. Hiçbir etkisi kalmamıştı. Ordu içinde tasfiye edilmişlerdi. Ancak Faik Türün, Memduh Ünlütürk gibi paşalar Ziverbey Köşkü’nde son bir hesaplaşmaya gittiler. Gereksizdi. Birçok kişi, Doğan Avcıoğlu, İlhan Selçuk bu köşkte çok sıkıntı çektiler. Kimilerinin işgüzarlığı da rol oynadı bu konuda. Devlet bu konuda özeleştiri yapmalıdır diye düşünüyorum bugün...”</span></p>

    <p class="duz" xml:lang="tr"><span class="duz1">Eksik konuştun.</span></p>

    <p class="duz" xml:lang="tr"><span class="duz1">Aynı yetkili bir de Ziverbey olayında Mehmet Eymür’ü suçlayan bazı şeyler söylemişti.</span></p>

    <p class="duz" xml:lang="tr"><span class="duz1">İlhan Selçuk uzun yıllar Ziverbey Köşkü’nü anlatmadı. Özel sohbetlerinde bile gördüğü işkencelerden söz etmedi. Ta ki 1987 yılı gelinceye kadar. O yıl “Ziverbey Köşkü tutanakları” Nazlı Ilıcak’ın kaleminden</span> <span class="italik-yaz">Tercüman</span> <span class="duz1">gazetesinde yayımlandı. Tutanaklar yayımlandı ama o tutanakların hangi koşullar altında tutulduğu açıklanmadı.</span></p>

    <p class="duz" xml:lang="tr"><span class="duz1">İlhan Selçuk’un 1986’da</span> <span class="italik-yaz">Cumhuriyet</span><span class="duz1">’teki kendi köşesinde işkence olayına değinen bir yazısı çıkmıştı. 12 Mart döneminde Birinci Ordu komutanı olan Orgeneral Faik Türün’ün Ziverbey’deki işkence olaylarını kendi ağzından itirafıyla ilgili olarak şunları yazmıştı:</span></p>

    <p class="duz" xml:lang="tr"><span class="duz1">“Sayın Türün diyor ki: ‘Pranga doğru. Ama sanıklar adım atabilirlerdi. Ben Erenköy’de köşkte yapılan sorguda bulundum. Evet, gözlere bant koyuyorlardı. Gördüm bunu. Tedbirdi. Sanığın kendisini sorguya çekeni tanımaması için tedbirdi. Sorguculur bana bağlı Erenköy’de sorguya katılıyorlardı. Biz bunlara EBU diyoruz. EBU, yani ‘Esas Bilgi Unsurları.’ Emrimde bulunan General Memduh Ünlütürk soruşturmayı heyetle birlikte yürütüyordu. Orada küçük odada İlhan Selçuk’un saçları kesildi. İşkence denilen hareketin ekseriyetle tabana vurulan birkaç sopa ve tokattan ileri gitmediğini gördüm.’</span></p>

    <p class="duz" xml:lang="tr"><span class="duz1">Ben 12 Mart döneminde iki kez tutuklandım. Sayın Türün’ün askeri mahkemelerinde yargılandım. Beraat ettim. Sayın Türün’ün emriyle 17 kasım 1972’de Ziverbey Köşkü’ne götürüldüm. 30 gün işkence tezgâhından geçirildim. Bunu mahkeme belgeleriyle kanıtladım. Benim alnımda hiçbir suçun damgası yoktur; ama Sayın Faik Türün’ün alnına işkenceci damgası vurulmuştur.”<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz1">Sen o tarihte</span> <span class="italik-yaz">Cumhuriyet</span> <span class="duz1">gazetesinde genel yayın müdürüydün.</span></p>

    <p class="duz" xml:lang="tr"><span class="duz1">İlhan Abi’ye artık o günleri yazması için çok ısrar etmiştim. Nadir Nadi’yi de araya koyduk. Sonunda yazdı. Akrostiş ustalığını ve çelik gibi bir iradeye sahip olduğunu gösterdi. İfadelerinin işkence altında alındığını ve bu gerçeği işkencecilere çaktırmadan Ziverbey tutanaklarına nasıl geçirdiğini anlattı.</span></p>

    <p class="duz" xml:lang="tr"><span class="italik-yaz">Cumhuriyet</span><span class="duz1">’teki bu yazı dizisi sonra Çağdaş Yayınlar’dan</span> <span class="italik-yaz">Ziverbey Köşkü</span> <span class="duz1">adıyla kitap olarak çıktı. Senin bu konuda ilginç bir yazını hatırlıyorum, “Güneş Her Gün Doğar” başlığını taşıyan...</span></p>

    <p class="duz" xml:lang="tr"><span class="duz1">İlhan Abi’nin bu kitabının çıktığı 1987 yılında Arjantin’e gitmiştim. Jacob Timerman isimli bir gazeteciyle tanıştım. Askeri yönetim sırasında uzun yıllar hapis yatmış, işkence görmüştü. Arjantin Yahudisi’ydi. Daha sonra Amerika’da filme çekilen kitabının adı</span> <span class="italik-yaz">Numarasız Hücre, İsimsiz Mahpus</span><span class="duz1">’tu.<a class="calibre1" href="#footnote-231-14" id="footnote-231-14-backlink">[14]</a> Bir solukta okumuştum. 1972’de İlhan Abi’nin başına gelenlerle 1977’de Arjantinli meslektaşımın yaşadıkları arasında müthiş benzerlikler vardı.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Yıl 1977... Aylardan nisan...</span></p>

    <p class="duz" xml:lang="tr"><span class="duz1">Bir bahar sabahı gün doğarken evimi bastılar.</span></p>

    <p class="duz" xml:lang="tr"><span class="duz1">Yirmi kadar sivil...</span></p>

    <p class="duz" xml:lang="tr"><span class="duz1">Birinci Ordu’ya bağlı 10. Piyade Tugayı’ndan aldıkları emri uyguluyorlardı.</span></p>

    <p class="duz" xml:lang="tr"><span class="duz1">Ertesi gün karım Birinci Ordu’ya başvurdu. Ancak komutanlıktan benim nerede olduğumu bilmedikleri yanıtını aldı.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Yıl 1972... Aylardan ekim...</span></p>

    <p class="duz" xml:lang="tr"><span class="duz1">Gazeteden akşamüstü eve döndüm...</span></p>

    <p class="duz" xml:lang="tr"><span class="duz1">Kapı çaldı.</span></p>

    <p class="duz" xml:lang="tr"><span class="duz1">Polis...</span></p>

    <p class="duz" xml:lang="tr"><span class="duz1">Dört kişiydiler; içlerinden birisi elindeki kâğıdı isteğim üzerine gösterdi.</span></p>

    <p class="duz" xml:lang="tr"><span class="duz1">Baktım;</span></p>

    <p class="duz" xml:lang="tr"><span class="duz1">‘Görevli gruba teslim edilmek üzere...’ diye yazıyordu.</span></p>

    <p class="duz" xml:lang="tr"><span class="duz1">Sordum:</span></p>

    <p class="duz" xml:lang="tr"><span class="duz1">– Nereye götürüyorsunuz?</span></p>

    <p class="duz" xml:lang="tr"><span class="duz1">– Bizim görevimiz sizi yetkili olanlara teslim etmek.</span></p>

    <p class="duz" xml:lang="tr"><span class="duz1">Ve üç dört gün sonra komutanlıktan resmi bir yazı:</span></p>

    <p class="duz" xml:lang="tr"><span class="duz1">‘Eşiniz gözaltına alınmıştır. Tahkikatın seyri icabı bulunduğu yerin açıklanması sakıncalı görülmektedir.’</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Bileklerimi arkadan kelepçelediler. Başıma bir battaniye örttüler. İte kaka apartmanın bodrumundaki garaja indirdiler. Arabanın arka tarafında yere yatırdılar beni.</span></p>

    <p class="duz" xml:lang="tr"><span class="duz1">Üstüme de battaniye örttüler. Ayaklarıyla da bastılar üstüme.</span></p>

    <p class="duz" xml:lang="tr"><span class="duz1">Ve silahların dipçiğini hissettim battaniyenin altındaki bedenimde.</span></p>

    <p class="duz" xml:lang="tr"><span class="duz1">Kimse konuşmuyordu.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Bekliyoruz. Yanımıza bir araba yanaştı, beyaz station-wagon.</span></p>

    <p class="duz" xml:lang="tr"><span class="duz1">Bir sivil, iki komando.</span></p>

    <p class="duz" xml:lang="tr"><span class="duz1">Beni büyük arabaya aldılar. Gözümü bağladılar; ellerime kelepçe taktılar; arabanın arka tarafında yere yatırdılar; üstüme de bir battaniye örttüler.</span></p>

    <p class="duz" xml:lang="tr"><span class="duz1">Battaniyenin altında düşünüyorum.</span></p>

    <p class="duz" xml:lang="tr"><span class="duz1">Arabanın nereye gittiğini kestirmeye çalışıyorum.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Bir yere geldik. Birkaç büyük kapı açılıp kapandı.</span></p>

    <p class="duz" xml:lang="tr"><span class="duz1">Arabadan çıkarıp yere attılar beni.</span></p>

    <p class="duz" xml:lang="tr"><span class="duz1">Gözlerim bağlı...</span></p>

    <p class="duz" xml:lang="tr"><span class="duz1">Hemen yanı başımda köpekler, hırlayıp havlıyorlar.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Yatağa kurt köpeği getirdiler. Komando kılıklı adam zincire bağlı kurdu içeri sokup, yatağa yaklaştırdı.</span></p>

    <p class="duz" xml:lang="tr"><span class="duz1">Sarı bir Alman kurdu, ensesi boğa gibi, gözleri çakmak çakmak...</span></p>

    <p class="duz" xml:lang="tr"><span class="duz1">Ben zincirli, yatakta...</span></p>

    <p class="duz" xml:lang="tr"><span class="duz1">Köpek zincirli, yatağın üstünde...</span></p>

    <p class="duz" xml:lang="tr"><span class="duz1">Yüz yüze soluyoruz.</span></p>

    <p class="duz" xml:lang="tr"><span class="duz1">Adam:</span></p>

    <p class="duz" xml:lang="tr"><span class="duz1">– Bıraksam parçalar, dedi, bunlar eğitilmiştir.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Sessizlik cezası... Uzun bir işkence faslından sonra...</span></p>

    <p class="duz" xml:lang="tr"><span class="duz1">Tuhaf bir hücrede kendime geldim! Ve çaresizlik içinde delirmeyi bekledim. Gözlerim ve ellerim bağlı, bir sandalyede oturuyorum.</span></p>

    <p class="duz" xml:lang="tr"><span class="duz1">Hemen yanı başımda bir köpek... Belli aralıklarla havlıyor, susuyor.</span></p>

    <p class="duz" xml:lang="tr"><span class="duz1">Tıp tıp yaklaşan, uzaklaşan, yumuşak ayak sesleri dinliyorum.</span></p>

    <p class="duz" xml:lang="tr"><span class="duz1">Bütün vücudum titriyor.</span></p>

    <p class="duz" xml:lang="tr"><span class="duz1">Sessizlik...</span></p>

    <p class="duz" xml:lang="tr"><span class="duz1">Bütün gücüyle havlıyor köpek.</span></p>

    <p class="duz" xml:lang="tr"><span class="duz1">Delirmedim.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Kapı kapandı. Sessizlik.</span></p>

    <p class="duz" xml:lang="tr"><span class="duz1">Gözleri bağlı iskemlede oturuyorum. Ellerim ayaklarım zincirli...</span></p>

    <p class="duz" xml:lang="tr"><span class="duz1">Tam bir sessizlik var.</span></p>

    <p class="duz" xml:lang="tr"><span class="duz1">Birileri davranışlarımı, tepkilerimi gözlemliyor.</span></p>

    <p class="duz" xml:lang="tr"><span class="duz1">Dakikalar geçiyor.</span></p>

    <p class="duz" xml:lang="tr"><span class="duz1">Birden insanı sıçratacak bir gürültü duyuluyor. Yere bir şey düşürdüler.</span></p>

    <p class="duz" xml:lang="tr"><span class="duz1">Sonra yine sessizlik.</span></p>

    <p class="duz" xml:lang="tr"><span class="duz1">Tam sessizliğe alışırken birisi elinde bir kâğıt buruşturuyor.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Gözlerimi kapayan bağı çıkardılar. Loş ışıklı, büyük bir çalışma odası. Tek masa ve sandalyeler...</span></p>

    <p class="duz" xml:lang="tr"><span class="duz1">Bileklerim arkadan kelepçeli, ayakta duruyorum.</span></p>

    <p class="duz" xml:lang="tr"><span class="duz1">Beni dikkatle süzüyor:</span></p>

    <p class="duz" xml:lang="tr"><span class="duz1">– Yaşamın sorularıma vereceğin yanıtlara bağlı.</span></p>

    <p class="duz" xml:lang="tr"><span class="duz1">– Herhangi bir önyargılama olmaksızın mı Albay?</span></p>

    <p class="duz" xml:lang="tr"><span class="duz1">– Yaşamın vereceğin yanıtlara bağlı.</span></p>

    <p class="duz" xml:lang="tr"><span class="duz1">– Tutuklanmamı kim emretti?</span></p>

    <p class="duz" xml:lang="tr"><span class="duz1">– Harekât halindeki Birinci Ordu’nun bir tutsağısın.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Sonra oldukça yumuşak ama karşısındaki üzerinde etki yaratmak isteği tınılarında yansıyan bir ses duydum:</span></p>

    <p class="duz" xml:lang="tr"><span class="duz1">– Genelkurmay Başkanlığı’na bağlı kontrgerilla örgütünün karşısında bulunuyorsun. Sen bizim tutsağımızsın. Burada anayasa, babayasa yoktur. Örgüt seni ölüme mahkum etmiştir. Sana istediğimizi yapmaya yetkiliyiz. Buraya getirilmen örgüt kararıyladır. Seni Marksist, Leninist, komünist biliyoruz. Eğer konuşur ve böyle olduğunu itiraf edersen hakkında hayırlı olur.”</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Kimilerine göre faşist ya da komünist nitelik taşıyan totaliter baskıya karşı mümkün olabilecek tek tepki, yeraltına inmek veya sürgüne, yurtdışına gitmektir.</span></p>

    <p class="duz" xml:lang="tr"><span class="duz1">Her iki çözüm de benim felsefeme aykırıydı.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Gerçi yeniden gözaltına alınacağımız ve işkenceden geçirileceğimiz söylenmişti. Hatta ünlü bir yazar dostum, o yaz bir öneride bulunmuştu:</span></p>

    <p class="duz" xml:lang="tr"><span class="duz1">– Başına çok kötü şeyler gelebilir, seni yurtdışına kaçıralım.</span></p>

    <p class="duz" xml:lang="tr"><span class="duz1">– Gerek görmüyorum.</span></p>

    <p class="duz" xml:lang="tr"><span class="duz1">– Ama iş bildiğin gibi değil.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman...</span></p>

    <p class="duz" xml:lang="tr"><span class="duz1">Gelip hücreden alıyorlar beni.</span></p>

    <p class="duz" xml:lang="tr"><span class="duz1">Yürüyoruz. Gözlerim bağlı. İte kaka yol gösteriyorlar. Büyük bir odadayım galiba; seslerden anlıyorum.</span></p>

    <p class="duz" xml:lang="tr"><span class="duz1">Soyup yeni bir işkence faslına başlayacaklar, öyle sanıyorum. Giyinik olarak bir sandalyeye oturtup, ellerimi arkadan bağlıyorlar.</span></p>

    <p class="duz" xml:lang="tr"><span class="duz1">Elektrik...</span></p>

    <p class="duz" xml:lang="tr"><span class="duz1">Şok dalgaları birbirini ardından geliyor derimin içine...</span></p>

    <p class="duz" xml:lang="tr"><span class="duz1">Müthiş bir acı.</span></p>

    <p class="duz" xml:lang="tr"><span class="duz1">Oturduğum yerde inleyip zıplıyorum. Soru sormuyorlar, hakaret ediyorlar.</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">İlhan Selçuk...</span></p>

    <p class="duz" xml:lang="tr"><span class="duz1">Sorgucu Albay:</span></p>

    <p class="duz" xml:lang="tr"><span class="duz1">– Göreceksin şimdi seni... dedikten sonra bağırmıştı:</span></p>

    <p class="duz" xml:lang="tr"><span class="duz1">– Yüzbaşı!..</span></p>

    <p class="duz" xml:lang="tr"><span class="duz1">Gözlerim bağlı olduğundan hiçbir şey görmüyordum. Birileri beni yere yatırmışlar, çoraplarımı çıkarmışlardı. Ayak bileklerime bir alet geçirilmişti.</span></p>

    <p class="duz" xml:lang="tr"><span class="duz1">Sonra sopa inip kalkmaya başladı.</span></p>

    <p class="duz" xml:lang="tr"><span class="duz1">Falaka, kişinin aklını başından alıyor; ta kemiklerine işleyen bir acı duyuyor insan...</span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Jacob Timerman’a 1977’de işkence yapan ve yaptıranlar, 1983 sonrası yargılanıp mahkum oldular Arjantin’de. İlhan Selçuk’a 1972’de işkence yapan ve yaptıranlar ellerini kollarını sallaya sallaya ortalıkta dolaşmaya devam ettiler Türkiye’de...</span></p>

    <p class="duz" xml:lang="tr"><span class="duz1">İkisi de yaşadıklarını kitaplaştırdılar.</span></p>

    <p class="duz" xml:lang="tr"><span class="duz1">Şöyle dedi Timerman kitabında:</span></p>

    <p class="duz" xml:lang="tr"><span class="duz1">“Arjantin bir gün nasıl mutlu olacağını öğrenecek.”</span></p>

    <p class="duz" xml:lang="tr"><span class="duz1">Şöyle dedi İlhan Selçuk kitabında:</span></p>

    <p class="duz" xml:lang="tr"><span class="duz1">“Aklımda Seneca’nın bir özdeyişi:</span></p>

    <p class="duz" xml:lang="tr"><span class="duz1">– Yeryüzünde gün ışığına layık olmayan nice insan var, ama güneş her gün doğar!”</span></p>

    <p class="duz" xml:lang="tr"><span class="duz1">Arjantin ve Türkiye, birbirlerine hem çok uzak hem de çok yakın...<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="x3-uc-nokta" xml:lang="tr"><span class="duz1">***</span></p>

    <p class="duz" xml:lang="tr"><span class="duz1">Böyle bir yazıydı benimki.</span></p>

    <p class="duz" xml:lang="tr"><span class="duz1">Acılar... Kopuşlar... Hiç bitmiyor!</span></p>

    <p class="duz" xml:lang="tr"><span class="duz1">Demokrasinin bedeli...</span></p>

    <p class="duz" xml:lang="tr"><span class="duz1">Evet, çokpartili demokrasiyi sevmiyorduk. Ona cici demokrasi adını takan da bizlerdik. Türkiye’nin önünü ancak demir disiplinli bir tek parti diktasının açacağına inanıyorduk. Onun için de “anayasal düzen” bizim önümüzde bir engel olarak duruyordu.</span></p>

    <p class="duz" xml:lang="tr"><span class="duz1">Yıkılmalıydı!</span></p>

    <p class="duz" xml:lang="tr"><span class="duz1">Bunun için hapislerden, işkencelerden geçildi.</span></p>

    <p class="duz" xml:lang="tr"><span class="duz1">Ama bu arada unutma, sizin askerle iş tutmanızdan umutlanan, “Marksist cunta ne zaman gelecek?” diye olmadık beklentilere sürüklenen, 27 Mayıs’ın bir kopyasını hayal eden devrimci gençler ipe gitti. Sokakta, dağda öldürüldü. Çok uzun yıllar hapis yattılar. İşkence gördüler. Buna karşılık Madanoğlu Davası beraatle sonuçlandı. Söyler misin niye? Siz darbe peşinde değil miydiniz? O zamanlar Türkiye’de genel seçimle iktidara gelmiş olan bir hükümet vardı. Demirel başbakandı. Ana muhalefet, ortanın solundaki CHP idi. İsmet İnönü-Bülent Ecevit ikilisi tarafından yönetiliyordu. Onun solunda, Moskova’ya yakın Türkiye İşçi Partisi (TİP) de temsil ediliyordu parlamentoda. İslamcılar da Milli Nizam Partisi ile örgütlenmişlerdi. Radikal sağ da MHP’nin içindeydi. Bir demokratik rejimin olmazsa olmaz temel kurumları vardı. Eksikleriyle gedikleriyle işliyordu. Üstelik ekonomi de fena gitmiyordu. Enflasyon devede kulaktı. Yüzde 6-7’lik bir büyüme devam ediyordu.</span></p>

    <p class="duz" xml:lang="tr"><span class="duz1">12 Mart öncesinin bu dönemini Demirel şöyle anlatır: “Türkiye en istikrarlı devrini yaşıyordu. Refah tabana yayılıyordu. Dört yılda gerçek gelirler yüzde 20 artmıştı. Yıllarca düşük enflasyon, yüksek kalkınma hızı sürdürmüştük. Haziran 1970’te İstanbul’da patlak veren olayları sıkıyönetim ilan ederek bastırdık. Sonra sıkıyönetimi hemen kaldırdık. Devlet işliyordu. 12 Mart’a gelindiğinde sıkıyönetim yoktu. Terör, ferdi eylemler olarak İstanbul, Ankara gibi birkaç ille sınırlıydı. Suçlular yakalanıyordu. Biz hukuk devletini işletmeye çalışıyorduk.”<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Ayrıca, demin söylediğim gibi, 12 Mart öncesinde demokratik rejimin hiç kuşkusuz yetersizlikleri vardı ama yine de temsil niteliğine sahipti. Demokratik meşruiyeti vardı. Sizler bu rejimi yıkmaya çalışmıyor muydunuz?</span> <span class="italik-yaz">Devrim</span> <span class="duz1">dergisi bunun için çıkmamış mıydı?</span></p>

    <p class="duz" xml:lang="tr"><span class="duz1">Evet.</span></p>

    <p class="duz" xml:lang="tr"><span class="duz1">O zaman beraat etmiş olmanız nereden kaynaklandı? Askerle iş tutmuş olmanızdan değil mi? Örgütlenmeniz derine, yani Ordu’nun tepelerine doğru gidiyordu. Çok fazla kurcalanırsa, işin içine Kara Kuvvetleri Komutanı Faruk Gürler, Hava Kuvvetleri Komutanı Muhsin Batur da karıştırılabilecekti. Onun için bir yerde kesmek zorunda kaldılar.</span></p>

    <p class="duz" xml:lang="tr"><span class="duz1">Öyle sanıyorum.</span></p>

    <p class="duz" xml:lang="tr"><span class="duz1">Bu nedenle beraat ettiniz. Yoksa darbe yapmak istemediğinizden, bunun için örgütlenmediğinizden değil. O yüzden devrimci gençlere kıyasla çok daha az çektiniz. Bir süre sonra hepiniz kendi hayatınıza döndünüz. Doğan Avcıoğlu, Çamlıca Tepesi’ndeki teras katında kitaplarını yazmaya devam etti. İlhan Selçuk</span> <span class="italik-yaz">Cumhuriyet</span><span class="duz1">’teki köşesine döndü. Altan Öymen, İlhami Soysal, Ali Sirmen, Uğur Mumcu, Uluç Gürkan, sen, hepiniz yazıya çiziye devam ettiniz. Olan bir ara size güvenen, ya da bir şeyler yapabileceğinizi sanan o devrimci gençlere oldu. Daha ilginci, aradan birkaç yıl bile geçmeden, “kuyrukluyıldız” diye umut olmaktan çıkarmak için yerden yere vurduğunuz Bülent Ecevit’i desteklemeye başladınız. “Cici demokrasi” diye yıkmaya çalıştığınız demokratik rejimin 12 Mart askeri yönetimi tarafından biraz daha budanmış şekline sahip çıktınız. O sırada devrimci gençler demirparmaklık arkasından sizi izliyorlardı.</span></p>

    <p class="duz" xml:lang="tr"><span class="duz1">Belki de o gençler içeriden bizleri, kaybolan yıllarına ve en güzel zamanlarında yitip giden ütopyalarına ağlayarak izliyorlardı. Biliyorum bütün bunları... Bir yürek sızısı bende de ömür boyu eksik olmayacak. Deniz Gezmiş, Yusuf Aslan ve Hüseyin İnan’ın idam edildikleri gece içimin nasıl acıdığını unutmayacağım. O tarifsiz hüznü biliyorum. Vicdan azabıyla karışık o duyguları... Bunlardan kurtulamam.</span></p>

    <p class="duz" xml:lang="tr"><span class="duz1">Çünkü senin kişisel tarihinin bir parçası bütün bunlar...</span></p>

    <p class="duz" xml:lang="tr"><span class="duz1">Fakat şu acıların hiç olmazsa beni siyaseten olgunlaştırdığını düşünüyorum. Bunun için olanca açıklığıyla yazmaya çalışıyorum kişisel tarihimin bu siyasal boyutunu. Kendi kendimle hesaplaşmam, bunları kâğıda dökmem, kendi geçmişimi sorgulamam, aynı zamanda bir kuşağın bu ülkedeki siyasi macerasını da anlatıyor. Yaşananların, bütün bu acı derslerin Türkiye’de demokrasinin günün birinde bir hayat tarzı olarak yerleşmesine bir nebze olsun katkıda bulanacağına inanıyorum.</span></p>

    <p class="arabaslik" xml:lang="tr"><span class="bold">“İlhan Abi, bunları sakın duymasın!”</span></p>

    <p class="duz" xml:lang="tr"><span class="duz1">“Devrimci gençler”den bahsederken, üslubuna dikkat ediyorum. Onların çektikleri acılara, sıkıntılara değiniyorsun. Öylesine bir üslup ki, o genç adamlar ütopyalarının peşinde koşarken sürekli haksızlığa uğrayan insanlarmış gibi bir izlenim ediniyorum. Oysa, onların bir kısmı gizli örgüt kurdular. Çokpartili rejime lanet okudular. Devrim adına silahla rejimi devirmek için faaliyet gösterdiler. Devlete silah çektiler. Adam kaçırdılar. Rehin aldılar. Hatta cinayet işleyenler oldu. Soygun yaptılar. Şiddete başvurdular. Hatta şiddete tapanlar oldu. Bütün bunlar cezasız mı kalsaydı?</span></p>

    <p class="duz" xml:lang="tr"><span class="duz1">Kalmadı zaten. Ama çok fazlasıyla ödediler. O kadar büyük bedeli hak etmediler.</span></p>

    <p class="duz" xml:lang="tr"><span class="duz1">Ama bak, bir kez daha belirtmek istediğim bir konu daha var. Şu demokrasi ve özgürlükler meselesi... Sizlerin ve devrimci gençlerin ağzından özgürlük ve demokrasi hiç düşmezdi. Özgürlüğü de demokrasiyi de kendiniz için isterdiniz. Demokrasi kendinizi korumak için gerekliydi. Ama eminim iktidarı ele geçirdiğiniz anda, sizin dışınızda kimsenin demokrasiden, özgürlükten söz edecek hali kalmayacaktı. Yani sizler demokrasiyi, hedefinize varmak için bir ara istasyon olarak, “sosyalist devrim”e giden bir aşama olarak görürdünüz.</span></p>

    <p class="duz" xml:lang="tr"><span class="duz1">Fakat şu da var: O zamanki Adalet Partisi iktidarları demokrasiden çok fazla nasiplenmemişlerdi. Batı demokrasisiyle bizimkinin arasında büyük ayrılıklar vardı. Özellikle düşünce ve örgütlenme özgürlükleri açısından çok geriydik. Başbakan Demirel iktidarı Soğuk Savaş’ın o yıllarında demokrasiye çok aykırı uygulamaların içindeydi.</span></p>

    <p class="duz" xml:lang="tr"><span class="duz1">Evet ama Demirel yine de seçimle gelmiş bir başbakandı. Siz ise rejimi “cici demokrasi” ilan etmiş, bambaşka havalar çalıyordunuz. “Sömürücüler”e özgürlük ve demokrasi yoktu sizin anayasanızda... O yüzden soruyorum sana, 12 Mart Muhtırası’yla demokrasi elden gitti diye niçin bağırdınız? Muhtıra, aslında sizleri, 9 Mart’ı tasfiye etmek için verilmişti. Siz zaten çokpartili demokrasiden yana değildiniz ki? Bunun için asıl bağırması gereken Demirel olabilirdi, siz değil.</span></p>

    <p class="duz" xml:lang="tr"><span class="duz1">Söylediklerinde gerçek payı var. Ama bir noktayı unutma: Muhtıra’yla birlikte gelen askeri yönetim, rejime tümüyle el koymak isteyen bizim gibileri, radikal subayları bir yere kadar tasfiye etti ama aynı zamanda demokratik rejimin de kolunu kanadını kırdı. İnsan haklarını çiğnedi.</span></p>

    <p class="duz" xml:lang="tr"><span class="duz1">Bunlar doğru. Ancak, bir başka doğru da 12 Mart’la birlikte rejimin kendini korumak için bir adım atmış olması değil mi? 1980’lerde bir ara Uğur Mumcu’yla bunları konuşmuştunuz. 12 Mart’ın bu boyutunu Uğur da kabullenirdi. Hatta gülerek “İlhan Abi bunları duymasın!” diye eklerdi.</span></p>

    <p class="duz" xml:lang="tr"><span class="duz1">Hatırlıyorum.</span></p>

    <p class="duz" xml:lang="tr"><span class="duz1">Bu arada Demirel 12 Mart’ta başbakanlıktan istifa ederek parlamentonun kapısına kilit vurulmasını bir bakıma önlemiş olmadı mı?</span></p>

    <p class="duz" xml:lang="tr"><span class="duz1">Demirel de böyle düşünür. Hem 12 Mart’a karşı olup hem de Nihat Erim’in “partilerüstü” hükümetine Adalet Partisi olarak bakan vermiş olmasını şöyle gerekçeler: “Parlamento zeminini açık tuttum. O sırada çatışmaya girmekte mana yoktu. Kendimi ne zaman güçlü hissedersem o zaman çatışmaya girecektim. Güvenoyunu rejim için verdim. Ve 12 Mart’tan iki yıl bir gün sonra, 13 mart 1973’te rövanşımızı aldık. Faruk Gürler’i cumhurbaşkanı seçtirmedik.”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz1">12 Mart’ta askerin gerçekten rejimi korumak niyeti olsaydı, seçimle gelmiş bir hükümeti devirmek yerine, bünyesindeki radikalleri temizlemekle yetinirdi.</span></p>

    <p class="duz" xml:lang="tr"><span class="duz1">O kadar kolay değildi. Bunu yapmaya kalkışsaydı, dipten gelen dalgayı etkisiz kılamazdı. Demirel’in istifası, tazyikin boşaltılmasını sağladı. Bir yerde sol radikalizmi tasfiye için kurmayca bir taktikti.</span></p>

    <p class="duz-ilk-paragraf" xml:lang="tr"><span class="duz1">Hasan Cemal,</span> <span class="italik-yaz">Devrim</span> <span class="duz1">yıllarında sandın ki tarih seninle berabermiş. Halbuki bambaşka bir yöne doğru akıyormuş. Sen, sizler farkında değilmişsiniz.</span></p>

    <p class="duz" xml:lang="tr"><span class="duz1">Tarihi yaşarken yakalamak öyle kolay iş değil. Ben o zamanlar</span> <span class="italik-yaz">Devrim</span><span class="duz1">’e çektiğimiz manşetlerle tarih yaptığıma inanıyordum.</span></p>

    <p class="duz" xml:lang="tr"><span class="duz1">Fanatiktin!</span></p>

    <p class="duz" xml:lang="tr"><span class="duz1">Evet öyle. Devrime gidecek kapıyı aralayacak olan askeri darbe için her şeyi yapmaya hazırdım. Her yol mubahtı bunun için. Kendimce bir şeyler yaptığıma da kendi kendimi inandırmıştım.</span></p>

    <p class="duz" xml:lang="tr"><span class="duz1">Şu manşete bak:</span></p>

    <p class="duz" xml:lang="tr"><span class="duz1">“Toplum polisi, kızlarımıza işgal kuvvetlerinin yapmadığını yaptı!” Ve altında ikinci başlık: “Her şeyin hesabı sorulacak!”</span> <span class="italik-yaz">Devrim</span><span class="duz1">’in 2 şubat 1971 tarihli manşet haberi, iri harflerle dizilmiş olarak şöyle devam ediyor: “Gestapoların kuduz köpek şehveti içinde SBF yurdunun gencecik kızlarına saldırdıkları sırada, Lombrozo tiplerinden Toplum Polisi Müdürü elinde telsiziyle boy gösterdi: ‘Sizi pavyon karıları sizi... Siz buraya okumaya değil, s...... geldiniz.’ Kuduz köpekler coplarını göstererek havlıyorlardı: ‘Bacaklarınızı açıp bunları a..... sokacağız, k..... sokacağız.”</span></p>

    <p class="duz" xml:lang="tr"><span class="duz1">Aynen böyle mi olmuştu?</span></p>

    <p class="duz" xml:lang="tr"><span class="duz1">Mülkiye yurdundaki toplum polisi aramasının son derece kural dışı sertlikte, öğrencilere yapılan saldırılar halinde geçtiğini anımsıyorum. Ama şurası kesin: Bu haberi yazarken Uluç’la birlikte gerçeği esnettik. Toplum polisini olduğundan saldırgan gösterdik. Amacımız belliydi. Darbe yaklaşırken, askeri biraz daha kaşımak... O arada ODTÜ yurdu polis tarafından basılmıştı. Başlığımız yine çığlık çığlığa idi: “İşbirlikçi iktidar Ortadoğu’yu kana boğdu!.. Türk kanının diyetini kim ödeyecek?...” Hacettepe Yurdu’na yapılan baskını ise “İktidardaki faşizmin Hacettepe vahşeti!..” manşetiyle, yine olağanüstü kışkırtıcı bir üslup ve içerikle yansıtmıştık. Olanlar hiç de iç açıcı değildi. Ama biz de olanı abartarak vermeye devam ediyorduk.</span></p>

    <p class="duz" xml:lang="tr"><span class="duz1">Çünkü darbe an meselesiydi.</span></p>

    <p class="duz" xml:lang="tr"><span class="duz1">Ama Doğan Bey tedirgindi. Darbenin istediği gibi olmayabileceğinin işaretleri yanıp sönüyordu. Ordu üst kademesinin, özellikle Genelkurmay Başkanı Orgeneral Memduh Tağmaç’la kuvvet komutanlarının darbeyi bir noktada kesebileceklerine dair belirtiler vardı. 2 şubat 1971 tarihli başyazısında, kendi deyişiyle “Büyük Paşalar”a gözdağı vermişti. Başmakalenin başlığı da “Uyarı” idi:</span></p>

    <p class="duz" xml:lang="tr"><span class="duz1">“Karanlıkta ıslık çalan, sinirleri yerinden oynamış bir kısım rütbe sahiplerinin elleri altındaki düğmeye basarak birtakım kuvvetleri harekete geçirmesi her zaman mümkündür. Fakat bu rütbe sahipleri, günümüzün koşullarında kısa sürede aşıldıklarını ve bozuk düzenin bekçiliğini yapacak sandıkları güçlerin devrim yolunda şelaleler gibi ellerinden kaydığını göreceklerdir.”</span></p>

    <p class="duz" xml:lang="tr"><span class="duz1">Avcıoğlu’nun dediği gibi olmadı. O rütbe sahipleri, en başta zamanın Genelkurmay Başkanı Tağmaç olmak üzere “Büyük Paşalar” düğmeye basarak 9 Mart’ı 12 Mart’a çevirdiler. Demirel’i başbakanlıktan düşürdüler ama parlamentoyu, partileri kapatmadılar.</span></p>

    <p class="duz" xml:lang="tr"><span class="duz1">Doğan Bey’in 2 mart 1971 tarihli başyazısı da ilginçtir. O günlerdeki psikolojisini gösterir. Başlığı “Bekleyiş”tir bu yazısının: “Parlamenter sistemin sonuna yaklaştığı artık iyice seziliyor. Anayasa’yı çiğneyerek, siyasi partilere ve kendilerine ‘Beytülmal’den pay almaya çabalayan saygıdeğer parlamenterlerimiz dahi, bu işin böyle gitmeyeceğini söylüyorlar... İktidar koltuğu boş. Yöneticiler, ülkeyi yönetmekten aciz. ‘Demirel gitsin, işler düzelir!’ ya da ‘Erken seçim ülkeyi istikrara kavuşturur’ tekerlemelerinin, eski hamam eski tas hükümetine bir yenilik getirmeyeceği biliniyor. Hamam aynı kaldıkça, tellakların değişmesi, hiçbir şeyi değiştirmiyor.”</span></p>

    <p class="duz" xml:lang="tr"><span class="duz1">Yani Avcıoğlu, her zamanki gibi, bu parlamentonun kapısına kilit vurmadıkça işler düzelmez diyor.</span></p>

    <p class="duz" xml:lang="tr"><span class="duz1">Ben de aynen böyle, Doğan Bey gibi düşünüyordum o zamanlar...</span></p>

    <p class="duz" xml:lang="tr"><span class="duz1">Ama düşündüğünüz gibi olmadı. Daha kötüsü oldu. “Büyük Paşalar” duruma hâkim oldular. Demirel de kıvrak oynadı. Parlamentonun kapatılmaması için başbakanlıktan istifa etti.</span></p>

    <p class="duz" xml:lang="tr"><span class="duz1">Direnmeye kalksa, ya da o zamanki deyişle “şapkasını alıp gitmese” 12 Mart’ın rengi değişebilir miydi?</span></p>

    <p class="duz" xml:lang="tr"><span class="duz1">Bilemiyorum. Fakat 12 Mart’ın rengi daha önceden, en azından üç gün önce 9 Mart’ta belli olmuştu. Doğan Bey’in deyişiyle “Şişman”, yani Kara Kuvvetleri Komutanı Orgeneral Faruk Gürler düğmeye basmayınca, Devrim grubunun şurasından burasında sızmayı başardığı “9 Mart hareketi” yatmıştı.</span></p>

    <p class="duz" xml:lang="tr"><span class="duz1">9 Mart 1971 gününü hatırlıyor musun?</span></p>

    <p class="duz" xml:lang="tr"><span class="duz1">O tarihte bir şeyler olacağının farkındaydım. Ama olay “cuntacılık” olduğu için doğrusu fazla bir şey de bilmiyordum. Sadece kendime söyleneni yapmakla yetiniyor, soru sormuyordum. Örneğin benim bildiğimi Uluç, Uluç’un bildiğini ben bilmiyordum. Ancak 9 Mart günü bir tenhalık çökmüştü büroya. Ortalıklarda pek kimseler gözükmüyordu. Örneğin Uğur Mumcu bir arkadaşının arabasıyla Ankara’nın içinde dolaşmayı tercih etmişti. Arada bir Doğan Bey’le telefonlaşmıştı.</span></p>

    <p class="duz" xml:lang="tr"><span class="duz1">Bu arada darbe sonrası için alternatif Bakanlar Kurulu listeleri ortalıkta dolaşıyordu. Bildik isimler vardı bu listelerde. Örneğin Uğur Mumcu’nun gençlikten sorumlu bakan olacağı, Altan Öymen’e basın yayın ve hükümet sözcülüğü koltuğunun verileceği, Türkiye Öğretmenler Sendikası (TÖS) Başkanı Fakir Baykurt’un Milli Eğitim bakanı olacağı, Dışişleri bakanlığını Mümtaz Soysal’ın üstleneceği söyleniyordu. MİT başkanlığı da İlhami Soysal’da kalır deniyordu.</span></p>

    <p class="duz" xml:lang="tr"><span class="duz1">Bu kişilere sorulmuş muydu?</span></p>

    <p class="duz" xml:lang="tr"><span class="duz1">Bilemiyorum. Ancak alternatif listeler hazırlandığı doğruydu. 9 Mart darbesi gerçekleşirse,</span> <span class="italik-yaz">Devrim</span> <span class="duz1">grubu, Doğan Bey ne ölçüde içeride olurdu, bu konuda da soru işaretleri vardı. Böyle bir darbe hareketine tümüyle</span> <span class="italik-yaz">Devrim</span><span class="duz1">’in damgasını vurması yakın ihtimal değildi. Doğan Bey’e sempatisi olan bazı genç subaylar mutlaka işin içinde olacaklardı. Fakat ne ölçüde etkili olacaklardı, belli değildi. Çünkü</span> <span class="italik-yaz">Devrim</span> <span class="duz1">grubu ve bizler, çoğunluk tarafından “aşırı solcu” ya da “komünist” olarak görülüyorduk.</span></p>

    <p class="duz" xml:lang="tr"><span class="duz1">Daha önce anlatmıştın. 9 Mart yaklaşırken, Ankara dışında, Anadolu’da</span> <span class="italik-yaz">Devrim</span><span class="duz1">’e yakın ne kadar subay varsa Ankara’ya gelmelerinin sağlanması için çalışmıştınız.</span></p>

    <p class="duz" xml:lang="tr"><span class="duz1">Darbe olurken çevrede bulunmak ve bu sayede darbe hareketi içinde bir görev kapmak anlaşılan önem kazanmıştı.</span></p>

    <p class="duz" xml:lang="tr"><span class="duz1">Devrimci gençler de 9 Mart’tan haberdar kılınmıştı. O tarihte Dev-Genç başkanı olan Ertuğrul Kürkçü şöyle anlatır: “Cuntacıları düşmanım olarak görmedim. Onlar da kendilerine göre bir ilerici dönüşümün peşindeydiler. Bu nedenle 8-9 mart günlerinde radikaller denenlerin bir harekâta girişecekleri haberi geldiğinde, THKP/C yöneticilerinin, Silahlı Kuvvetler’deki arkadaşlarımızın karşıdarbecilerle mücadelede, darbecilerden yana bir tutum takınacaklarını öğrendiğimde buna itiraz etmedim. O gece Yusuf Küpeli, ben ve bazı Dev-Genç yöneticilerini bir evde bir araya getirdi. Gelişecek duruma göre gericilerle mücadeleye girişeceğimizi ve hazır bekleyeceğimizi bildirdi. Biz de bekledik. Ne darbe ne de karşıdarbe oldu.”<a class="calibre1" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz1">O günlerde sen bir zarf içinde, Doğan Bey’in hazırladığı bir anayasa taslağını Kavaklıdere’deki bir apartmandaki bir binbaşıya götürmüştün gizlice...</span></p>

    <p class="duz" xml:lang="tr"><span class="duz1">Daha önce buna değinmiştim. İşin içine girenler, darbe sonrası örgütlenmede görev alırken etkili olabilsinler diye bir hazırlıktı galiba bu...</span></p>

    <p class="duz" xml:lang="tr"><span class="duz1">9 Mart akşamı tam bir şaşkınlıktı. Her şeyin bittiği anlaşılmıştı. Zaten üç gün sonra da 12 Mart geldi.</span></p>

    <p class="duz" xml:lang="tr"><span class="duz1">Muhtıra’nın nasıl yazıldığını zamanın Hava Kuvvetleri Komutanı Muhsin Batur şöyle anlatır: “12 Mart 1971 sabahı saat 09.30’da, dördümüz, Genelkurmay Başkanı Memduh Tağmaç, Kara Kuvvetleri Komutanı Gürler, Deniz Kuvvetleri Komutanı Eyicioğlu ve ben Genelkurmay’da toplandık. Korgeneral Kemal Tarhan hazırladığı metni okudu. Aramızda müzakere ettik. Çok uzun bulduk. İçeriği de bizim isteklerimizi pek karşılamıyordu. Ben yeni bir müsveddeyi yazarken, Faruk Paşa ve Oramiral Eyicioğlu yanıma gelerek yardımcı oldular. Metin ortaya çıktı, daktilo edildi, imzaya hazırdı. Memduh Paşa yine derin bir düşünceye daldı. Uzun süre imzalamak istemedi. Gözleri yaşardı. Haklı idi. Sonunun nereye varacağı belli olmayan önemli bir adım atılacaktı. Saat 12.05’te metin imzalandı ve Tuğgeneral Musa Öğün tarafından bir heyetle okunmak üzere TRT’ye gönderildi.”<a class="calibre1" href="#footnote-231-19" id="footnote-231-19-backlink">[19]</a></span></p>

    <p class="duz" xml:lang="tr"><span class="duz1">9 Mart’taki darbe girişiminin sonuçsuz kaldığından habersiz olanlar için 12 Mart 1971 günü TRT’nin 13 haberlerinde okunan 12 Mart Muhtırası ve Demirel’in aynı gün öğleden sonra başbakanlıktan istifa etmesi ise bir sevinç vesilesiydi. Aynı gün, 15 “devrimci” kuruluş yayımladıkları ortak bir bildiriyle muhtırayı desteklediklerini belirterek şöyle demişlerdi: “Emperyalizmin egemenliğindeki işbirlikçi iktidarlar tarafından çeyrek yüzyıldır uygulanan gerici parlamentoculukla yoksul ve geri bıraktırılmış olan ülkemiz kesin bir sosyal ve ekonomik bunalımın içine itilerek, ancak olağanüstü girişimlerle kurtarılabilecek bir duruma sokulmuştur.”</span></p>

    <p class="duz" xml:lang="tr"><span class="duz1">Bu arada</span> <span class="italik-yaz">Cumhuriyet</span> <span class="duz1">gazetesindeki yorumlar, Nadir Nadi’nin başyazıları da 12 Mart Muhtırası’na destek veriyordu.</span></p>

    <p class="duz" xml:lang="tr"><span class="duz1">Bütün bunlarda amaç bellidir: darbenin sağa kaymasını önlemek, zamanla parlamentonun kapatılmasını sağlamak ve askeri hareketi mümkün olabildiğince “sola çekmek”...</span></p>

    <p class="duz" xml:lang="tr"><span class="duz1">Yani hayal görüyorduk!</span></p>

    <p class="duz" xml:lang="tr"><span class="duz1">Öyle. “Derin devlet” daha gerçekçiydi. “Soldan gelen tehlike”yi görmüştü.</span></p>

    <p class="arabaslik" xml:lang="tr"><span class="bold">MİT Müsteşarı Fuat Doğu’nun amacı...</span></p>

    <p class="duz" xml:lang="tr"><span class="duz1">“Madanoğlu Cuntası”nın içinde yıllar yılı faaliyet gösteren MİT ajanı Mahir Kaynak anılarında şunları yazar: “9 Mart’ta sol askeri cuntanın idareye el koyması son anda emir komuta zinciri içinde bir muhtıra verilmesi kararı yüzünden gerçekleşemedi. 12 Mart’ta verilen muhtıra, darbeciler arasında belli bir sevinçle karşılandı. Bakış şöyle özetlenebilir: Komutanlar yeterli olmasa bile siyasi iktidarı devirmekle önemli bir adım atmıştır. Amacımız bunu tam bir darbeye dönüştürmek olmalıdır. Bundan sonra askerler halkı arkalarından götürecek bir fikir akımına ihtiyaç duyacaklardır. Bu birikim sadece bizde vardır ve bizimle işbirliğine, bizi vitrine çıkarmaya mecbur kalacaklardır.</span></p>

    <p class="duz" xml:lang="tr"><span class="duz1">Oysa, bu sıralarda MİT’in, daha doğru bir ifadeyle MİT Müsteşarı Fuat Doğu’nun içinde bulunduğu kanat, kendi stratejilerini uyguluyordu. Bu kanadın başında Cumhurbaşkanı Sunay bulunuyordu. Başbakan Demirel tamamen devreden çıkmış, en azından muhtıra içindeki rolünü kaybetmişti.</span></p>

    <p class="duz" xml:lang="tr"><span class="duz1">Fuat Doğu’nun amacı apaçıktı. Gürler, Batur ve Madanoğlu kanadı Türkiye için ciddi bir tehdit oluşturuyordu. Bu tehdit Ordu içindeki sağduyulu kimselerin ortaya koyduğu tavırla bertaraf edilecekti. O andaki ortak yönetim, yani darbeci kanatla darbe karşıtlarının kurduğu koalisyon yaz aylarında bozulacak ve 11’ler olarak ifade edilen, darbecilere yakın bakanlar tasfiye edilecekti. İlk adım darbecilerin sivil desteklerinin bertaraf edilmesi olmalıydı. Bundan sonra askerlerin tasfiyesi daha kolay olurdu.”<a class="calibre1" href="#footnote-231-20" id="footnote-231-20-backlink">[20]</a></span></p>

    <p class="duz" xml:lang="tr"><span class="duz1">Bunların çoğu gerçekleşti. Darbeci kanadın sivil destekçileri hızla tasfiye edildi. Sivil destekçilerin içinde bizler de vardık. 11’ler kaydırıldı. Ekonomik görüşlerinin uygulanmasına imkân verilmedi. Gürler’in cumhurbaşkanlığı engellendi. Ama 12 Mart Muhtırası verildiğinde henüz bunların olabileceğinin farkında değildi solcular, radikaller.</span></p>

    <p class="duz" xml:lang="tr"><span class="duz1">Yani bizim gibiler!</span></p>

    <p class="duz" xml:lang="tr"><span class="duz1">Evet.</span></p>

    <p class="duz" xml:lang="tr"><span class="duz1">Çok iyi hatırlıyorum. Bir dolusu 12 Mart günü öğleden sonra etekleri zil çalarak</span> <span class="italik-yaz">Devrim</span><span class="duz1">’e, büroya gelmişlerdi. Ancak, Doğan Bey’in bir karış suratıyla karşı karşıya kalmışlardı.</span></p>

    <p class="arabaslik" xml:lang="tr"><span class="bold">“Hasan” dedi Doğan Bey, “Bu iş bitti galiba!”</span></p>

    <p class="duz" xml:lang="tr"><span class="duz1">“Hasan, bu iş bitti galiba!”</span></p>

    <p class="duz" xml:lang="tr"><span class="duz1">Doğan Bey’in sözleri... 12 Mart 1971, öğle vakti. Bürodayım. Muhtıra, radyodan daha yeni okunmuş. Salona, Doğan Bey’in yanına girdim. Masasının önündeki deri koltukta bacaklarını boylu boyunca uzatmış, düşünceli düşünceli oturuyor. İki dudağının arasında o hiç eksik olmayan cigarasıyla. Belli, çok sıkıntılı...</span></p>

    <p class="duz" xml:lang="tr"><span class="duz1">Ve sana:</span></p>

    <p class="duz" xml:lang="tr"><span class="duz1">“Hasan” dedi, “Bu iş bitti galiba!”</span></p>

    <p class="duz" xml:lang="tr"><span class="duz1">Ne cevap verdim, hatırlamıyorum.</span></p>

    <p class="duz" xml:lang="tr"><span class="duz1">Şöyle devam etti:</span></p>

    <p class="duz" xml:lang="tr"><span class="duz1">“Nerede hata yaptık, bilemiyorum. Düşünüyorum, bulamıyorum.”</span></p>

    <p class="duz" xml:lang="tr"><span class="duz1">Sesimi çıkarmadım. Doğan Bey bunu daha sonraki yıllarda bana birkaç kez yineledi. Ben de her seferinde kendisine herhangi cevap vermemiş, sessiz kalmayı tercih etmiştim. Nerelerde yanlış yaptığımızı çok iyi bildiğim sonraki yıllarda da...</span></p>

    <p class="duz" xml:lang="tr"><span class="duz1">Avcıoğlu umudunu 9 Mart başarısızlığıyla yitirmişti.</span></p>

    <p class="duz" xml:lang="tr"><span class="duz1">Aslında, daha 1970 yazında askerden kendi kafasına göre bir şey çıkmayacağını anlamıştı. O zamandan itibaren düş kırıklığına uğradığı söylenebilir. 12 Mart Muhtırası’nın kendi istediğini getirmeyeceğini biliyordu Doğan Bey.</span></p>

    <p class="duz" xml:lang="tr"><span class="duz1">Onun için muhtıradan dolayı fazla heyecanlanmamıştı.</span></p>

    <p class="duz" xml:lang="tr"><span class="duz1">Ama buna rağmen birkaç hafta daha kaldı derginin başında. O da sanıyorum, çok uzak bir ihtimal de olsa, belki parlamento feshedilir ümidiyle...</span></p>

    <p class="duz" xml:lang="tr"><span class="duz1">Sonra bir gün, muhtıradan daha bir ay bile geçmeden çekip gitti. Uluç’la seni, kaderinizle baş başa bırakarak...</span></p>

    <p class="duz" xml:lang="tr"><span class="duz1">Gitmeden önce biraz daha havayı koklamıştı.</span></p>

    <p class="duz" xml:lang="tr"><span class="duz1">12 Mart Muhtırası’ndan sonraki ilk başyazısı “Teşhis ve Tedavi” başlığını taşır. Giriş cümlesi ilginçtir: “Cici demokrasinin artık sonu geldi. Fakat can çekişmesi hayli zaman alabilir.”</span></p>

    <p class="duz" xml:lang="tr"><span class="duz1">Bu cümle aslında Doğan Bey’in uğradığı düş kırıklığını ifade eder.</span></p>

    <p class="duz" xml:lang="tr"><span class="duz1">Avcıoğlu’na göre askerin teşhisi doğru idi. Çünkü “parlamento ve hükümet, yurdumuzu anarşi, kardeş kavgası, sosyal ve ekonomik huzursuzluklar içine sokmuş, Atatürk’ün bize hedef verdiği çağdaş uygarlık seviyesine ulaşmak ümidini kamuoyunda yitirmiş ve Anayasa’nın öngördüğü reformları” gerçekleştirememişti.</span></p>

    <p class="duz" xml:lang="tr"><span class="duz1">Teşhis doğruydu ama tedavi reçetesi yanlıştı. Çünkü “cici demokrasinin parlamentosuyla partilerini serbest bırakmıştı.” Öngörülen tedaviyi “Kemalizmin cellatları” mı yapacaklardı? Avcıoğlu bunu saçma buluyor ve “Türkiyemiz cici demokrasi uğruna 25 yıl israf etti, yeter artık” diyerek başyazısını noktalıyordu.</span></p>

    <p class="duz" xml:lang="tr"><span class="duz1">O sayıda, 12 Mart Muhtırası’nı ve Süleyman Demirel’in başbakanlıktan istifasını birinci sayfaya sekiz sütuna manşet çekmiştik: “Ordu, antikemalist gidişe artık dur dedi!” Manşetin hemen altına da gözleri şaşkın şaşkın bakan bir Demirel fotoğrafı koymuştuk.</span></p>

    <p class="duz" xml:lang="tr"><span class="duz1">Şimdi hatırlamazsın. Aradan otuz yıl geçti. Uğur Mumcu’nun ikinci sayfadaki yazısı öfke doludur. Politikacılara 12 Mart Muhtırası için çağrı yapar, “Erkekseniz karşı çıkın!” başlığıyla. Uğur’un üslubu hâlâ, parlamentonun kapatılmasına ve mevcut politik kadroların tasfiyesine ilişkin umudu canlı tutmak isteyen bir hava kokar.</span></p>

    <p class="duz" xml:lang="tr"><span class="duz1">Şu satırları ilginçtir Uğur’un: “Bu derginin etrafında toplananlar, ulusal kurtuluş devriminin bugünkü siyasal kadrolarla değil, aksine bu siyasi kadrolara karşı yapılacağına inanmışlardır. Bugüne kadar cici demokrasinin kara sevdalıları ne savunmuşlarsa, bugünden sonra da aynı ilkeleri savunsunlar. Desinler ki, biz silahların gölgesinde yaşayamayız. Desinler ki, tepeden inme devrimcilere karşıyız. Erkeklerse Ordu’nun bildirisine karşı çıkarlar. Evet, Halk Partililerin, Adalet Partililerin, Güven Partililerin, Demokratik Partililerin, hepsinin bir daha geri dönmemek üzere Türk siyasal hayatından atılmalarını istiyoruz. Atatürkçü Meclis, bugünkü partilerin bulunmadığı Meclis’tir. Açıkça suçluyoruz: Ordu’yu böyle bir bildiri yayınlamaya zorlayan siyasal koşulları, bugünkü siyasal partiler yaratmışlardır. Bu düzenin sorumluları mutlaka yargılanmalıdır. Atatürk düşmanları, din sömürücüleri, kafalarında seçim sandığı taşıyan namussuz politikacılar, iktidarınız son bulmak üzeredir.”</span></p>

    <p class="duz" xml:lang="tr"><span class="duz1">Uğur yıllar sonra bu yazısını okuduğunda acaba ne düşünmüştür, kendisine sormak isterdim. Uğur’un bu görüşlerini ben de o zamanlar paylaşıyordum. Birkaç yıl sonra hep birlikte -tabii Doğan Bey hariç- çokpartili sistemi ve Bülent Ecevit’li CHP’yi desteklemeye başlayacaktık.</span></p>

    <p class="duz" xml:lang="tr"><span class="duz1">Bak sen de</span> <span class="italik-yaz">Devrim</span><span class="duz1">’in aynı sayısında, Uğur’un bu yazısının hemen altındaki “Gerici Basında Ne Var Ne Yok?” başlıklı köşende İsmet İnönü’yü topa tutmuşsun. Üstelik, ne diye? Deniz Gezmiş’lerin dört Amerikalı askeri kaçırıp bir süre rehin tutmalarına karşı çıktı diye.</span></p>

    <p class="duz" xml:lang="tr"><span class="duz1">Hatırlatmasan ne iyi olurdu!</span></p>

    <p class="duz" xml:lang="tr"><span class="duz1">“Hasan Kaya Cemal” imzalı o yazının girişi şöyle: “Türkiye Halk Kurtuluş Ordusu adlı bir örgüt, 4 Amerikalı askeri kaçırarak bir bildiri yayınladı. Bildiride ‘Amacımız, Amerika’yı ve bütün yabancı düşmanları temizlemek, hainleri yok etmek ve düşmandan temizlenmiş tam bağımsız Türkiye’yi kurmaktır’ denilmekteydi. Tüm karşı devrimci ve tutucu çevreler bu olay üzerine hop oturup hop kalktılar. CHP bildirisinde ‘ancak demokrasiden ve bağımsızlıktan yoksun’ bazı ülkelerde böyle şeyler olabilir deniyordu. Oysa Türkiye ‘bağımsız ve demokratik’ bir ülkeydi. İsmet İnönü ise partisinin küçük kurultayında yaptığı konuşmayla bütün karşı devrimcilerin hislerine tercüman oldu.”</span></p>

    <p class="duz" xml:lang="tr"><span class="duz1">Vahim değil mi?</span></p>

    <p class="duz" xml:lang="tr"><span class="duz1">Bir terör eylemini devrimci bir eylem olarak kabul etmek... Amacını paylaşabilmek... Karşı çıkanları ise “karşı devrimci” ilan etmek... Üstelik bunların arasına İsmet İnönü’yü de koyabilmek... Gerçekten vahim!</span></p>

    <p class="duz" xml:lang="tr"><span class="duz1">12 Mart’lı günlerde CHP lideri İsmet İnönü en çok kızdığın siyaset adamlarının başında geliyordu. Çünkü sizin davanıza en çok taş koyanın İnönü olduğuna inanırdın. Onunla bir gün Meclis koridorunda karşılaşman vardır, hatırladın mı?</span></p>

    <p class="duz" xml:lang="tr"><span class="duz1">1972 olmalı. 12 Mart’tan bir yıl sonra. Anka haber ajansında günlük gazeteciliğe yeni başlamıştım. Meclis’in, nedense benim hep denizaltıya benzettiğim o loş koridorlarından birinde dalgın dalgın yürüyordum, iki elim cebimde. Bir köşeyi döndüm ve karşıma İsmet Paşa çıkıverdi. O anı hiç unutmam. İki elim derhal cepten çıktı ve Paşa’nın karşısında adeta hazır ola geçtim. Paşa bir eliyle yanağımı şöyle bir okşadı, yüzüme bakarak gülümsedi, yürüdü gitti.</span></p>

    <p class="duz" xml:lang="tr"><span class="duz1">Paşa’nın tarihsel ağırlığıydı seni hazır ola geçiren...</span></p>

    <p class="duz" xml:lang="tr"><span class="duz1">Belki de. Ancak yıllar içinde Paşa’ya ilişkin değer yargılarım değişti. Türkiye’nin çokpartili rejime ve demokrasiye geçmesinde bir numaralı rolü oynadığı kanısına vardım. Soğuk Savaş yıllarında bir Portekiz, bir İspanya nasıl ki faşist rejimlerine rağmen Batı dünyasının içinde yerlerini korumuşlarsa, Portekiz nasıl NATO üyesi olmuşsa, Türkiye de hem NATO üyesi olabilir, hem de tekpartili vesayet rejimini devam ettirebilirdi. Ayrıca, 27 Mayıs ve 12 Mart darbeleri sonrasında İsmet İnönü olmasaydı, Türkiye öyle kolayca çokpartili düzene dönemezdi. İnönü belki de</span> <span class="italik-yaz">Yön</span> <span class="duz1">ve</span> <span class="italik-yaz">Devrim</span><span class="duz1">’de Türkiye için istenen siyasi rejimin önündeki en büyük engeldi. O olmasaydı Türkiye, Irak ya da Suriye’dekine benzer tekpartili bir rejime, Türk tipi bir Baas yönetimine kayabilirdi. Sıradan, içine kapalı, tapon bir üçüncü dünya ülkesi olabilirdi. Olmadıysa, İsmet İnönü’nün bundaki payı ve tarihsel ağırlığından kaynaklanan rolü büyüktür.</span></p>

    <p class="duz" xml:lang="tr"><span class="duz1">İnönü, İkinci Dünya Savaşı sonrasında çokpartili sisteme geçişi şöyle anlatır:</span></p>

    <p class="duz" xml:lang="tr"><span class="duz1">“1945-1946’da demokrasiye geçtiğimiz zamanlarda, ben eski arkadaşlarımdan bazılarını bilirim, bana nasihat etmişlerdir. ‘Bizim memleket henüz yetişmemiştir; bu rejim olmaz; yapma bunu; başımıza çok şey gelecektir’ demişlerdir. Kâfi gelmedi. ‘Senin başına çok şey gelecektir’ dediler. Dedim ki: Bunların hiçbirisi benim umurumda değil. Benim başıma geleceklerin bir ehemmiyeti yoktur. Ama mesele bu halkı kendi kendini idare etmek yoluna sevk etmektir.”<a class="calibre1" href="#footnote-231-21" id="footnote-231-21-backlink">[21]</a></span></p>

    <p class="duz" xml:lang="tr"><span class="duz1">12 Mart döneminde de Genelkurmay Başkanı Orgeneral Memduh Tağmaç bir gün İnönü’ye gelir, özgürlüklerin kötüye kullanılmasından yakınır. Bu konuda akıl danışır. İnönü’nün tepkisi şöyle olur:</span></p>

    <p class="duz" xml:lang="tr"><span class="duz1">“Sen benden tılsımlı anahtar istiyorsun, zorlukla karşılaştığında kapıları hemen açıverecek. Cemiyetlerin hayatında tılsımlı anahtarlar yoktur. Demokrasinin yerleşmesi sabır ister, sebat ister. Fransız İhtilali’nden sonra iki defa krallık geldi. Şimdiki Beşinci Cumhuriyet’tir. Bizde de yıllar geçtikçe şikâyetler azalacak, demokrasiye müdahaleler seyrekleşecek, hafifleyecektir. Hür vatandaş ve hür cemiyet olarak yaşamak, her suretle, Türk milletinin hakkı ve liyakatidir.”<a class="calibre1" href="#footnote-231-22" id="footnote-231-22-backlink">[22]</a></span></p>

    <p class="arabaslik" xml:lang="tr"><span class="bold">Mareşaller ve İstanbul bölge komutanı...</span></p>

    <p class="duz" xml:lang="tr"><span class="duz1">İsmet Paşa hakkında da yanılmışın!</span></p>

    <p class="duz" xml:lang="tr"><span class="duz1">Hayat tecrübesi, yanılgıların toplamıdır diye kendimi teselli edebilirim. Önemli olan belki de yanıldığını sonradan görebilmek ve itiraf edebilmektir.</span></p>

    <p class="duz" xml:lang="tr"><span class="duz1">Üstelik kendi kendine değil, benim şimdi yaptığım gibi...</span></p>

    <p class="duz" xml:lang="tr"><span class="duz1">Hiç yanılmadan geçen bir hayat var mı acaba?</span></p>

    <p class="duz" xml:lang="tr"><span class="duz1">İnsan gençken, delifişek günlerinde hayatta yanılacağını düşünmüyor. Yaşamın inişleri çıkışları hiç aklına gelmiyor.</span></p>

    <p class="duz" xml:lang="tr"><span class="duz1">Sen de darbenin başarısızlığını hiç aklına getirmiyordun.</span></p>

    <p class="duz" xml:lang="tr"><span class="duz1">Öyle. Başarısızlık zaten uzun süreli hapis demekti benim gözümde. Kendi kendime “Sonrası demirparmaklık arkasında düşünülür” derdim.</span></p>

    <p class="duz" xml:lang="tr"><span class="duz1">İkisi de olmadı senin için. Hem başarısızlık hem yenilgi! İstediklerin gerçekleşmedi. Demirparmaklık arkasına da düşmedin. 12 Mart’ı izleyen günlerde büyük bir şaşkınlık içindeydin. 1960’ların sonuna doğru hayallerinde kurduğun şato bir anda çöktü. Özellikle askerlik sonrası kendi yaşamına dayanak yaptığın davanın havada kaldığını gördün. Siyasal’ı bitirdiğin 1965 yılı sonrasında, yaşamın anlamını yakalamak için sarf ettiğin bütün çabalarının bir anda uçup gittiğini gördün.</span></p>

    <p class="duz" xml:lang="tr"><span class="duz1">Anlaşılan, şekillendiğim yıllar bitmemişti.</span></p>

    <p class="duz" xml:lang="tr"><span class="duz1">Yine misyonsuz kaldın!</span></p>

    <p class="duz" xml:lang="tr"><span class="duz1">Kendimi birdenbire tuhaf bir boşluğun içinde buldum. Kaç yıldır ne güzel hayallerim vardı. Devrime ramak kaldığını sanmıştım. Bir anda yine yönsüzleştim.</span></p>

    <p class="duz" xml:lang="tr"><span class="duz1">Ya da yalnızlaştın!</span></p>

    <p class="duz" xml:lang="tr"><span class="duz1">Kendi başıma kaldım. Doğan Bey, 12 Mart Muhtırası’ndan birkaç sayı sonra dergiyi bırakıp gitti. Oturup bizimle konuşmadı bile. Uluç’la ne olduğumuzu şaşırmıştık.</span></p>

    <p class="duz" xml:lang="tr"><span class="duz1">Avcıoğlu artık bu işin bittiğine, bir şey yapılamayacağına, o yüzden derginin işlevini tamamladığına inanmıştı.</span></p>

    <p class="duz" xml:lang="tr"><span class="duz1">Haksız değildi.</span></p>

    <p class="duz" xml:lang="tr"><span class="duz1">Ama 12 Mart’ın hemen ertesinde sen aynı kanıda değildin. Avcıoğlu ise derginin kapısına kendi elinizle kilit vurulmasının doğru olacağını savunuyordu. Zaten seninle ve Uluç’la derginin doğru dürüst çıkamayacağı kanısındaydı. Bunu açıkça söylüyordu da. Bizleri çocuk buluyordu çünkü.</span></p>

    <p class="duz" xml:lang="tr"><span class="duz1">Sararmış bir gazete kupürü. Avcıoğlu’nun 1972’de gözaltına alındıktan sonra Ziverbey Köşkü’nde baskı altında vermiş olduğu ifadesinden:</span></p>

    <p class="duz" xml:lang="tr"><span class="duz1">“</span><span class="italik-yaz">Devrim</span> <span class="duz1">dergisi 1969 ekim ayının sonlarına doğru yayın hayatına başladı. Ben o tarihten 1971 mart ayının ikinci yarısından ortasına kadar, yani 17 ay süre ile ve 72 sayı kadar gazetenin genel yayın müdürlüğünü yaptım. Koroner yetersizliği dolayısıyla gazeteden 1971 yılında tamamen ayrıldım. Gazete ondan sonra, örgüt mörgüt gibi şeylerden hiçbir haberi olmayan iki yazı işleri müdürünün yönetiminde çıktı. Duyduklarıma göre, İlhami Soysal ve Uğur Mumcu yazı işleri müdürlerine bir ölçüde yardımcı olmuşlar. Fakat yönetim ve karar alma yetkisi, yazı işleri müdürlerinde kalmıştır. Benim ayrılmamdan bir ay sonra da 1971 nisan sonu ya da mayıs başında gazete kapatılmıştır. Bir daha çıkacak mıdır? Bilemem. Kesinlikle bildiğim, kalp hastalığım dolayısıyla çok sıkı bir çalışmayı gerektiren faal gazetecilik hayatımın</span> <span class="italik-yaz">Devrim</span> <span class="duz1">dergisiyle birlikte benim için kesinlikle kapandığıdır.”<a class="calibre1" href="#footnote-231-23" id="footnote-231-23-backlink">[23]</a></span></p>

    <p class="duz" xml:lang="tr"><span class="duz1">Avcıoğlu’nu bu işin artık kesin olarak bittiği fikrine götüren olay, 12 Mart’tan birkaç gün sonra meydana geldi. İsmet İnönü’nün “Rejim büyük bir tehlikenin eşiğinden döndü” diye yorumladığı bu olay, siyasal tarihimize “9 Martçıların Ordu’dan tasfiyesi” diye geçti.</span></p>

    <p class="duz" xml:lang="tr"><span class="duz1">16 mart 1971 tarihinde, hiç beklenmedik bir anda bir bölümünü tanıdığım, çoğunluğunu isimlerinden bildiğim 5 general, 11 albay ve birçok genç subay emekliye sevk edildi. Bunların başında Kara Kuvvetleri Plan ve Prensipler Daire Başkanı Tümgeneral Celil Gürkan da vardı. Celil Paşa’yı Uğur Mumcu yakından tanırdı. Bir süre Paşa’nın kızıyla nişanlı kalmıştı.</span></p>

    <p class="duz" xml:lang="tr"><span class="duz1">Uğur, 9 Martçıları savunan bir yazı yazmıştı o günlerde: “12 Mart Muhtırası’ndan sonra Ordu’dan general ve albaylar emekli edilmişlerdir. Bu subaylar henüz 12 Mart gününe kadar üniformalarının içinde Cumhuriyet’i koruma görevlerini yürütüyorlardı. Bu şerefli subaylar emekli edilmişler ve acıdır ki basında gericilerin azgın dişlerine teslim edilmişlerdir. Bu subayların Rusya’dan emir alan satılık komünistler olduğu yazılmıştır. Sayın Tağmaç, Sayın Gürler, Sayın Eyicioğlu, Sayın Batur, bu eski silah arkadaşlarının şereflerini tıpkı üzerinde üniforma varmış gibi korumak zorundadırlar.”</span></p>

    <p class="duz" xml:lang="tr"><span class="duz1">Neydi 9 Mart?</span></p>

    <p class="duz" xml:lang="tr"><span class="duz1">Bu soruya, hareketin devirmek istediği Demirel’in de bir yanıtı vardır: “9 Mart 1971 günü saat 17.30’da Hava Kuvvetleri Komutanı Muhsin Batur’un odasında yapılan toplantıda kimler vardı? Neler konuşuldu? Bu toplantı sadece ‘kremalı pasta’ toplantısı değildi herhalde. Bu toplantıda devlet başkanının kim olacağı, hükümet başkanının kim olacağı kararlaştırıldığı iddialar içerisindedir. Yavuz Bey’in (Muhsin Batur’un kod adı) hükümet başkanlığı görevini deruhte edeceği, yine bu iddialar arasındadır.”<a class="calibre1" href="#footnote-231-24" id="footnote-231-24-backlink">[24]</a></span></p>

    <p class="duz" xml:lang="tr"><span class="duz1">9 Mart nedeniyle Ordu’dan atılan, emekliye sevk edilen genç subayların bir kısmıyla sonradan arkadaşlık kurmuştunuz. Ara sıra toplanır, geleceği konuşurdunuz.</span></p>

    <p class="duz" xml:lang="tr"><span class="duz1">Şimdi isimlerini hatırlamıyorum. Ama benim gibi o genç subaylar da şaşkınlık içindeydi. Çünkü bizim gibi onlar da iktidarı avucumuzun içinde sanmıştı. Hiç de öyle olmadığını anlayınca, ortada kalınca, boşluğa düşmüştük. İşsizdik. Ben daha yeni evlenmiştim. Ne yapacağımızı bilemiyorduk. Ev toplantılarında her kafadan bir ses çıkardı. Hatırlıyorum, bir ara Çankaya’da tamirci dükkânı açıp, ufak tefek bazı işler yapıp, elde edeceğimiz parayla devrimciliğe devam edebileceğimizi konuşabilecek kadar hayaller dahi kurmuştuk.</span></p>

    <p class="duz-ilk-paragraf" xml:lang="tr"><span class="duz1">Sizin aranızda 12 Mart sonrası yeni bir anlaşmazlık çıkmıştı. Asker güdümünde kurulan “partilerüstü” Nihat Erim Hükümeti’ne karşı alınacak tavır konusundaydı bu anlaşmazlık. Özellikle Avcıoğlu’yla İlhan Selçuk arasında çıkmıştı bu görüş ayrılığı...</span></p>

    <p class="duz" xml:lang="tr"><span class="duz1">İlhan Abi -bu arada Çetin Altan- Nihat Erim Hükümeti’ne hemen karşı tavır alınmasını doğru bulmamışlardı. Bir süre beklemenin daha doğru olacağını düşünüyorlardı. Buna karşılık Doğan Bey, hayal kurmaya gerek kalmadığını, yenildiğimizi, demin de söylediğim gibi dükkânı kapatıp gitmenin en hayırlı iş olacağını savunuyordu.</span></p>

    <p class="duz" xml:lang="tr"><span class="duz1">Avcıoğlu’nun son başyazısı 6 nisan 1971 tarihli dergide çıktı. Manşete bu sefer, şaşkın şaşkın bakan Başbakan Nihat Erim’in fotoğrafını koymuştuk. Bakla gibi iri hurufatla attığımız manşetimizde şu iki satır okunuyordu: “İdarei maslahatçılık ile reform dahi yapılamaz! Hükümet programı, sermayeciliği güçlendirmek amacında!..”</span></p>

    <p class="duz" xml:lang="tr"><span class="duz1">12 Mart’a bayrak açmıştınız.</span></p>

    <p class="duz" xml:lang="tr"><span class="duz1">Doğan Bey bu sayıdan sonra dergiyi bıraktı. Kalp sıkıntısı geçirdiğini duyduk. Antalya’ya dinlenmeye gittiğini söylediler. Bizimle konuşmamıştı bile. Sonradan öğrendim. Doğan Tanyer’e demiş ki: “Uluç Gürkan benim sağ kolumdur, ona göz kulak ol!”</span></p>

    <p class="duz" xml:lang="tr"><span class="duz1">Kimdi Doğan Tanyer?</span></p>

    <p class="duz" xml:lang="tr"><span class="duz1">27 Mayısçı bir emekli subay. 1960 öncesi sivil olarak</span> <span class="italik-yaz">Cumhuriyet</span><span class="duz1">’in Ankara Bürosu’nda çalışırmış. 27 Mayıs Darbesi’nin yapıldığı gün subay üniformasıyla büroya gelince şaşıranlar olmuş. Aynı zamanda MİT’te görevliymiş. Daha sonraki yıllarda avukatlık yaparken</span> <span class="italik-yaz">Devrim</span> <span class="duz1">dergisine gelir giderdi. Doğan Bey’le sohbet ederlerdi. Arada bir ilginç belgeler getirir,</span> <span class="italik-yaz">Devrim</span><span class="duz1">’de yayımlardık. Bunlardan biri, eski gazeteci Mithat Perin’le ilgili bir MİT belgesiydi. Doğan Tanyer ilginç bir insandı. Bizimle temaslarında yaptığı ilk iş, bizim çevremizde kimlerin MİT’e çalıştıklarını söylemek olmuştu. Doğrusu bazı isimlere şaşırmış, inanamamıştık.</span></p>

    <p class="duz" xml:lang="tr"><span class="duz1">Doğan Tanyer kimine göre MİT’in “sol” kanadından, kimine göre İnönücü ya da Halk Partili kanadındandı.</span></p>

    <p class="duz" xml:lang="tr"><span class="duz1">Doğan Bey gitti, iki sayı sonra da</span> <span class="italik-yaz">Devrim</span> <span class="duz1">dergisi sıkıyönetim tarafından kapatıldı.</span></p>

    <p class="duz" xml:lang="tr"><span class="duz1">Avcıoğlu gitti, İlhan Selçuk geldi!</span></p>

    <p class="duz" xml:lang="tr"><span class="duz1">İlhan Abi, ikinci sayfadaki eski yerinde yazmaya başladı. 1970 yazında bırakmıştı</span> <span class="italik-yaz">Devrim</span><span class="duz1">’e yazmayı. Doğan Bey’le darbeye giden yolda anlaşamıyorlardı. 12 Mart Muhtırası’ndan sonra da ayrı düştüler. Doğan Bey bu işin bittiğine kesin inanıyordu. İlhan Abi umudunu tümüyle kesmemişti. Beklenmesi taraftarıydı. Çünkü darbe “sağdan sola” kayabilirdi, hatta kaydırılabilirdi.</span> <span class="italik-yaz">Devrim</span><span class="duz1">’in 20 nisan 1971 tarihli yazısında İlhan Abi’nin şu satırları Avcıoğlu’yla anlaşmazlığının altını çizer:</span></p>

    <p class="duz" xml:lang="tr"><span class="duz1">“Soldan gelen darbelerin sağa kayma tehlikesi, sağdan gelen darbelerin de sola dönüşmesi ihtimali her zaman mevcuttur. Ortadan müdahale eden bir askeri kuvvetin de müdahale iradesine ve dış koşullara göre hangi yöne gideceği hesap edilmelidir. Devrim mantığına göre bir müdahale olduğu yerde noktalanıp bir sonuca bağlanamaz. 12 Mart eyleminde antiemperyalist istidatları değerlendirmek, tutucu eğilimlerin karşısına dikilmek, hareketin diyalektiğini doğru saptamak için çaba göstermek, devrimciliğin şiarıdır.”</span></p>

    <p class="duz" xml:lang="tr"><span class="duz1">Anlaşılan Avcıoğlu, teşhisini daha kestirmeden koymuştu 12 Mart’a. Daha doğru teşhisti bu. İşin bittiğini çoktan anlamıştı. İlhan Abi’nin kendine özgü dengecilikleri Doğan Bey’de yoktu. Keser atardı! İlhan Abi ise zamana yayar, ince eler sıkı dokurdu. Bu tavrında biraz da risk almaktan, son adımı atmaktan çekinen bir karakter yapısının rolü vardı.</span></p>

    <p class="duz" xml:lang="tr"><span class="duz1">Doğan Bey’le İlhan Abi birkaç ay sonra İstanbul’un bir kışlasındaki askeri hapishanede buluştular.</span></p>

    <p class="duz-ilk-paragraf" xml:lang="tr"><span class="duz1">Avcıoğlu’yla İlhan Selçuk birbirlerine “mareşal” derler miydi?</span></p>

    <p class="duz" xml:lang="tr"><span class="duz1">Sanmıyorum. Mareşal sözü başkalarının arasında geçerdi. İlhami Soysal bir mektubunda bunu şöyle anlatır: “Bir anı olarak sende kalsın. Dilimize nereden takıldı, şimdi hatırlamıyorum. Ama biz Kurucu Meclis döneminden başlayarak bir grup birbirimize sürekli ‘Mareşal’ diye seslenirdik. Bu mareşaller, Mümtaz (Soysal), Doğan (Avcıoğlu), ben, Altan Öymen, Coşkun Kırca olarak sanıyorum beş kişiydik. Doğan’ın bana imzaladığı tüm kitapları ‘İlhami Mareşale’ diye ithaflıdır.”<a class="calibre1" href="#footnote-231-25" id="footnote-231-25-backlink">[25]</a></span></p>

    <p class="duz" xml:lang="tr"><span class="duz1">Doğan Bey, neşeli olduğu zamanlarda İlhan Abi’ye bazen “Komutan” derdi. Onu “İstanbul bölgesi komutanı” olarak kabul ederdi.</span></p>

    <p class="duz" xml:lang="tr"><span class="duz1">Ya kendisi?..</span></p>

    <p class="duz" xml:lang="tr"><span class="duz1">Tabii başkomutan... Zaten Doğan Bey’le İlhan Abi arasındaki anlaşmazlık bir yerde kimin lider olacağından kaynaklanıyordu. Hem birbirlerini severler, hem de içten içe birbirlerini çekemezler, belki de kıskanırlardı. Ancak birbirleri hakkında uluorta konuşmayı da sevmezlerdi. Uluç da ben de bilirdik. Özellikle 1970 ortalarından itibaren aralarındaki anlaşmazlığın tırmandığını. Ama yıllar geçti, ikisi de bu konuda bana birbirleri aleyhine fazla konuşmadılar.</span></p>

    <p class="duz" xml:lang="tr"><span class="duz1">Hiç mi?</span></p>

    <p class="duz" xml:lang="tr"><span class="duz1">Tabii bunca yıl birlikte olunca, birbirleri hakkında ne düşündükleri konusunda bazı yargılar oluştu kafamın içinde. İkisi de müthiş kendilerine dönük inatçı keçiler oldukları için demin de belirttiğim gibi birbirlerini çekemezlerdi. Çünkü her ikisi de bir yerde son sözü söylemek isterdi. Kişilikleri çatışırdı.</span></p>

    <p class="duz" xml:lang="tr"><span class="duz1">Avcıoğlu, İlhan Selçuk’u yetersiz mi bulurdu?</span></p>

    <p class="duz" xml:lang="tr"><span class="duz1">Evet. Doğan Bey’e göre İlhan Abi ne yazacağını bilirdi ama ufku sınırlıydı. Bu da ona göre İlhan Abi’nin yeterli olmayan formasyonundan ileri gelirdi.</span></p>

    <p class="duz" xml:lang="tr"><span class="duz1">İlhan Selçuk’a göre çok kendine dönüktü Avcıoğlu. Takım çalışmasından hoşlanmazdı. Eleştiriye tahammülü yoktu. Onunla bir örgütün aynı çatısı altında barınmak çok zordu.</span></p>

    <p class="duz" xml:lang="tr"><span class="duz1">Yani fazla diktatör bulurdu Doğan Bey’i...</span></p>

    <p class="duz" xml:lang="tr"><span class="duz1">İlhan Selçuk ise sanıyorum bir noktada Avcıoğlu’nun</span> <span class="italik-yaz">Cumhuriyet</span><span class="duz1">’i kullanmasına karşı çıkmıştı.</span></p>

    <p class="duz" xml:lang="tr"><span class="duz1">Doğan Bey de bunu hazmedememişti.</span></p>

    <p class="duz" xml:lang="tr"><span class="duz1">Aslında İlhan Selçuk kimilerinin</span> <span class="italik-yaz">Cumhuriyet</span><span class="duz1">’e pek fazla sokulmasını istemezdi.</span></p>

    <p class="duz" xml:lang="tr"><span class="duz1">Tabii bunu ancak dikkatli gözler fark ederdi. Yalnız Doğan Bey’in değil, örneğin bir Çetin Altan’ın, bir İlhami Soysal’ın da</span> <span class="italik-yaz">Cumhuriyet</span><span class="duz1">’in sürekli yazar kadrosunda yer almasını istememişti. Ama kurnaz ve zeki olduğu için de bunu her zaman kendi dışındaki faktörlere, özellikle Nadir Nadi’ye bağlamıştı ince biçimde...</span></p>

    <p class="duz" xml:lang="tr"><span class="duz1">İlhan Selçuk, Avcıoğlu’nu vefasız bulurdu. Arkasına bakmadan yürüyüp gitmesini eleştirirdi. Örneğin Madanoğlu Paşa’yı 12 Mart’tan sonra hiç aramamış olmasını affedemezdi.</span></p>

    <p class="duz" xml:lang="tr"><span class="duz1">İlhan Abi’nin Doğan Bey’e dönük bu eleştirilerinde gerçek payı vardır. Hiç de vefalı bir insan değildi. Ama tabii Doğan Bey, örneğin Madanoğlu Paşa’yı hiç aramamış olmasını vefasızlık saymazdı. Bu gibi şeyler Doğan Bey için “zaman kaybı” idi. Sosyal bir insan değildi Doğan Bey. İçine kapanıktı. Okuyup yazmaktı bütün işi. 12 Mart’tan sonra, yenilginin de verdiği ruh haliyle iyiden iyiye içine kapandı. Çok az insanla görüştü. Bütün zamanını kitap yazmaya verdi.</span></p>

    <p class="duz" xml:lang="tr"><span class="duz1">Seninle görüşürdü. Ne zaman telefon etsen, akşam ya da öğle rakısına çağırırdı seni... Ancak vefasızlık bakımından sen de buruktun Doğan Bey’e karşı.</span></p>

    <p class="duz" xml:lang="tr"><span class="italik-yaz">Devrim</span> <span class="duz1">dergisi kapanınca Uluç da ben de yüzlerce davayla başbaşa kalmıştık. Avukatımız yoktu. Avukat tutacak paramız da yoktu. Davalar ilerliyordu. Mahkûm olmaya başlamıştık. Bir süre sonra benim 44 aylık hapis cezam kesinleşmişti. Bu arada Necla’yla evlenmiştik. Elif doğmak üzereydi. Ama Doğan Bey sağ olsun bir kere dahi ne oluyor diye sorma zahmetine katlanmamıştı. Fakat kendisini o kadar sever ve sayardım ki, “Bu adam da böyle!” deyip umursamayı bırakmıştım.</span></p>

    <p class="duz" xml:lang="tr"><span class="duz1">İlhan Selçuk aynı zamanda Avcıoğlu’nun acımasızlığından yakınırdı.</span></p>

    <p class="duz" xml:lang="tr"><span class="duz1">Bunun bazı örneklerini ben de hatırlıyorum. Üstelik bunlar dergi sayfalarına da özel hayat imalarıyla Doğan Bey tarafından yansıtılmadı değil.</span></p>

    <p class="duz" xml:lang="tr"><span class="duz1">Fuat Süren ve eşi Leyla Süren’le ilgili haberleri kastediyorsun galiba...</span></p>

    <p class="duz" xml:lang="tr"><span class="duz1">İlhan Abi’yle Doğan Bey’in arasına “devrim stratejisi” yüzünden kara kedi girip İstanbul ve Ankara gruplarının 1970 ortasında birbirlerinden ayrıldığı günlerdi. Üçüncü sayfadaki “Politika Kulisi” sütununda İstanbullu işadamı Fuat Süren’le ilgili haberler çıkmaya başladı. Bu kısa kulisleri bizzat Doğan Bey yazardı. Süren soyadını da kullanmaz, herhalde Ermeni kökenini vurgulamak için olacak “Sürenyan” derdi. “Sürenyan düzeni” başlığını taşıyan bir kulisteki şu satırlara bak:</span></p>

    <p class="duz" xml:lang="tr"><span class="duz1">“Sürenyan, bütün İstanbul sosyetesinin ve sol sanat çevrelerinin yakından tanıdığı büyük bir ithalatçıdır. Okurlarımız Şellefyan isminden sonra Sürenyan ismine de mim koymalıdırlar. Belki de pek yakında Şellefyan gibi Sürenyan ismini de manşette göreceklerdir.”</span></p>

    <p class="duz" xml:lang="tr"><span class="duz1">Bir başkası:</span></p>

    <p class="duz" xml:lang="tr"><span class="duz1">“Sürenyan, Bebek Ayşe Sultan Korusu’ndaki milyonlara değer villasını satışa çıkardı. Herhalde villayı satın almaya can atacak hayli zengimiz vardır. Ne var ki bu zenginlerimizin Bayan Leyla Süren’in ‘sanat yuvası’ geleneğini sürdürebilecekleri çok şüphelidir.”</span></p>

    <p class="duz" xml:lang="tr"><span class="duz1">Ama tabii Avcıoğlu,</span> <span class="italik-yaz">Devrim</span><span class="duz1">’de Süren ailesine sataşırken gerçekte, bu aileyi Handan Hanım’la birlikte yakından tanıyan İlhan Selçuk’a dokunduğunun, onu rahatsız etmek için bu işi yaptığının farkındaydı.</span></p>

    <p class="duz" xml:lang="tr"><span class="duz1">Hoş değildi. Bunların ne anlama geldiğini 12 Mart’tan sonra öğrenmiştim.</span></p>

    <p class="duz" xml:lang="tr"><span class="duz1">Tıpkı Avcıoğlu’yla Günseli arasındaki 12 Mart sonrası evliliğe giden ilişkiyi de...</span></p>

    <p class="duz" xml:lang="tr"><span class="duz1">Handan Hanım anlatınca öğrenmiştim. Bir gün</span> <span class="italik-yaz">Devrim</span><span class="duz1">’in yine Politika Kulisi köşesinde Doğan Bey’in yazdığı şöyle bir haber çıkmıştı: “Avcıoğlu’nun namussuzlara cevabı... Adını, adresini yazma haysiyet ve cesaretinden yoksun bazı satılmış namussuzlar, başka bir sermaye bulamadıklarından, Avcıoğlu’nun özel hayatıyla uğraşmayı iş edindiler. İpe sapa gelmez lafları alt alta sıralayıp teksir ediyorlar. Ankara’da çeşitli adreslere ve özellikle üniformalı kişilere postalıyorlar. İddiaya göre Avcıoğlu hukuk mezunu bir hanımı izdivaç vaadiyle iğfal etmiş! Evvelce de yazdığımız üzere, bu aşağılık bir uydurma... Namussuzların peşindeyiz.”</span></p>

    <p class="duz-ilk-paragraf" xml:lang="tr"><span class="duz1">12 Mart’ın hemen ertesinde devrimci kesimdeki şiddet eylemleri tırmanmaya başladı. Bir süre sonra da askeri yönetim “Balyoz Harekâtı”na girişti. Başbakan Nihat Erim 23 nisan 1971’deki bayram konuşmasında “Alacağımız tedbirlerle başlarına balyoz gibi ineceğiz” dedi ve ekledi: “Bunlar son azgınlıklarının içinde boğulacaklardır. Devletin başını bunlara teslim etmeyeceğiz.”</span></p>

    <p class="duz" xml:lang="tr"><span class="duz1">Bu konuşmanın üzerine,</span> <span class="italik-yaz">Devrim</span><span class="duz1">’in son sayısının manşetini Uluç’la şöyle attık: “Şiddet şiddeti getirir!”</span></p>

    <p class="duz" xml:lang="tr"><span class="duz1">Hiç unutmuyorum. Ertesi günü</span> <span class="italik-yaz">Milliyet</span><span class="duz1">’te Abdi İpekçi’nin bir başyazısı çıkmıştı, bizim bu manşete cevap olarak: “Şiddet şiddeti getirir sözü doğrudur. O yola başvuranlar ülkemizi kısır bir döngünün içine sokmuşlardır. Bu kısır döngüden kurtulmak ve sıkıyönetimin bir an önce gereksiz hale getirilmesini sağlamak, hangi eğilimde olursa olsun aydınların gösterecekleri sağduyuya bağlıdır. Bunun için de sorumsuz kışkırtmalardan vazgeçip soruna akılcı ve gerçekçi yaklaşımla bakmak gerekir.”<a class="calibre1" href="#footnote-231-26" id="footnote-231-26-backlink">[26]</a></span></p>

    <p class="duz" xml:lang="tr"><span class="duz1">Abdi Bey sizi sorumsuzlukla, kışkırtmacılıkla suçlamış...</span></p>

    <p class="duz" xml:lang="tr"><span class="duz1">Haklıydı. Bu bizim son sayımız oldu. 21 ekim 1969’dan 27 nisan 1971’e kadar büyük bir heyacanla çalıştığım derginin 79. sayısıyla hayatımın bir dönemine noktayı koydum. Bir pazartesi günü öğle vakti olmalı. Sıkıyönetim yeni ilan edilmişti.</span></p>

    <p class="duz" xml:lang="tr"><span class="duz1">Dergide çalışırken İlhami Soysal telefon etmişti size: “Hasan dergiyi kapattılar. Her an basılabilirsiniz. İmha edilecek bir şeyler varsa, bir an önce imha etmeye bakın.”</span></p>

    <p class="duz" xml:lang="tr"><span class="duz1">Uluç’la şaşkınlık içinde aranmaya başladık, yok edilmesi gereken bir şeyler var mı büroda diye. Ben birden hatırladım. Bir süre önce bazı MİT mensuplarının isimlerini içeren listeler elimize geçmişti. Doğan Bey bu listeleri “Bir göz atın, tanıdığınız kimseler var mı?” diyerek bize vermiş olabilirdi. Listelerde Mülkiye’den bazı tanıdık isimler vardı. Anlaşılan mezun olduktan sonra MİT’e girmişlerdi.</span></p>

    <p class="duz" xml:lang="tr"><span class="duz1">Tuvalette, klozetin içinde yakmıştınız listeleri...</span></p>

    <p class="duz" xml:lang="tr"><span class="duz1">Sonra sıkıyönetimden geldiler. Derginin kapısı mühürlendi. İki yıl emek verdiğim koca arşivi bir kamyonun arkasına tepeleme doldurup götürdüler.</span></p>

    <p class="duz" xml:lang="tr"><span class="duz1">İşsiz kaldın!</span></p>

    <p class="duz" xml:lang="tr"><span class="duz1">Günlerimizi 12 Mart’a, askeri yönetime, “Büyük Paşalar”a, çokpartili düzeni savunanlara, bu arada belki Demirel’den çok İnönü-Ecevit ikilisine beddua ederek geçirmeye başladık.</span></p>

    <p class="duz" xml:lang="tr"><span class="duz1">Sonra bir “devrimci eylem” daha geldi. Mahir Çayancılar, İsrail’in İstanbul Başkonsolosu Elrom’u kaçırıp öldürdüler.</span></p>

    <p class="duz" xml:lang="tr"><span class="duz1">Sıkıyönetim ilan edildi. Devrin Başbakan Yardımcısı Sadi Koçaş gece vakti radyodan “balyozlu” bildirisini okuyunca, yani zehir zemberek bir açıklama yapınca, Türkiye çapında bir aydın avı başlatıldı. Bir gecede 547 kişi toplandı. Bizim bütün</span> <span class="italik-yaz">Devrim</span> <span class="duz1">takımı askeri hapishanelerde, demirparmaklıklar arkasındaydı. Doğan Bey, İlhan Abi, İlhami Abi, Cemal Reşit Eyüpoğlu, Uluç, Uğur...</span></p>

    <p class="duz" xml:lang="tr"><span class="duz1">Bir tek sen yoktun.</span></p>

    <p class="duz" xml:lang="tr"><span class="duz1">O günlerin o düş kırıklığını daha önce anlatmıştım. Bugün de nedenini tam bilemiyorum. Belki de</span> <span class="italik-yaz">Devrim</span><span class="duz1">’in son sayısında sorumlu yazı işleri müdürü olarak Uluç Gürkan’ın adı vardı da ondan...</span></p>

    <p class="duz" xml:lang="tr"><span class="duz1">TİP Genel Başkanı Behice Boran, Profesör Sadun Aren, TÖS Başkanı Fakir Baykurt... Profesörler Mümtaz Soysal, Bahri Savcı, Bülent Nuri Esen, Cahit Talas, Yaşar Gürbüz, Muammer Aksoy, Tarık Zafer Tunaya... DİSK Başkanı Kemal Türkler, Yaşar Kemal, Samim Kocagöz... Saymakla bitmez. Türkiye’de adı bilinip de gözaltına alınmayan aydın kalmamış gibiydi.</span></p>

    <p class="duz" xml:lang="tr"><span class="duz1">Sonra da tabii hapishane ziyaretleri, hapishane geyiği başladı bizim çevrelerde...</span></p>

    <p class="duz" xml:lang="tr"><span class="duz1">Bak, Mamak Askeri Cezaevi’nden Uluç Gürkan’ın yazdığı bir mektup. Tarihi, 20 temmuz 1971. “Koğuşta oturup Hasan Cemal’in dertlerine çare aradık. İlhami Abi (Soysal) kestirip attı: ‘Ben evliliği kazak olmasını beceren erkekler için savunurum. Bizim Hasan tam bir kılıbık...’ Sadun Hoca (Aren) ise her zamanki gibi iyimserdi. Necla mutfaktayken de olsa, içeriye sıvışıp okumak, sinema çağrısına ümitsizce de olsa karşı çıkmak oldukça önemliymiş. Herhalde birinci çareyi, Hasan’ı aramıza çağırmakta bulmuştu arkadaşlar... Bütün gün kıvrıl bir köşeye ve oku. Arada bir futbol, voleybol da oynuyoruz. Bugün az daha Mümtaz Hoca’nın (Soysal) burnunu ve gözlüğünü kırıyordum. Dün de İlhami Abi voleybolda ayağını burktu. Koltuk değnekleriyle dolaşıyor.”</span></p>

    <p class="duz" xml:lang="tr"><span class="duz1">Doğan Bey’in Ankara’da, Muhabere Okulu’nda gözaltındayken yazdığı bir mektup. Tarih, 12 ağustos 1971. “Sevgili kardeşim Hasan” diye başlıyor. Mektup değil sanki uzun bir kitap ve istekler listesi...</span></p>

    <p class="duz" xml:lang="tr"><span class="duz1">Ellisinden sonra değişecek değildi ki. Her zamanki Doğan Bey. Mesafeli... Duygularını belli etmekten kaçınan... İnsana yakınlaşabilmesi, keskin zekâ ürünü ince espriler yapabilmesi ve örneğin kesik kesik gülebilmesi için, akşam vakti gelip rakı masasına oturması lazım gelirdi. Ama o masada, ya aynı dalga uzunluğundaki kafadar dostların ya da aptal olmayan kadınların bulunması şarttı Doğan Bey’in neşelenmesi için...</span></p>

    <p class="duz" xml:lang="tr"><span class="duz1">Mektubunda, sana angarya yüklediğinin farkında Avcıoğlu da. Bak, “Evlilik nasıl gidiyor?” gibisinden âdet yerini bulsun diye araya sıkıştırdığı bir iki cümleden sonra mektubunu şöyle bağlamış: “İşte bir sürü angarya. Yakında daha büyük angaryalar olacak.”</span></p>

    <p class="duz" xml:lang="tr"><span class="duz1">Uğur Mumcu’dan bir hapishane mektubu. 24 nisan 1972 tarihli. Mamak Askeri Cezaevi’nden göndermiş. “Selam Hasan Cemal” diye başlamış, “Mektubunu biraz önce aldım. Sağ ol! İşte bildiğin gibi bir süre bu tutukevinde istirahate memur edildik. Havası da fena değil. Şimdilik idare ediyoruz. İddianame geldi. 142/3 (evet resmen ve alenen), 142/1 ve 312. Hepsi de sağcıların ihbarları. Herhalde duruşma ilginç olacak... Avukatım Emin Değer. Milli Savunma Bakanlığı eski başhukuk müşaviri. Geçen yaz emekli oldu. Davada sanık kadrosu çok ilginç: Uğur Alacakaptan, Mukbil Özyörük, Adil Özkol, beş altı öğrenci...”</span></p>

    <p class="duz" xml:lang="tr"><span class="duz1">Uğur, Doğan Bey’in o arada boşanmış olmasına da takılmış: “Doğan Bey’in işine sevindim. Nihayet aile ‘düzeni’ni değiştirdi. Biliyorsun ikinci kitabı</span> <span class="italik-yaz">Devrim Üzerine</span> <span class="duz1">idi. Bakalım aile hukukundaki devrimci tutumunu nasıl gerçekleştirecek.”</span></p>

    <p class="duz" xml:lang="tr"><span class="duz1">1972 baharında Uluç’la ben, Cemal Reşit Eyüpoğlu’nun koyduğu sermayeyle bir yayınevi kurmaya hazırlanıyorduk. Uğur mektubunda bu konuya da değinirken şöyle demiş: “Kitap işlerine sevindim. Haziranda kapitalistleşme sürecine gireceksiniz. Eh kapitalizm hiç de fena bir şey değildir. Ayrıca her eve lazımdır!”</span></p>

    <p class="duz" xml:lang="tr"><span class="duz1">Ama sizin bu kapitalizm macerası uzun sürmedi.</span></p>

    <p class="duz" xml:lang="tr"><span class="duz1">Zülfü Livaneli’den yardım görmüştük o zamanlar. Ekim Yayınevi’nden tecrübesi vardı Zülfü’nün. Özellikle teknik konularda bir sürü şey öğretmişti Uluç’la bana...</span></p>

    <p class="duz" xml:lang="tr"><span class="duz1">Sevgi Sabuncu’ya Bertolt Brecht’in</span> <span class="italik-yaz">Üç Kuruşluk Operası</span><span class="duz1">’nı Almanca’dan çevirmek üzere vermiştiniz. Bir CİA ajanı olan ve daha çok Nasır’ın Mısırı’yla Ortadoğu’yu anlatan Miles Copland’ın</span> <span class="italik-yaz">The Game of Nations</span> <span class="duz1">isimli kitabını da Uluç’la ortaklaşa çevirmeye koyulmuştunuz.</span></p>

    <p class="duz" xml:lang="tr"><span class="duz1">Ama bir akşam vakti evin kapısı çalındı. Uluç üzgün bir havada geldi. Bir aylık maaşımı masanın üstüne bırakırken, “Cemal Reşit Bey artık seninle çalışmak istemiyor” dedi. Çevirmenlere verilecek telif ücretleri konusunda anlaşamıyorduk.</span></p>

    <p class="duz" xml:lang="tr"><span class="duz1">12 Mart’tan sonra ikinci kez işsiz kalmıştın. Üstelik bu defa Necla bebek bekliyordu.</span></p>

    <p class="duz" xml:lang="tr"><span class="duz1">Yüreğim burkulmuştu. Evlilik yeni sayılırdı. Necla çalışıyordu. Yani geçim derdimiz var sayılmazdı. Ama işsizliğin psikolojik etkileri, 12 Mart sonrasının şaşkınlığı ve misyonsuzluk duygusuyla birleşince, bir zamanların “Bunalım Hasan”ı yeniden sahnede boy gösterdi.</span></p>

    <p class="duz" xml:lang="tr"><span class="duz1">Ama bu defa işini kaybetmenin bir yararı dokundu sana. Gazetecilikte karar kıldın. Öymen kardeşlerin kurduğu Anka haber ajansına gidip oturmaya başladın. Ajans haberciliğiyle gerçek gazeteciliğe adım attın. Bu arada</span> <span class="italik-yaz">Devrim</span><span class="duz1">’den kalan davaların da sivil mahkemelerde sürüyordu. Birbiri ardından hapis cezası alıyordun. Bu cezalar küçük haberler olarak bazı gazetelerde çıkıyordu.</span></p>

    <p class="duz" xml:lang="tr"><span class="duz1">Bazılarını kesip saklamışım. 25 mayıs 1972 tarihli</span> <span class="italik-yaz">Barış</span> <span class="duz1">gazetesinde tek sütunluk bir haber: “</span><span class="italik-yaz">Devrim</span> <span class="duz1">dergisi eski yazı işleri müdürü Hasan Cemal dün İkinci Ağır Ceza Mahkemesi’nde 1969 yılında yayımlanan ‘Dilencilik politikası’ başlıklı yazıyla hükümetin manevi şahsiyetini tahkir ettiği gerekçesiyle 10 ay hapis ve 4 ay İstanbul’da emniyet gözetimi altında bulundurma cezasına mahkûm edilmiştir. Bilindiği gibi</span> <span class="italik-yaz">Devrim</span> <span class="duz1">dergisi Sıkıyönetim Komutanlığı’nca süresiz olarak kapatılan yayın organları arasında bulunmaktadır.”</span></p>

    <p class="duz" xml:lang="tr"><span class="duz1">O sıralar Uğur Mumcu da hapisten, Mamak Askeri Cezaevi’nden bir mektup göndermiş bana. Her zamanki gibi dalgasını geçiyor: “Mektubun biraz önce geldi. Ben de hemen yazıyorum. On aylık mahkûmiyet kararını gazetelerden öğrenmiştim. Ne diyeyim? Yapmasaydın!.. Sen koskoca İttihatçı Cemal Paşa’nın torunusun. İki tane de lisanı ecnebiye bilirsin. Ne işin vardı, gelip gazetecilik yapmaya? Özel teşebbüse geçseydin, hariciyeci olsaydın, şimdi, her türlü kaygudan azade geçinip giderdin. Herhalde toplumumuzda bir tek ‘insan’ın ve ‘aydın’ın değeri artmıyor. Bunun dışında korkunç bir pahalılaşma var. Öyle ki ünlü ‘arz ve talep’ eğrileri kesişmeye vakit bulamıyorlar.</span></p>

    <p class="duz" xml:lang="tr"><span class="duz1">Neyse... Ben iyiyim. ‘Parasız yatılı’ hayatım başarı ile devam ediyor. Eleştirilere konu olan göbeğim eridi. Saçlarım da ‘erkişi’ niyetine kesildiğinden ‘eşgali hendesem’ oldukça değişti.</span></p>

    <p class="duz" xml:lang="tr"><span class="duz1">Bütün zamanımı kitap okuyarak değerlendiriyorum. Duruşmalara da girip çıkıyoruz. Uğur Bey’den (Alacakaptan) dinlemişsindir. Ülkü Ocaklılarla uğraşıyoruz. Cemal Bey’den hiç haber alamadım. Hastalığı ne oldu?”<a class="calibre1" href="#footnote-231-27" id="footnote-231-27-backlink">[27]</a></span></p>

    <p class="duz" xml:lang="tr"><span class="duz1">Tek sütuna bir başka mahkûmiyet haberi.</span> <span class="italik-yaz">Milliyet</span><span class="duz1">’te 15 kasım 1972’de çıkmış. Bu haberleri sağolsun hep Mustafa Ekmekçi yazardı. O tarihlerde Türk Haberler Ajansı Ankara Bürosu’nun istihbarat şefiydi. Haber şöyle: “12 Mart Muhtırası verildikten sonra yayını durdurulan</span> <span class="italik-yaz">Devrim</span> <span class="duz1">dergisi sorumluları hakkında açılan davalardan biri daha dün sonuçlanmış ve derginin yazı işleri müdürleri Hasan Cemal ile yazar Uluç Gürkan Birinci Ağır Ceza Mahkemesi’nce 12 ay hapse ve 4 ay da Kayseri’de gözetim altında bulunma cezasına çarptırılmışlardır. Mahkeme,</span> <span class="italik-yaz">Devrim</span> <span class="duz1">dergisinde yayımlanan ‘Faili meçhul cinayetlerin hesabı verilmeli!’ başlıklı yazıda, devletin güvenlik kuvvetlerine hakaret suçu işlendiğini tespit etmiştir. Cemal ve Gürkan TCK’nın 159. maddesi gereğince mahkûm olmuşlardır.”</span></p>

    <p class="arabaslik" xml:lang="tr"><span class="bold">Yakılan her kitap dünyayı aydınlatır!</span></p>

    <p class="duz" xml:lang="tr"><span class="duz1">12 Mart sonrası, haftanın belirli günlerinde hapishane ziyaretleri başladı. Daha çok Mamak’taki askeri tutukevine yollanırdık. Aynı zamanda kulaktan kulağa işkence hikâyeleri anlatılmaya başlandı. Bazı evlerde geceler baskın korkusuyla geçerdi. O yüzden evlerindeki “sol” kitapları yakanlar, saklayanlar vardı. Yakalanan silahlarla birlikte kitaplar da suç aleti olarak teşhir edilirlerdi.</span></p>

    <p class="duz" xml:lang="tr"><span class="duz1">Bir gün</span> <span class="italik-yaz">Devrim</span> <span class="duz1">çevresinden bir mühendis arkadaşımız bütün</span> <span class="italik-yaz">Yön</span> <span class="duz1">ciltlerini benim eve getirmişti. Aradan yıllar geçtikten sonra da bir akşam vakti arabasıyla eve uğrayıp alıp gitmişti</span> <span class="italik-yaz">Yön</span> <span class="duz1">ciltlerini...</span></p>

    <p class="duz" xml:lang="tr"><span class="duz1">Sen niye saklamadın? Çünkü o zamanlar evinde sol kitap yakalananlar gözaltına alınabiliyordu.</span></p>

    <p class="duz" xml:lang="tr"><span class="duz1">Belki kıyamadığım için... Belki kendime yediremediğimden... Ya da babamdan bana geçmiş olan adamsendecilikten... Hepsinin payı olabilir.</span></p>

    <p class="duz" xml:lang="tr"><span class="duz1">Ama bir akşam evin basıldı.</span></p>

    <p class="duz" xml:lang="tr"><span class="duz1">O geceyi gayet iyi hatırlıyorum. Çankaya’ya doğru, Farabi’ye açılan bir sokakta kiracıydık. Kâmran İnan’a ait bir çatı katında. Alt katımızda, bana ara sıra davalarımda yardımcı olan Profesör Uğur Alacakaptan otururdu. Bir gece uyuyoruz. Necla’nın karnı burnunda. 1972 yılının sonları olmalı. Elif’e hamile. Evin içinde, koridorda paldır küldür sesler... Yatak odamızdalar! Başucumdaki gece lambasını yakmamla birlikte burnumun ucuna dayalı namlularla göz göze geliyorum. Yanımda Necla, şaşkın bir halde... Miğferli, çelik yelekli asker ve polisler... Eşimin durumuna işaret ediyorum. Bebek açısından tehlikeli olabileceğini anlatır gibiyim.</span></p>

    <p class="duz" xml:lang="tr"><span class="duz1">Kalkıyoruz hep birlikte. Evin bütün ışıkları yanıyor. Her tarafta silahlı asker ve polisler. Salona getiriliyoruz. Benim koltukta bir albay oturuyor. Yaşar Albay, Merkez Komutanlığı’ndan... Bizim çevrelerde iyi bilinen ama şöhreti iyi olmayan bir subay... Ben ayaktayım, pijamayla... Albay’ın önünde dikilmiş duruyorum. Necla’ya yer gösterip oturtuyor. Bu arada bir güvenlik görevlisi giriyor salona. Heyecanlı. “Komutanım, çok kitap var!” diyor. Bir binbaşı imdada yetişiyor: “Kitap vardır bunlarda komutanım, gazeteci bunlar!” Kitapları bu sayede kurtarıyoruz.</span></p>

    <p class="duz" xml:lang="tr"><span class="duz1">Sen şanslısın, kurtarmışsın. Ama kurtaramayanlar o kadar çok oldu ki.</span></p>

    <p class="duz-ilk-paragraf" xml:lang="tr"><span class="duz1">Kitap sürekli suç aleti olarak gösterildi. Kitaptan, fikirden hep korkuldu. Kültüre karşı terör bitmedi hiç.</span></p>

    <p class="duz" xml:lang="tr"><span class="duz1">Kitaplar yakıldı!</span></p>

    <p class="duz" xml:lang="tr"><span class="duz1">İlk insan ateşi bulduğu zaman çok sevindi. İnsanlık tarihinde bir dönüm noktasıydı bu. Ama ne yazık ki ateş, neredeyse her buluş gibi iyiye de kötüye de hizmet etti. Ortaçağ’da inançlarından dolayı insanlar yakıldı. Daha sonra kitaplar...</span></p>

    <p class="duz" xml:lang="tr"><span class="duz1">Bütün bunlar birer insanlık dersi olarak tarihsel belleğimizde dururken, ne yazık ki, 12 Mart’ı izleyen 12 Eylül döneminde, bu sefer 1980’lerdeki askeri yönetim yıllarında, yine kültüre karşı terör suçu işlendi. Hatta sinema yapıtları, filmler yakıldı. Dergiler, kitaplar kâğıt fabrikalarına gönderilerek hamur haline getirildi, imha edildi.</span></p>

    <p class="duz" xml:lang="tr"><span class="duz1">Bir filozof, “Yakılan her kitap dünyayı aydınlatır” demiş. Bu pencereden geçmişe bakarsak, tarihsel belleğimizi canlı tutabilirsek, hatırlarsak eğer, geleceğin daha aydınlık olacağına hükmedebiliriz.</span></p>

    <p class="duz-son-paragraf1" xml:lang="tr"><span class="duz1">Henüz 12 Mart’tayız. 1970’lerin hemen başında. 12 Eylül’e daha çok var.</span></p>

    <p class="foto" xml:lang="tr"><span><img alt="02.jpg" class="generated-style1" src="../Images/02_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Yön</span> <span class="dar-paragraf-duz">dergisinin 20 aralık 1961 tarihli birinci sayısı.</span></p>

    <p class="foto" xml:lang="tr"><span><img alt="10.jpg" class="generated-style1" src="../Images/10_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Yön,</span> <span class="dar-paragraf-duz">27 aralık 1961, ikinci sayı. Sadun Aren’in devletçilik üzerine yazısı... SBF birinci sınıf öğrencisi 17 yaşındaki Hasan Cemal’in altını çize çize okuduğu, etkilendiği yazı dizisi...</span></p>

    <p class="foto" xml:lang="tr"><span><img alt="HC2.jpg" class="generated-style1" src="../Images/HC2_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">1968 yılı, Trabzon’daki askerlik günleri, Hasan Cemal sağ başta.</span></p>

    <p class="foto" xml:lang="tr"><span><img alt="HC_9.jpg" class="generated-style1" src="../Images/HC_9_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">1960’lar, Ankara’da bir gösteride ortada İlhan Selçuk ve Çetin Altan, sağ başta Mustafa Ekmekçi.</span></p>

    <p class="foto" xml:lang="tr"><span><img alt="09_hc.jpg" class="generated-style1" src="../Images/09_hc_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Tarih 21 ekim 1969,</span> <span class="dar-paragraf-italik">Devrim</span> <span class="dar-paragraf-duz">dergisinin birinci sayısı.</span></p>

    <p class="foto" xml:lang="tr"><span><img alt="HC1.jpg" class="generated-style1" src="../Images/HC1_fmt.jpeg"/></span></p>

    <p class="foto" xml:lang="tr"><span><img alt="HC1b.jpg" class="generated-style1" src="../Images/HC1b_fmt.jpeg"/></span></p>

    <p class="foto" xml:lang="tr"><span><img alt="08.jpg" class="generated-style1" src="../Images/08_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Tarih, 23 aralık 1969.</span> <span class="dar-paragraf-italik">Devrim</span><span class="dar-paragraf-duz">’in birinci sayfasında 69 Subay Bildirisi: “Devrimci ölür, devrim yürür!”</span></p>

    <p class="foto" xml:lang="tr"><span><img alt="06.jpg" class="generated-style1" src="../Images/06_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Tarih, 1 eylül 1970.</span> <span class="dar-paragraf-italik">Devrim</span> <span class="dar-paragraf-duz">dergisinin manşetinde bir anons: “Türkistan, Batılı bir ülke oldu!” Gerçekten olmuş muydu?..</span></p>

    <p class="foto" xml:lang="tr"><span><img alt="01.jpg" class="generated-style1" src="../Images/01_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Deniz’ler bankayı soymuştu, biliyorduk. Ama</span> <span class="dar-paragraf-italik">Devrim</span><span class="dar-paragraf-duz">’in 26 ocak 1971 tarihli manşetini böyle atmıştık.</span></p>

    <p class="foto" xml:lang="tr"><span><img alt="04.jpg" class="generated-style1" src="../Images/04_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">12 Mart’a giden günlerde, 2 şubat 1971 tarihli</span> <span class="dar-paragraf-italik">Devrim</span><span class="dar-paragraf-duz">’in manşetinde Mülkiye baskını...</span></p>

    <p class="foto" xml:lang="tr"><span><img alt="03.jpg" class="generated-style1" src="../Images/03_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Demirel’i başbakanlıktan düşüren 12 mart 1971 tarihli muhtıra</span> <span class="dar-paragraf-italik">Devrim</span> <span class="dar-paragraf-duz">dergisinin manşetinde...</span></p>

    <p class="foto" xml:lang="tr"><span><img alt="05.jpg" class="generated-style1" src="../Images/05_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Sıkıyönetim tarafından kapatılan</span> <span class="dar-paragraf-italik">Devrim</span><span class="dar-paragraf-duz">’in, 27 nisan 1971 tarihli son sayısı.</span></p>

    <p class="foto" xml:lang="tr"><span><img alt="HC6.jpg" class="generated-style1" src="../Images/HC6_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Tarih, 19 nisan 1971. Hasan Cemal, Ankara Adliyesi’nde. Fotoğrafı Rıza Ezer çekmiş. Ankara’da, Türk Haberler Ajansı’nın İstihbarat Şefi Mustafa Ekmekçi’nin bu fotoğrafa yazdığı haber şöyle:</span> “<span class="dar-paragraf-italik">Devrim</span> <span class="dar-paragraf-duz">dergisi Yazı İşleri Müdürü Hasan Cemal, bugün hakkında daha önce bir ‘tutuklama’ kararı bulunduğu gerekçesiyle, Emniyet Birinci Şube’ye götürülmüştür. Hasan Cemal, 1944 doğumludur. Osmanlı Devleti’nin son harbiye nazırlarından ünlü Cemal Paşa’nın torunudur. 1965 yılında Siyasal Bilgiler Fakültesi’ni bitirmiştir. O zamandan beri,</span> <span class="dar-paragraf-italik">Devrim</span> <span class="dar-paragraf-duz">dergisinin yazı işleri müdürlüğünü yapmaktadır.”</span></p>

    <p class="foto" xml:lang="tr"><span><img alt="15_hc.jpg" class="generated-style1" src="../Images/15_hc_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Ağzından hiç eksik olmayan sigarası ve siyah gözlükleriyle tipik Doğan Avcıoğlu ve Oktay Akbal birlikte...</span></p>

    <p class="foto" xml:lang="tr"><span><img alt="HC3.jpg" class="generated-style1" src="../Images/HC3_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Ankara Adliyesi, 30 eylül 1971. Doğan Avcıoğlu (ortada, siyah gözlüklü) yargılanmak üzere geldiği adliyede. Soldan itibaren Uluç Gürkan, Savaş, Altan Öymen, Hasan Cemal, emekli Binbaşı Yılmaz Akkılıç.</span></p>

    <p class="foto" xml:lang="tr"><span><img alt="AD_HC18.jpg" class="generated-style1" src="../Images/AD_HC18_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Tarih, 5 kasım 1983. Doğan Avcıoğlu’nun cenazesi, Büyükada İskelesi’nden mezarlığa doğru son yolculuğunda...</span></p>

    <p class="foto" xml:lang="tr"><span><img alt="HC_5.jpg" class="generated-style1" src="../Images/HC_5_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Doğan Avcıoğlu’nun cenazesi Büyükada’da omuzlarda taşınıyor. En önde İlhami Soysal.</span></p>

    <p class="foto" xml:lang="tr"><span><img alt="HC_8_UGURMUMCU.jpg" class="generated-style1" src="../Images/HC_8_UGURMUMCU_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-duz">Uğur Mumcu, Doğan Avcıoğlu’nun mezarına toprak atarken; sol başta Cemal Madanoğlu.</span></p>

    <p class="foto" xml:lang="tr"><span><img alt="HC_4.jpg" class="generated-style1" src="../Images/HC_4_fmt.jpeg"/></span></p>

    <p class="bold-ortali" xml:lang="tr"><span class="dar-paragraf-italik">Devrim</span> <span class="dar-paragraf-duz">dergisinin iki “fedai” yazı işleri müdürü Hasan Cemal ile Uluç Gürkan, Büyükada’da Doğan Avcıoğlu toprağa verilirken...</span></p>

    <p class="foto" xml:lang="tr"><span><img alt="HC7.jpg" class="generated-style1" src="../Images/HC7_fmt.jpeg"/></span></p>

    <p class="bold-ortali-2-xxx" xml:lang="tr"><span class="dar-paragraf-duz">Yaşar Kemal, Mümtaz Soysal, Muhsin Batur Paşa (sırtı dönük) Doğan Avcıoğlu’nun mezarı başında...</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot-italik">Devrim</span> <span class="dipnot">dergisi, 1 eylül 1970 sayısı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Mete Tunçay,</span> <span class="dipnot-italik">Yapıt</span> <span class="dipnot">dergisi, sayı 47’2, aralık-ocak 1983/84, s. 94.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Bilgi Yayınevi, 212 sayfa, şubat 1971.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot-italik">Tank Sesiyle Uyanmak, 12 Eylül Günlüğü,</span> <span class="dipnot">Hasan Cemal, Bilgi Yayınevi, Ankara, 1986, s. 94.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Ali Sirmen’in</span> <span class="dipnot-italik">Milliyet</span> <span class="dipnot">gazetesindeki köşe yazısından, 12 mart 1996.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">“Nurhak Dağları’nda Altı Ay”, Mustafa Yalçıner, yazı dizisi,</span> <span class="dipnot-italik">Söz</span> <span class="dipnot">gazetesi, 26 aralık 1987, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">“Nurhak Dağları’nda Altı Ay”, Mustafa Yalçıner, yazı dizisi,</span> <span class="dipnot-italik">Söz</span> <span class="dipnot">gazetesi, 26 aralık 1987.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">“Nurhak Dağları’nda Altı Ay”, Hacı Tonak, yazı dizisi,</span> <span class="dipnot-italik">Söz</span> <span class="dipnot">gazetesi, 31 aralık 1987, s. 3.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot-italik">Söz</span> <span class="dipnot">gazetesi, 24 aralık 1987, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Emekli Albay Erkekoğlu yıllar sonra, benim</span> <span class="dipnot-italik">Cumhuriyet</span><span class="dipnot">’teki genel yayın müdürlüğüm sırasında Ankara Bürosu’nda birkaç yıl çalıştı. Daha çok Uğur Mumcu’nun bazı araştırmalarında asistanlığını, danışmanlığını yaptı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">“Nurhak Dağları’nda Altı Ay”, anlatan: Yılmaz Erkekoğlu,</span> <span class="dipnot-italik">Söz</span> <span class="dipnot">gazetesi, 21 aralık 1987, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">“İlhami Soysal 12 Mart’ı Anlatıyor” başlıklı yazı dizisinden,</span> <span class="dipnot-italik">Milliyet</span> <span class="dipnot">gazetesi,</span> <span class="dipnot">15-16 mart 1986.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">İlhan Selçuk,</span> <span class="dipnot-italik">Cumhuriyet</span> <span class="dipnot">gazetesi, 8 ocak 1986, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot-italik">Prisoner Without A Name, Cell Without A Number,</span> <span class="dipnot">Penguin, 1981.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Hasan Cemal,</span> <span class="dipnot-italik">Cumhuriyet,</span> <span class="dipnot">1 kasım 1987, s. 1.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Nazlı Ilıcak’la konuşma,</span> <span class="dipnot-italik">Tercüman</span> <span class="dipnot">gazetesi, 21 mart 1986, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Süleyman Demirel, Nazlı Ilıcak’la konuşma,</span> <span class="dipnot-italik">Tercüman</span> <span class="dipnot">gazetesi, 21 mart 1986, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot">Ertuğrul Kürkçü,</span> <span class="dipnot-italik">Yeni Gündem</span> <span class="dipnot">dergisi, 1987, 53. sayı, s. 15.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">İlhami Soysal anlatıyor,</span> <span class="dipnot-italik">Milliyet</span> <span class="dipnot">gazetesi, 13 mart 1986.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-20-backlink" id="footnote-231-20">20</a>]<span class="dipnot">“Mahir Kaynak’ın Ajanlık Anıları”,</span> <span class="dipnot-italik">Yeni Yüzyıl</span> <span class="dipnot">gazetesi, 23 mart 1996, s. 4.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-21-backlink" id="footnote-231-21">21</a>]<span class="dipnot">“Tılsımlı Anahtar”, Necdet Uğur,</span> <span class="dipnot-italik">Cumhuriyet</span> <span class="dipnot">gazetesi, 25 aralık 1980, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-22-backlink" id="footnote-231-22">22</a>]<span class="dipnot">“Tılsımlı Anahtar“, Necdet Uğur,</span> <span class="dipnot-italik">Cumhuriyet</span> <span class="dipnot">gazetesi, 25 Aralık 1980, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-23-backlink" id="footnote-231-23">23</a>]<span class="dipnot">Nazlı Ilıcak’ın yazı dizisi,</span> <span class="dipnot-italik">Tercüman</span> <span class="dipnot">gazetesi, 16 nisan 1986, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-24-backlink" id="footnote-231-24">24</a>]<span class="dipnot-italik">Hürriyet,</span> <span class="dipnot">3 aralık 1974, s. 11.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-25-backlink" id="footnote-231-25">25</a>]<span class="dipnot">İlhami Soysal’ın araştırmacı-yazar Hikmet Özdemir’e yazdığı tarihini hatırlamadığım mektuptan. Herhalde bir yerden kesmişim, yanına tarih düşmemişim.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-26-backlink" id="footnote-231-26">26</a>]<span class="dipnot">Abdi İpekçi’nin başyazısı,</span> <span class="dipnot-italik">Milliyet</span> <span class="dipnot">gazetesi, 28 nisan 1971.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-27-backlink" id="footnote-231-27">27</a>]<span class="dipnot">Cemal Reşit Eyüpoğlu o zaman kanser teşhisiyle askeri hastaneye yatırılmıştı. Sonra iyileşti, uzun yıllar yaşadı. Uğur, “Cemal Reşit Bey, kansere rüşvet yedirmiştir!” diye espri yapardı.</span></p>
      </div>
    </div>
  </div>
</body>
</html>