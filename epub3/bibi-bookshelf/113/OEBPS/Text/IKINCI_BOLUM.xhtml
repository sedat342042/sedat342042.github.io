<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>IKINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="ikinci-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">İkinci bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Deniz Gezmiş’in Marksist cuntası...</span></h2>

    <p class="arabaslik" xml:lang="tr"><span class="bold">“Silahlı mücadele verilmesi konusunda hemfikirdik!”</span></p>

    <p class="duz" xml:lang="tr"><span class="duz1">“1969 yılının haziran ayında, Ankara’da Hüseyin’i (İnan) buldum. Hüseyin’in kafasında bir düşünce vardı. Yusuf da (Aslan) bu düşüncelere katılıyordu. Silahlı mücadele verilmesi konusunda hemfikir hale gelmiştik. Yani Türkiye’de bir halk savaşının örgütlenmesi gerektiğine... Hüseyin Filistin’e gitmek gerektiğini söylüyordu. Sonra Filistin’den beklediğimiz haber geldi. Antep’te toplam 13 kişi olduk. Halep’e geldik. El Fetih’teki yetkililerle temas kurarak bir gün orada kaldık. Şam’a, oradan Amman’a geldik.</span></p>

    <p class="duz" xml:lang="tr"><span class="duz1">Amman’da görüştüğümüz en önemli yetkili Ebu Cihad oldu. O dönemde Filistin El Fetih örgütünün siyasi şube sorumlusuydu. Sonra bizi oradan aldılar. Bir eğitim kampına götürdüler. Yaklaşık iki ay eğitim gördük. Silah söküp takma, silah kullanma, kültür fizik gibi şeylerdi. Sonra Hüseyin Türkiye’ye dönüp yeni bir grup getirdi.</span></p>

    <p class="duz" xml:lang="tr"><span class="duz1">Biz Filistin’e gitmeyi şunun için istemiştik: tabii Türkiye’de Amerikan emperyalizmi kovulmadan gerçek devrimin olamayacağına inanıyorduk. Amerikan emperyalizmini kovmanın tek yolu silahlı mücadeleden geçerdi. Ama silahlı mücadeleyi vermek için önce silahın nasıl kullanılacağını, halk savaşının ne olduğunu öğrenmek gerekiyordu. Bunu nerelerde öğrenebilirdik? Bunu ancak Latin Amerika’da öğrenebilirdik. Orası bize çok uzaktı. Ya da doğrudan Vietnam’a gidip emperyalizme karşı savaşarak öğrenebilirdik. O da bize çok uzaktı. En yakında Filistin’in İsrail’e karşı yürütmüş olduğu gerilla savaşları vardı. Buralarda kendimizi eğitebileceğimizi, halk savaşına böylece askeri yönden de kendimizi hazırlamış olacağımızı düşündük. Ve böylece gittik Filistin’e...”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz-ilk-paragraf" xml:lang="tr"><span class="duz1">Deniz Gezmiş... 1970 yılı olmalı. Bir gün</span> <span class="italik-yaz">Devrim</span><span class="duz1">’in bürosuna Filistin gerillası kıyafetiyle, daha doğrusu Filistin Kurtuluş Örgütü gerillalarının giydiği üniformayla gelmişti. Yeşil parkası, ona uygun haki renkte, iki yanı cepli pantolonu, uzun konçlu lastik botlarıyla...</span></p>

    <p class="duz" xml:lang="tr"><span class="duz1">Uzun boylu, yakışıklı, aslan gibi bir gençti. Güler yüzlü, etkileyici bir havası vardı.</span></p>

    <p class="duz" xml:lang="tr"><span class="duz1">Ne günlermiş! Filistin’den, savaşçı yetiştiren kamplardan, gerilla giysisiyle Türkiye’ye geliyor. Ankara’nın göbeğinde, Kızılay’da elini kolunu sallaya sallaya dolaşabiliyor.</span></p>

    <p class="duz" xml:lang="tr"><span class="duz1">O zamanlar öyleydi, tuhaftı işler!</span></p>

    <p class="duz" xml:lang="tr"><span class="duz1">Deniz Gezmiş,</span> <span class="italik-yaz">Devrim</span><span class="duz1">’deki sohbetimizde Uluç Gürkan ve benimle kafa bulmuştu. Alaylı bir dille, “Marksist cunta ne zaman iktidara gelecek, daha ne kadar bekleyeceğiz?” diye sormuştu.</span></p>

    <p class="duz" xml:lang="tr"><span class="duz1">Aslında iki taraf da birbirini kullanma peşindeydi. Buna “ittifak siyaseti” diyenler vardı. Doğan Bey arada bir Uluç’la beni uyarırdı: “Sakın küstürmeyin devrimci gençleri, büroya gelip gitsinler” derdi.</span></p>

    <p class="duz" xml:lang="tr"><span class="duz1">Belki iki tarafı da kullanan bir “üçüncü güç” vardı, sizlerin o tarihte kestiremediğiniz. Küçümsediğiniz. Ya da bilmeden emellerine alet olduğunuz bir “üçüncü güç”...</span></p>

    <p class="duz" xml:lang="tr"><span class="duz1">Aktan’lar, Kuseyri’ler... İktidar namlunun ucunda sözü ağızlarından eksik olmazdı. Arada bir yakınırlardı, ellerinin altında fazla “makine”, yani tabanca yok diye...</span></p>

    <p class="duz" xml:lang="tr"><span class="duz1">O günlerde her şeyin, herkesin bir kod adı vardı. Çünkü her şey illegaldi! Bayılırdık bu oyuna.</span></p>

    <p class="duz" xml:lang="tr"><span class="duz1">Kara Kuvvetleri Komutanı Orgeneral Faruk Gürler’in aramızdaki kod ismi “Selim Bey”di. Doğan Bey ara sıra “Şişman” derdi ona. 12 Mart öncesi, 9 Mart fos çıkınca, Doğan Bey’in, “Biz elimizi çabuk tutamadık, Şişman da düğmeye basamadı” diye yakındığını hatırlarım. Hava Kuvvetleri Komutanı Orgeneral Muhsin Batur da “Yavuz Bey” diye çağrılırdı.</span></p>

    <p class="duz" xml:lang="tr"><span class="duz1">Peki ya sizlerin, Avcıoğlu’nun damgasını vurduğu</span> <span class="italik-yaz">Devrim</span> <span class="duz1">dergisi grubunun MİT’teki dosya adını biliyor musunuz?</span></p>

    <p class="duz" xml:lang="tr"><span class="duz1">Yıllar sonra öğrendim: Balon Dosyası... 1998’in başlarıydı. Ankara’da Sedat Ergin’in evinde, büyükelçi olarak Paris’e tayin edilen MİT Müsteşarı Sönmez Köksal için bir veda yemeği vardı. O yemekte MİT’in Müsteşar Yardımcısı Miktat Alpay’la tanıştım. Espri olsun diye MİT’teki dosyamın kalınlığını sorunca, iki eliyle işaret edip hayli kalın olduğunu söyledi. Sonra da öğrendim ki, 1969’da MİT’te daha genç bir elemanken, kendisine Devrim Grubu ve Madanoğlu Dosyası verilmiş.</span></p>

    <p class="duz" xml:lang="tr"><span class="duz1">Nefesinizi o dinlemiş yani...</span></p>

    <p class="duz" xml:lang="tr"><span class="duz1">Öyle anlaşılıyor. İngilizce olarak “Sizin ‘case officer’ınızdım” dedi. Balon Dosyası’nda Mahir Kaynak’ın kod adı “Üniversiteli” imiş. “Bulgaristan’daki bir toplantıya da göndermiştik onu, devrimci nutuklar atmıştı” dedi.</span></p>

    <p class="duz" xml:lang="tr"><span class="duz1">Miktat Alpay, Ankara Hukuk’tanmış. Bir ara asistanlık da yapmış. Uğur Mumcu’nun arkadaşı olduğunu söyledi. “Sonraki yıllarda Uğur’la sabahlara kadar tartışmıştık 12 Mart’ı” dedi.</span></p>

    <p class="duz" xml:lang="tr"><span class="duz1">Nesini tartışmışlar?</span></p>

    <p class="duz" xml:lang="tr"><span class="duz1">Kimin demokrat olduğunu!</span></p>

    <p class="duz" xml:lang="tr"><span class="duz1">Nasıl?</span></p>

    <p class="duz" xml:lang="tr"><span class="duz1">O akşam MİT müsteşar yardımcısı bana şöyle dedi: “Biz demokratik düzenden yanaydık. Hadi istersen anayasal düzen diyeyim. Siz anayasal düzeni zorla yıkmak için gizli örgüt kurmuştunuz. Biz ise anayasal düzeni koruma çabası içindeydik. Uğur bunu kabul etmiyordu. ‘Biz daha demokratik bir düzeni getirmek için mücadele ediyorduk’ derdi Uğur...”</span></p>

    <p class="duz" xml:lang="tr"><span class="duz1">Kim haklı?</span></p>

    <p class="duz" xml:lang="tr"><span class="duz1">12 Mart sonrası yıllarda bu konu Uğur’la benim aramda birçok defa konuşulmuştu. Uğur o zamanlar bana “Daha demokratik bir düzen için mücadele ediyoruz” dememişti. MİT yetkilisine öyle demiş olabilir. Uğur’la ben bu konuda farklı düşünmüyorduk. Tek farka gelince: daha sonraki yıllarda ben bunu itiraf ettim. Uğur ise bunu doğrudan ifade etmek istemedi. Ancak çokpartili demokrasiyi sonuna kadar savunarak, 12 Mart öncesindeki cuntacılık dönemiyle sonrası arasında net bir çizgi çekmiş oldu.</span></p>

    <p class="duz" xml:lang="tr"><span class="duz1">Oysa,</span> <span class="italik-yaz">Devrim</span> <span class="duz1">dergisi yıllarında her şeyinizi gelecek darbeye endekslemiştiniz. Yani önce darbe! Her şeyin başlangıcı oydu. Faruk Gürler Paşa’nın 1970 yazında Kara Kuvvetleri Komutanlığı’na atanmasındaki tartışmaları hatırladın mı?</span></p>

    <p class="duz" xml:lang="tr"><span class="duz1">Doğan Avcıoğlu, Osman Köksal, Madanoğlu Paşa, İlhan Selçuk, İlhami Soysal... Kendi aralarındaki tartışmalarda, “Kemal Atalay Paşa komutan olursa, darbe kolaylaşır. Çünkü Amerikancıdır. Alt kademelerde sevilmez. Halbuki Gürler Paşa sevilir!” diye konuşulurdu. Fakat sonunda Gürler Paşa Kara Kuvvetleri komutanı olmuştu.</span></p>

    <p class="duz" xml:lang="tr"><span class="duz1">Aydın Paşa’nın kod ismi neydi?</span></p>

    <p class="duz" xml:lang="tr"><span class="duz1">Ankara yakınlarındaki Mürted Hava Üssü’nün komutanı Tuğgeneral Aydın Kirişoğlu’nun mu?</span></p>

    <p class="duz" xml:lang="tr"><span class="duz1">Evet.</span></p>

    <p class="duz" xml:lang="tr"><span class="duz1">Dilimin ucunda... Aydın Paşa’nın Mürted’e komutan tayini bizim saflarda sevinç yaratmıştı. Çünkü Ankara’nın burnunun dibinde, jet savaş uçaklarının komutanı, bir darbede bütün dengeleri değiştirebilirdi. Uluç’un Mülkiye’den yakın bir arkadaşının, Uygur Kocabaşoğlu’nun dayısıydı. Bu kanalla çengellenmişti. Doğan Bey beğenirdi onu. Doğan Bey’le Aydın Paşa’yı iki kez Kızılay’da, Yüksel Caddesi’ndeki bekâr evimde gizlice buluşturmuştum. Apartmanın kapısında gözcülük yapmıştım. Sivil giysileriyle gelmişti Aydın Paşa...</span></p>

    <p class="duz" xml:lang="tr"><span class="duz1">Paşa’nın kansere yakalanıp tam 9 Mart (1971) öncesi tedavi için Londra’ya gönderilmesi, Devrim grubunda büyük bir kayıp olarak görülmüştü. 12 Mart’tan sonra Türkiye’ye dönmüş, birkaç ay sonra da ölmüştü.</span></p>

    <p class="duz" xml:lang="tr"><span class="duz1">1970 yazı olabilir. Ordudaki 30 ağustos tayin terfileri gazetelerde yeni yayımlanmıştı. Ben de bu haberi okurken bana yabancı olmayan bazı subay isimlerinin altını -bu arada Aydın Paşa’nınkini de- çizmiştim. Doğan Bey görünce bozulmuş, “Aman bunu bir daha yapma!” deyip gazeteyi bana hemen imha ettirmişti.</span></p>

    <p class="duz" xml:lang="tr"><span class="duz1">Gizlilik esastı o günlerde!</span></p>

    <p class="duz" xml:lang="tr"><span class="duz1">Özellikle dinlenme paranoyası vardı. MİT’in her yere görünmez mikrofonlar yerleştirdiğine, bütün telefonlarımızı dinlediğine inanırdık. Demirel’in İçişleri Bakanı Faruk Sükan belki de bunun için “Komünistlerin kalp atışlarını bile dinliyoruz” demişti.</span></p>

    <p class="duz" xml:lang="tr"><span class="duz1">Tam sohbet koyulaşırken, karşındaki birdenbire işaretparmağıyla tavanı gösterir, böylece “Dikkat, dinleniyor olabiliriz” demek isterdi. Birtakım nazik sayılan sohbetler sırasında kâğıt, kalem kullanır ya da radyoda müzik çalınırdı. Ankara’daki kırmızı suratlı, kocaman cüsseli o Sovyet basın ataşesi, Doğan Bey’e küçük bir transistörlü radyo hediye etmişti bunun için...</span></p>

    <p class="duz" xml:lang="tr"><span class="duz1">MİT hiç şüphesiz bazı yerleri dinliyordu. Örneğin o tarihlerde</span> <span class="italik-yaz">Akşam</span> <span class="duz1">gazetesinin Ankara temsilcisi olan İlhami Abi’nin (Soysal) bürosunda bir iki tane minnacık mikrofon bulmuştuk. 12 Mart davalarında birçok teyp bandı delil olarak ortalığa saçılmıştı. Ama ilginçtir: bu bantlardan</span> <span class="italik-yaz">Devrim</span> <span class="duz1">bürosunun dinlenmediği ya da dinlenemediği sonucunu çıkarmıştık.</span></p>

    <p class="duz" xml:lang="tr"><span class="duz1">Cemal Madanoğlu Paşa Ankara’ya geldiğinde MİT tarafından çok sıkı izlenirdi.</span> <span class="italik-yaz">Devrim</span><span class="duz1">’e uğradığı zamanlar binanın önünde bir, bazen iki resmi araç çalışır halde beklerdi. Rivayet edilirdi ki MİT, Amerika’dan son sistem dinleme aygıtları edinmiş. O yüzden dışarıdaki bu arabalardan dinleme yapabiliyormuş...</span></p>

    <p class="duz" xml:lang="tr"><span class="duz1">Dinlenme konusunda İlhan Selçuk’un başından geçen bir olay vardır. Bir gün</span> <span class="italik-yaz">Cumhuriyet</span> <span class="duz1">gazetesinin Cağaloğlu’ndaki merkezinde Mahir Kaynak’la sohbet ederken diyor ki, “Gel öbür odaya geçelim, burası galiba dinleniyor.” Mahir Kaynak, o tarihte İlhan Abi’nin, birçok devrimci gencin yakından tanıdığı ve güvendiği bir üniversite öğretim üyesi.</span></p>

    <p class="duz" xml:lang="tr"><span class="duz1">Oysa aynı zamanda devrimci çevrelere, özellikle Madanoğlu grubuna sızmış bir MİT mensubu! Demin de söylediğim gibi MİT’teki takma adı “Üniversiteli...” Mahir Kaynak başından geçen ilginç bir olayı şöyle anlatır:</span></p>

    <p class="duz" xml:lang="tr"><span class="duz1">“Bir gün her zaman olduğu gibi toplantıdan bir süre önce Madanoğlu Paşa’ya gittim. Bana toplantıların MİT tarafından banda kaydedildiğini ve herkesin aranacağını söyledi. Üzerimde o kaba saba kayıt aleti vardı. ‘Başka çaremiz yok, arama yapmanız gerekli’ dedim.</span></p>

    <p class="duz" xml:lang="tr"><span class="duz1">Arama işini bana verdi ve ‘Herkesi kucakla ve öp, sırtlarını sıvazla, ceketlerini çıkarttır’ dedi. Öyle yaptım. Yeğeni Hıfzı Kaçar da dahil gelenleri aradım. Tesadüfen giydiğim bol hırka ceketimi çıkarmama rağmen beni ele vermedi ama çok zor saatler geçirdim. Evde sabit bir dinleme cihazı olup olmadığını tespit için her yer gözden geçirildi.</span></p>

    <p class="duz" xml:lang="tr"><span class="duz1">Bir başka gün, Madanoğlu ile ikimiz yalnızken bana bir kâğıt uzattı. Kâğıtta teşkilatla irtibat kurduğum telefon numarası ve görüştüğüm kişilerden birinin adı yazılı idi. ‘Bu ne Paşam’ dedim. ‘Bu adam bizi takip eden kişi, o da telefon numarası. İktisat Fakültesi’nden mezunmuş. Okuldan onunla ilgili bilgileri topla.’ İstediği bilgileri ona verdim. Olanlar teşkilatın bilgisi içinde idi.”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Mahir Kaynak... 12 Mart’ta Doğan Bey’in, İlhan Abi’nin hapis yatacakları, yargılanacakları Madanoğlu Davası’nın bir numaralı tanığı olan MİT ajanı! Madanoğlu Paşa’nın konferanslarında yanından ayrılmazdı. Paşa en çok iki kişiye güvenirdi, biri İlhan Selçuk, diğeri Mahir Kaynak. İstanbul Üniversitesi’nde devrimci gençlerin en güvendikleri öğretim üyelerinin başında o gelirdi. Aradan yıllar geçtikten sonra verdiği bir demeçte “Deşifre olmasam solda liderdim” demişti Mahir Kaynak.<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Derin devlet olgusu...</span></p>

    <p class="duz" xml:lang="tr"><span class="duz1">Mahir Kaynak anılarında şöyle anlatır: “1971 yılının mayıs, haziran aylarında Madanoğlu cuntasının mensupları gözaltına alınmaya başladı. Yakalanmayanlar evlerinde sakıncalı gördükleri kitapları, evrakları toplayıp bana teslim ettiler. Ben de bunları annemin evinde sakladım. Ve sonra hiç dokunmadan, teşkilata bilgi vermeden ailelerine teslim ettim.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Mahir Kaynak’ın ajan olduğunu ilk kez Ankara’daki Mamak Askeri Cezaevi’nde Doğan Bey’i ziyaret ettiğim sırada öğrenmiştim. 12 Mart Muhtırası yeni verilmiş, Demirel devrilmişti. 1971’in mayıs, haziran ayları. Birçok kişi Mamak’ta gözaltındaydı. Doğan Bey’in yanında Ali Sirmen, Ahmet Ketenci, İlhami Soysal da vardı. Mahir Kaynak’ın MİT ajanı olduğunun anlaşıldığını, bunu dışarıda derhal yaymamı istediler benden. Özellikle Ahmet Ketenci,</span> <span class="italik-yaz">Cumhuriyet</span><span class="duz1">’te çalışan gazeteci eşi Şükran Ketenci’ye haber vermemi sıkı sıkıya tembih etti. Mahir Kaynak, Ketenci ailesinin komşusu ve en yakın arkadaşlarıydı. Şükran’ı hemen o gün</span> <span class="italik-yaz">Cumhuriyet</span><span class="duz1">’in Ankara Bürosu’nda bulmuş, hapishane mesajını aktarmıştım. Önce inanmak istememişti.</span></p>

    <p class="duz" xml:lang="tr"><span class="duz1">Benim de inanmak istemediğim o kadar çok şey vardı ki!</span></p>

    <p class="duz" xml:lang="tr"><span class="duz1">Neler?</span></p>

    <p class="duz" xml:lang="tr"><span class="duz1">Örneğin 1971’in ocak ayı. Türkiye hızla askeri müdahaleye doğru gidiyor. Ankara’da bir banka soyuldu. Adımız gibi biliyorduk ki bu bankayı Deniz Gezmiş’ler soymuştu. ODTÜ’de saklanıyorlardı. Ama biz</span> <span class="italik-yaz">Devrim</span><span class="duz1">’e manşet çekmiştik, “Deniz Gezmiş: Banka soygunuyla ilgim yok!” diye...<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Deniz Gezmiş kimin arabasıyla Ankara dışına kaçırıldı?</span></p>

    <p class="duz" xml:lang="tr"><span class="duz1">Bizim gruba, Doğan Bey’e yakın bir yüksek mühendisin özel arabasıyla...</span></p>

    <p class="duz" xml:lang="tr"><span class="duz1">O sıralar gazeteci bir ağabeyinle birlikte, Çankaya’daki onun evinde daktilonun başına geçip sahte bir bildiri yazmıştınız.</span></p>

    <p class="duz" xml:lang="tr"><span class="duz1">Deniz Gezmiş’ler için yapmıştık. “Bankayı biz soymadık!” gibisinden bir bildiriydi bu. Çünkü askeri darbe eşikteydi. Bunu bildiğimiz için, bu yolla Deniz’lere yardımcı olacağımızı sanmıştık. Ama sonra nedense yırtıp atmıştık o bildiriyi...</span></p>

    <p class="duz" xml:lang="tr"><span class="duz1">Başka sahte bildirileriniz de vardı.</span></p>

    <p class="duz" xml:lang="tr"><span class="duz1">Ne gibi?</span></p>

    <p class="duz" xml:lang="tr"><span class="duz1">“Devrimci Ordu Gücü” diye</span> <span class="italik-yaz">Devrim</span> <span class="duz1">dergisinin birinci sayfasında bazen boy gösteren bildirilerinden söz ediyorum. Avcıoğlu o tarihlerde bir örgüt kurulacaksa, bir bildiri yayımlanacaksa, hepsinin başında bir “ordu” sözcüğünün geçmesini isterdi. Gençlere de bunu tavsiye ederdi. O günlerde adında ordu sözcüğü geçen, mesela Deniz’lerin Türkiye Halk Kurtuluş Ordusu gibi, bazı örgütler kuruluş aşamasında Avcıoğlu’nun bu tavsiyesini göz önünde tuttular mı, şimdi bilemiyorum. Belki de askere selam çakmanın, şirin görünmenin bir yolu olarak görürdü Avcıoğlu bunu...</span></p>

    <p class="duz" xml:lang="tr"><span class="duz1">“Devrimci Ordu Gücü” bildirileri askeri kışkırtmak için kaleme alınırdı. Tümünü Doğan Bey mi kaleme almıştı, bilmiyorum. Ama bir ikisini İlhami Abi kendi daktilosunda yazmış, sonra da daktilosunu imha etmişti. Zira daktilonun harf karakterinden yola çıkarak daktilo sahibine ulaşmak mümkün olabilirdi. Gizlilik esastı ya...</span></p>

    <p class="duz-ilk-paragraf" xml:lang="tr"><span class="duz1">1988 başlarında bir akşam İlhami Soysal’la dertleşmiştik.<a class="calibre1" href="#footnote-231-6" id="footnote-231-6-backlink">[6]</a> 12 Mart günlerini yazmaya başladığını söylemişti. “Şimdi düşünüyorum da, 44-45 yaşlarında koca koca bebeklermişiz. O günü hiç unutmam. Doğan, İlhan, Cemal Reşit Eyüpoğlu, Numan Esin hep birlikte Anıtkabir’e gitmiş, küçük parmaklarımızla el ele tutuşup Atatürk’ün önünde devrim andı içmiştik. Sana da geleceğim. Hatırladığım her şeyi yazacağım.”</span></p>

    <p class="duz" xml:lang="tr"><span class="duz1">Bilmiyorum, ölmeden önce ne kadarını yazabildi. Ama her şeyi olanca açıklığıyla yazabilecek ender kişilerden biriydi. İlhami Soysal’la bu konuşmamı ertesi gün İlhan Abi’ye anlatınca rahatsız oldu. “Neler yazacağını tahmin ediyorum. Yüzeyde kalır, derinliğine kavrayamaz” demişti.<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Her şeyin olanca açıklığıyla, yaşandığı gibi yazılması niçin yüzeysel olacakmış ki? Gerçek korkusundan kaynaklanan bir tepki belki de...</span></p>

    <p class="duz-ilk-paragraf" xml:lang="tr"><span class="duz1">Devrimci Ordu Gücü bildirilerini biraz daha anlatsana.</span></p>

    <p class="duz" xml:lang="tr"><span class="duz1">Askeri, daha doğrusu genç subayları kışkırtarak darbe ortamı hazırlamak içindi bu bildiriler. Ajitasyon!</span> <span class="italik-yaz">Devrim</span> <span class="duz1">dergisinin 16 haziran 1970 tarihli birinci sayfasında yer alan bildiri şöyle başlıyor:</span></p>

    <p class="duz" xml:lang="tr"><span class="duz1">“Yarıda bıraktırılan ve yolundan saptırılan Kemalist eylemi amaçlarına ulaştırmak için devrim zorunludur. Bugünkü sömürge düzeni can çekişmektedir.”</span></p>

    <p class="duz" xml:lang="tr"><span class="duz1">Hedeflere gelince:</span></p>

    <p class="duz" xml:lang="tr"><span class="duz1">“Bütün irtica yuvaları kurutulacaktır. Ulusal ordu özlemi gerçekleştirilecektir. Toprak devrimiyle bey, ağa, şeyh, tefeci biçimindeki Ortaçağ’dan kalma her türlü ilişki yok edilecektir. Köylü toprağının sahibi olacak, büyük üretim kooperatifleri yoluyla, Türk tarımının modernleşmesi sağlanacaktır. Arsa spekülasyonuna, apartman ağalığına, kıyıların yağmasına kamulaştırmalar yoluyla kesinlikle son verilecektir. Büyük maden kaynaklarımız devlet eliyle değerlendirilecektir. Büyük sanayi devlet eliyle kurulacak, devlet elinde olacaktır. Bankalar ve sigorta şirketleri devletleştirilecektir. Dış ticaret devletleştirilecektir. Devletçi bir kalkınma politikası izlenecektir.”</span></p>

    <p class="duz" xml:lang="tr"><span class="duz1">Sihirli program, büyülü sloganlar!</span></p>

    <p class="duz" xml:lang="tr"><span class="duz1">Evet öyle. İktidarı ele geçirip o mucizevi formüller uygulanınca, Asya’dan Afrika’ya, Ortadoğu’dan Latin Amerika’ya kadar tüm “Üçüncü Dünya” sihirli değnek dokunmuşçasına kurtulacaktı. Bu sihirli programın adı “kapitalist olmayan yol”du. “Planlı kalkınma” idi. “Devletçilik”ti. “Sosyalizm”di.</span></p>

    <p class="duz" xml:lang="tr"><span class="duz1">Antiamerikan, antikapitalist bayrağı sallarken, “Bankacılık, sigortacılık ve dış ticaret devletleştirilecek, toprak devrimi yapılacak” sloganlarını haykırdık mı dünyalar bizim olurdu.</span></p>

    <p class="duz" xml:lang="tr"><span class="duz1">Yıllar yılı papağan gibi tekrarlayıp durduk bu sloganları.</span></p>

    <p class="duz" xml:lang="tr"><span class="duz1">Bunun adı umuda yolculuktu ama...</span></p>

    <p class="duz" xml:lang="tr"><span class="duz1">Ya da bir rüya!</span></p>

    <p class="duz" xml:lang="tr"><span class="duz1">Rüya değil belki de hayal. Çünkü insan rüyadan çabuk uyanır, gerçekle yüz yüze kalır. Ama hayali gerçek sanmak daha uzun zaman alabilir.</span></p>

    <p class="arabaslik" xml:lang="tr"><span class="bold">Enternasyonal artık zararsız bir şarkıya dönüşmüş. Dayanılır şey değil!</span></p>

    <p class="duz" xml:lang="tr"><span class="duz1">Senin hayallerin ne zaman bitti?</span></p>

    <p class="duz" xml:lang="tr"><span class="duz1">12 Mart’la, 1970’lerde...</span></p>

    <p class="duz" xml:lang="tr"><span class="duz1">Kimilerininki 1989’da Berlin Duvarı’nın yıkılışına kadar sürdü. “Duvarın çöküşüyle birlikte inançlarımız da sarsılıp çöktüğünde, önce örgütler birer birer çözülmeye başladı. O günlerde, ‘Artık seksen yaşıma kadar yaşamak istiyorum. Yıkılışını gördüğüme göre yeniden kuruluşu da dünya gözüyle görmek istiyorum’ diyordun. Bazen umutlanıyordun: ‘Bizim anlayamayacağımız, yaşamadığımız, düşünemediğimiz biçimde de olsa, insanlık bir gün ütopyasına varacak.’ Zaman zaman hüzünleniyor, kuşkuya kapılıyor, ‘Belki de dünya bir kaos içinde parçalanıp gidecek. Belki de yeniden vahşet çağına dönülecek’ diye mırıldanıyordun yorgun ve bıkkın bir sesle.</span></p>

    <p class="duz" xml:lang="tr"><span class="duz1">Dönüşten sonra; yani ilk şaşkınlığın atlatıldığı, iç hesaplaşmaların tamamlandığı, dünyalarımızın, bireysel tarihlerimizin, kimliklerimizin yıkılışının açtığı yaralar bir ölçüde kapanmaya yüz tuttuğu günlerde, bir Anadolu kasabasında, açıkta, asma çardaklı bir kahvede Enternasyonal çalındığını anlatmıştın. ‘Ben bu yüzden kaç yıl hapis yatmıştım. Enternasyonal artık zararsız bir şarkıya dönüşmüş. Dayanılır şey değil,’ demiştin. ‘Belki de sadece başkaldırı, isyan önemli, sonuç değil. Bir şeylere inandığımız, inançlarımız uğruna her şeyi göze alıp savaştığımız dönemlerde güzel insanlardık, huzurluyduk, mutluyduk, böyle boşlukta değildik. Benim tepkim belki de treni kaçırmış olmaktan, artık inançlara ve savaşa dönemeyeceğimi bilmekten doğan bir tepki. Yenilginin hırçınlığı...’ gibi sözlerle kendini sorguluyordun.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Berlin Duvarı’nın yıkılmasından birkaç yıl sonra yolum gazeteci olarak Moskova’ya düşmüştü. Gorki Caddesi’ndeki İhtilal Müzesi’ne gittim. Bakımsızdı. Köhnemişti. Hele o bin yaşına gelmiş müze sorumlusu kadınların kuytu köşelerdeki sandalyelerinde sessiz sedasız oturuşları içimi acıtmıştı. İhtilal Müzesi, ihtilalin sonunu, kurmaya çalıştığı düzenin çöküşünü simgeler hale gelmişti sanki.</span></p>

    <p class="duz" xml:lang="tr"><span class="duz1">O tarihte Moskova’da dolaşırken hep kendi kendime sormuştum: 1917 Bolşevik İhtilali’nden sonra geçen 70 yıl yoksa tarihin bir şakası mıydı? Berlin Duvarı’nın yıkılmasıyla, Sovyetler Birliği’nin tarihe karışmasıyla tarih tersine mi dönmüş oldu? Moskova’da, bu çarpıcı kentin tarihle yüklü bazı büyüleyici mekânlarında dolaşırken buna benzer sorular aklıma takılmıştı.</span></p>

    <p class="duz" xml:lang="tr"><span class="duz1">Böyle mekânlardan biri de yüzyılın başında inşa edilmiş Metropol Oteli’nin şaşaalı yemek salonudur. İhtilal sonrası 1918, 1919 yıllarında İşçi-Köylü Sovyeti burada toplanmış. Lenin, bu salonun balkonundan devrimci nutuklar vermiş.</span></p>

    <p class="duz" xml:lang="tr"><span class="duz1">Metropol Oteli’nin bu salonunda, Rusya’ya geldiğimi daha iyi fark etmek için, soğutulmuş yüksük gibi kristal kadehlerde buz gibi votka içip havyar yerken düşünmüştüm bir keresinde: Yirminci Yüzyıl’ın başında yeni bir toplum, yeni bir insan, yeni bir dünya yaratmak için yola çıkılan o ana baba günlerinden bugün geriye kalan nedir diye. Metropol’ün yemek salonu yine aynı görkemiyle yerli yerindeydi. Belki de tarih gibi bu salon da kendi aslına dönmüştü.</span></p>

    <p class="duz" xml:lang="tr"><span class="duz1">Metropol’ün ikinci katında fotoğraflar asılıdır bir duvara. Hangi tarihte hangi ünlü konuk şereflendirmişse, onun fotoğrafını asmış otel müdüriyeti: Lenin, Stalin, Buharin, Mao derken Tansu Çiller’in, Michael Jackson’ın Claudia Schiffer’in, Rambo’nun fotoğrafları... Lenin başını çevirip şöyle bir baksa, komşularını görse acaba ne derdi? Tarihin kendine nasıl bir oyun oynadığını mı düşünürdü? Tarihin cilvesi diyerek kendisini teselli edebilir miydi?</span></p>

    <p class="duz" xml:lang="tr"><span class="duz1">Moskova’da 1998 mayıs ayında bir pazar sabahı Ayşe’yle Kremlin’e gitmiştik. Dolaşırken kulağımıza gelen çan sesleriyle tuhaf duygulara kapılmıştım. Tarihle flört edercesine bir duyguydu bu. Kremlin’in bahçesindeki çan sesleri beni yine hiç zahmet etmeksizin zaman tüneline çekmişti.</span></p>

    <p class="duz" xml:lang="tr"><span class="duz1">Düşün!</span></p>

    <p class="duz" xml:lang="tr"><span class="duz1">Kremlin, 70 yıl boyunca tarihin şahit olduğu en tanrıtanımaz rejimin kalesi olmuştu. Sivri kubbelerinin tepesinde orak çekiçli kızıl bayraklar dalgalanmıştı. Lenin’le Stalin buradan kızıl imparatorluğu yönetmişlerdi. Bahçedeki katedrallerin, kiliselerin kapıları onca yıl kilit altında kalmıştı. Şimdi şu hale bak!</span></p>

    <p class="duz" xml:lang="tr"><span class="duz1">Süslü püslü Ortodoks papazları ellerinde asaları, çan sesleri arasında, davudi sesleriyle dualar okuyarak ayin için, bir zamanlar kızıl komiserlerin oradan oraya koşuşturduğu Kremlin’in bahçesinde yürüyorlar.</span></p>

    <p class="duz" xml:lang="tr"><span class="duz1">Bir hayalin sonu!</span></p>

    <p class="duz" xml:lang="tr"><span class="duz1">Fakat o hayal bizim için 1960’lı yıllarda canlıydı. “Kuşağımdan birçok kişiyle birlikte, altmışlarda, kendimizi Türkiye için hayli yeni sayılacak bir entelektüel ve siyasi ortamda bulduk. Çoğumuz yasalara göre ‘ergenlik çağı’ olan on sekizimize girerken, inisiyasyonun öteki kısmı olarak Marksizm’e de girdik. Dolayısıyla epey sert bir çatışma ortamına da girdik.</span></p>

    <p class="duz" xml:lang="tr"><span class="duz1">O dönemde, var olan ideolojiler dünyasında Marksizm’in karşı konulmuz bir üstünlüğü ve çekiciliği vardı. Bir kere, genç bir insana, dünyayı ve hayatı kavrayabileceği bir düşünce sistematiği veriyordu.</span></p>

    <p class="duz" xml:lang="tr"><span class="duz1">Şüphesiz dünyada türlü türlü insan var. Kimisi bir el kitabında, tarih boyunca toplumların üretim tarzları bakımından beş aşamadan geçtiklerini okuyup öğrenince, bu ona yetebiliyordu. Bir de ‘muhalif kimlik’ ihtiyacımız vardı ki, sanırım bu daha da ‘varoluşsal’ bir sorundu. Herkesin her an bir tarafından şikâyet ettiği, herkesin bir biçimde ‘kurtarılması’ gerektiğine inandığı bir toplumda yaşıyorduk. Gençtik. Gördüğümüz pislikle, kötülükle özdeşleşmek istemiyorduk. Muhalif ve mücadeleci bir kimlik arıyorduk.”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Bu yıllarda umuda yolculuğun sloganları “devrimci” idi. Toprak devrimi! Komuta ekonomisi! Bankaların, sigortaların, dış ticaretin devletleştirilmesi! Milli petrol!</span></p>

    <p class="duz" xml:lang="tr"><span class="duz1">Çeyrek yüzyıl sonra sloganlar da tersine döndü: komuta ekonomisine son! Ekonomide devlete son! Özelleştirme! Pazar ekonomisi! Dışa açılma! Küreselleşme!</span></p>

    <p class="duz" xml:lang="tr"><span class="duz1">Bütün bunlar da moda olmadı mı? Sen de bu modaya kapılmadın mı?</span></p>

    <p class="duz" xml:lang="tr"><span class="duz1">Moda olarak görmedim bunları. Özellikle 1980’lerin başından itibaren siyasal düzende olduğu gibi ekonomik düzende de serbest rekabete inanmaya başladım. Bu ikisinin iç içeliğini daha iyi kavradım. Siyasal ve ekonomik çoğulculuğun demokrasiyi birlikte yaşattığını gördüm. Ekonomik liberalizm olmadan sivil toplumun güçlenemeyeceğini, bunsuz da demokrasinin ete kemiğe bürünemeyeceğini anladım. Savunduğum tabii ki “vahşi kapitalizm” değil. Ekonomide devletin eli tamamen ortadan kalkmıyor. Doğru olan, siyasal düzende her türlü düşünce nasıl serbestçe yarışıyorsa, ekonomik düzende de malların, hizmetlerin serbestçe rekabet edebilmesiydi. Tabii, bazen siyasal demokrasi olmadan da ekonomide rekabetçi düzen geçerli olabiliyor. Ama temelinde pazar ekonomisi yatmayan, sivil toplumdan yoksun bir demokrasinin ancak rüyası görülebilirdi.</span></p>

    <p class="duz" xml:lang="tr"><span class="duz1">Ayrıca, 1989’da Berlin Duvarı’yla birlikte komünizmin çöküşü de “devletçi” ekonominin değil, “pazar” ekonomisinin üstünlüğünü hayatın içinde kanıtladı. 70 yıllık Sovyet rejimi özellikle ekonomideki perişanlığın sonucu olarak tarihe karıştı.</span></p>

    <p class="arabaslik" xml:lang="tr"><span class="bold">Tarihin sonu mu? Hayır değil!</span></p>

    <p class="duz" xml:lang="tr"><span class="duz1">Tarihin sonu mu?</span></p>

    <p class="duz" xml:lang="tr"><span class="duz1">Hayır. İnsanoğlu var oldukça tarih de devam edecek.</span></p>

    <p class="duz" xml:lang="tr"><span class="duz1">Francis Fukuyama’nın Berlin Duvarı’nın yıkılması ve komünizmin çöküşü üzerine yazdığı</span> <span class="italik-yaz">Tarihin Sonu</span> <span class="duz1">adlı kitabını hatırla. 1990’larda büyük gürültü koparmıştı. “Fukuyama, Sovyetler Birliği’nin çökmesinin hemen ardından, bu tarihi olayın siyaset felsefesi açısından bir değerlendirmesini yapmıştı. Fukuyama, son iki yüzyıla damgasını vuran kapitalizm ve temsili demokrasinin On Sekizinci Yüzyıl’ın ikinci yarısında filizlenmesinden bu yana süren geçiş döneminin bittiğini iddia ediyor.</span></p>

    <p class="duz" xml:lang="tr"><span class="duz1">Fukuyama için Sovyetler’in çözülüşü, özel mülkiyet ve çoğulcu demokrasi üstüne inşa edilen liberal düzenin kalıcı bir zaferine işaret ediyor. Ekonomik ve siyasi liberalizm son düşmanını da yeniyor.</span></p>

    <p class="duz" xml:lang="tr"><span class="duz1">Tarih bitiyor.</span></p>

    <p class="duz" xml:lang="tr"><span class="duz1">Çünkü, artık öngörülebilir bir gelecekte ekonomik ve siyasi liberalizm dışında bir düzen alternatifi ufukta yok. İnsanoğlunun siyasi ve ekonomik rejim arayışı böylece sona eriyor. İnsanlık, rejimine kavuşuyor.</span></p>

    <p class="duz" xml:lang="tr"><span class="duz1">Bunlar büyük iddialar. Doğru olup olmadığına ancak tarih karar verebilir. Fakat yazıldığı günler itibarıyla Fukuyama haklı duruyor.”<a class="calibre1" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz1">Peki ya kapitalizm insanlığın kaderi mi?</span></p>

    <p class="duz" xml:lang="tr"><span class="duz1">Sanmıyorum. Tarih durmayacak, devam edecek. Daha adil, daha güzel bir dünya için mücadele hiç dinmeyecek. Bu açıdan kapitalizm insanlığın kaderi değil. Ama özel mülkiyet sürüyor, yaygınlaşıyor. Çoğulcu demokrasi sürüyor, derinleşiyor, yaygınlaşıyor.</span></p>

    <p class="duz" xml:lang="tr"><span class="duz1">Buna karşılık Marx’ın, Lenin’in, Troçki’nin, Stalin’in, Mao’nun, Ho Chi Minh’in, Pol Pot’un, Enver Hoca’nın, Castro’nun özledikleri, temellerini attıkları sistemler hiçbir şekilde insanlığın kaderi, alın yazısı değilmiş. Bu bir tarihsel gerçek olarak herkesin gözü önünde...</span></p>

    <p class="duz" xml:lang="tr"><span class="duz1">Yirminci Yüzyıl’ın başında yola çıkılan macera daha yüzyılın sonuna varmadan iskambilden şato gibi çöktü.</span></p>

    <p class="duz" xml:lang="tr"><span class="duz1">Böyle düşünmeyenler de, tarihin bittiğine inanmayanlar da var. Kimine göre sosyalizm çökmedi. Çünkü gerçek sosyalizm yaşanmadı! “Her kuşak kendine ‘acılı’ der belki ama 68 kuşağı en anlamlı bulduğu şeyin çöküşünü gördü. Belki tümüyle bir düşüncenin değil ama bütün bir uygulamanın çöküşünü. Üstelik öyle bir yaşta gördü ki bunu, her şeye yeniden başlamanın çok zor olduğu bir dönemde. İdeolojinin, bir yaşam biçiminin yanlışları görüldü. Bir çöküş bu. Gene de temeldeki umutları korumak istiyorum ben. Temeldeki ütopyayı. Evet, bir ütopyaydı. Ama bence yerine hâlâ daha iyisi konulmadı. Bu yüzden yanlışları görmek, evet. Ama inkâr, hayır. Belki tarihsel bir yanlış yaptık. İnsanın kısa sürede değişeceğini sandık. En büyük yanılgımız bu. Kolay kolay değişmiyor insanlar...”<a class="calibre1" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz1">Tabii ki kapitalizm var olduğu sürece eleştirisi de sürecek. İnsanların daha eşit, daha özgür koşullarda yaşamasını amaçlayan mücadele devam edecek. Hakça bir toplum arayışı, sosyal adalet arayışı hiç bitmeyecek. Sömürüye karşı çıkılacak. Eşitlik istenecek. Özgürlük talepleri dinmeyecek. İnsanlarda değişim ateşi hiç sönmeyecek. Kapitalizmin aşılmasını öngören bir mücadele ve arayış olacak bu aynı zamanda... Ama Berlin Duvarı’nın yıkılışıyla birlikte hâlâ bir şeylerin çökmediğini iddia edenlerin inandırıcı olabildiklerini sanmıyorum.</span></p>

    <p class="duz" xml:lang="tr"><span class="duz1">İnsanlığın ütopyaları bitmez!</span></p>

    <p class="duz" xml:lang="tr"><span class="duz1">Ama ne var ki, “işçi sınıfı diktatörlüğü”nün geçerli olduğu ülkelerde bu ütopyaların, bu umutların hiçbiri gerçekleşmedi. Özgürlük, eşitlik, adalet lafta kaldı.</span></p>

    <p class="duz" xml:lang="tr"><span class="duz1">Bir noktayı aklından çıkarmasan belki daha adil düşünmüş olursun: “Bir zamanlar komünist olan aydınların nasıl bir ideal peşinde koştuklarını çok iyi anlayabiliyorum. Onlar için, komünizm demek, Stalin terörü, gizli polis, işkence ve baskı demek değildi. Bütün bu iddiaların emperyalist Batı tarafından uydurulmuş koca birer yalan olduğuna inanıyorlardı.</span></p>

    <p class="duz" xml:lang="tr"><span class="duz1">Komünizm, onlar için, özgürlük ve eşitliğin sağlanacağı ideal bir toplum düzeni demekti. Bir tür ütopyaydı. O düzende, insan onuruna saygı duyulacaktı, bireyler yeteneklerini geliştirebilecekleri mükemmel bir ortam bulacaklardı. Sömürü ve baskı kalkacak, insanın insana kulluğu bitecekti. Bireyin kendisinden ve toplumdan yabancılaşması sona erecekti.</span></p>

    <p class="duz" xml:lang="tr"><span class="duz1">Yalnız Mîna Urgan, Nâzım Hikmet, Sabahattin Ali gibi Türk aydınları değil, pek çok Batılı aydın da bir düşün peşinden yuvarlandı gitti. Ta ki gözleri Stalin terörüyle açılana değin. Bazılarının gözü o dönemde de açılamadı.</span></p>

    <p class="duz" xml:lang="tr"><span class="duz1">Komünizmin ‘reel politik’ boyutu konusundaki bu tutukluk, bu görmezlikten geliş, ‘Kol kırılır yen içinde kalır’ tavrı, yalnız Türk aydını açısından değil, azgelişmiş toplumlar açısından da geçerli bir durumdur. Toplumun en parlak bireyleri, en ateşli yürekleri bir dönem komünizme yöneldiyse, bu boşuna ve rasgele olmamıştır. Günümüzden elli yıl öncesini değerlendirirken, o zamanın koşullarını unutmamalıyız.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz1">Koşullar unutulmasın tabii ama maziye de eleştirel bakmayı ihmal etmeyelim. Böylece bir daha Stalinizm’ler, Gulag’lar olmasın! Bunların “yol arkadaşları” da olmasın!</span></p>

    <p class="duz" xml:lang="tr"><span class="duz1">1954 yazında bir gün... “Kazakistan’daki Kengir Toplama Kampı’nda 8 000 Gulag sakini isyan eder. Kampı kırk gün süreyle ele geçirirler. 25 haziran sabahı güneş doğarken tanklar girer kampa. Önlerine çıkan herkesi ezer geçerler. Erkeklere bir şey olmasın diye vücutlarını kalkan yapan kadınlar süngülenerek öldürülür. Bir bölümü de kurşunla vurulur. Ölü sayısı 300’dür. Aynı günlerde Sovyetler Birliği gezisinden ülkesi Fransa’ya dönmüş olan Jean-Paul Sartre,</span> <span class="italik-yaz">Libération</span><span class="duz1">’a izlenimlerini, ‘Sovyet yurttaşları, kendi hükümetlerini her geçen gün bizden daha etkili biçimde eleştirmeye başlamışlar. Sovyetler Birliği’nde tam anlamıyla eleştiri özgürlüğü var’ diye anlatır.”<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz1">Geçmişi komplekssizce sorgulayalım ki, demokrasi ve insan haklarının damgasını vurduğu devlet ve toplum düzenlerinde yaşamayı hak edelim. Kötülüklerin kaynağını kendi içimizde aramaktan, sorumluluk payımızı saptamaya çalışmaktan kaçmayalım.</span></p>

    <p class="arabaslik" xml:lang="tr"><span class="bold">İşkenceler karşısında yılmayan o cesaret...</span></p>

    <p class="duz" xml:lang="tr"><span class="duz1">Bugün hâlâ kimine göre “çöken reel sosyalizm”dir. Onun içindir ki “sömürü devam ettiği sürece sosyalizm fikri ölmez” diyenler var.</span></p>

    <p class="duz" xml:lang="tr"><span class="duz1">Olabilir.</span></p>

    <p class="duz" xml:lang="tr"><span class="duz1">“Aydın-Marksizm ilişkisinde asıl çözülen ve gerileyen, Marksizm değil aydının kendisidir. Aynı şeyi başka türlü söylersek, aydın, Marksizm’in krizi yüzünden savrulmamış, kendisi savrulduğu için Marksizm’e hep kriz tanısıyla yaklaşmıştır. Yenen egemen ideoloji, yenilen ise aydındır.”<a class="calibre1" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz1">Karl Marx’ı beraat ettirmek mi?</span></p>

    <p class="duz" xml:lang="tr"><span class="duz1">Suçlu mu ki tarih önünde?</span></p>

    <p class="duz" xml:lang="tr"><span class="duz1">Suçlu olduğunu savunanlar, Marx’ı insanlığın zamanını çaldığı için yargılıyorlar. “Yer, London School of Economics. Kısa adıyla LSE. 1960’lı, 1970’li yılların en radikal okulu. Savcı suçluyor, ‘Marx insanlığın zamanını çaldı’ diye. Bu itham, LSE’nin yüzüncü kuruluş yıldönümü nedeniyle düzenlenen şölende yapılıyor. Savcının ithamını Marx adına bir Hintli profesör cevaplıyor: ‘Marx olmasaydı bugün hepiniz sömürülürdünüz. Ne sendika olurdu, ne de tek bir sosyal güvence?..’ Oylama yapılıyor, Marx beraat ediyor. Dünya düşünce tarihinin devi Marx’ın insanlığın zamanını çalmadığına karar veriliyor.”<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz1">1997’nin sonları. Yer Paris. Bir grup Fransız yazarı ve tarihçisi tarafından yayımlanmış olan</span> <span class="italik-yaz">Komünizmin Kara Kitabı</span> <span class="duz1">(Le Livre Noir du Communisme) isimli kitabın yarattığı sıcak tartışmalar yüzünden entelektüel dünya karışmış durumda.</span></p>

    <p class="duz" xml:lang="tr"><span class="duz1">“Tarih, fotoğraf ve istatistiklerden oluşan 800 sayfalık bir kitabın siyasi arenada öfke yaratacağı ve basının bu kadar ilgisini çekeceği pek tahmin edilmezdi. Ancak bu hacimli kitap farklıydı. Her ne kadar Sovyetler Birliği, Doğu Avrupa, Çin ve Kamboçya’da komünizmin faturasının ne olduğunu anlatan tarih yazımları var idiyse de, insan kaybını tahmini olarak 80 ile 100 milyon arasında veren bu kadar kapsamlı bir araştırma ilk kez yayımlanıyordu.</span></p>

    <p class="duz" xml:lang="tr"><span class="duz1">Kitapta ilginç olan bir taraf da, Paris’teki Bilimsel Araştırma Ulusal Merkezi’nde görev yapan Stephane Courtois’nın yazdığı giriş bölümünde bu katliamların, genelde nazi soykırımıyla özdeşleştirilen ‘insanlık suçu’yla ilintisinin öne sürülmesidir. Bu rakamlar ve bu tanım sürpriz biçimde Paris’i etkisi altına alan tepkilerin ortaya çıkmasına neden oldu.</span> <span class="italik-yaz">Komünizmin Kara Kitabı</span><span class="duz1">’nın yazarlarından bazılarının da içinde bulunduğu entelektüeller, nazizmin komünizmle karşılaştırılmasına yönelik imalar yapılmasına karşı çıktılar.</span></p>

    <p class="duz" xml:lang="tr"><span class="duz1">Geçmişe bakıldığında olağandışı görünen şey, Fransızların bir kitapta yer verilen birtakım rakamlardan dolayı bunalmaları değil, bu konunun herhangi bir yönünün hâlâ her yerde anlaşmazlık yaratmaya devam ediyor olmasıydı. Yirminci Yüzyıl’ın sonlarına yaklaştığımız bir dönemde, birçok insanın daha önce yaptığı gibi, Marksizm’den ‘Fikirler doğruydu ama insanlar başaramadı!’ diye söz etmek artık pek mümkün değil.</span></p>

    <p class="duz" xml:lang="tr"><span class="duz1">İster ölüm çanlarının 100 milyon ya da yalnız 10 milyon kişi için çaldığını düşünün. İster kitlesel terörün yanında insan kaynaklı kıtlıkları da sayın. İsterseniz Latin Amerika isyanlarını da dahil edin. Ya da daha basit olarak Doğu Avrupa’ya sarılın. Komünist rejimlerin ardında yatan fikirlerin de yanlış olduğu konusunda 1998 yılında gerçekten de kimsenin aklında bir şüphe kalmamalı. Bunu anlamak için komünistlerin işlediği suçları nazi dönemi suçlarıyla karşılaştırmaya gerek yok. Hangi felsefenin, komünizmin mi yoksa faşizmin mi ‘daha kötü’ olduğunu tartışmak artık anlamsız. İkisi de bela. Her ikisi de kınanmalı.”<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Bu gerçeği herkesin kabullenmesini beklemek zor. “Fikir doğru” idi diyenler ve bunu içtenlikle savunanlar olacak. Ama bir de başkaları var, genci, ihtiyarı... Geleceği geçmişte yaşamak isteyenler...</span></p>

    <p class="duz" xml:lang="tr"><span class="duz1">Onlar ayrı. Tarih sollayıp geçti onları. Bilgi toplumunu anlayabilmiş değiller. Küreselleşmeyi hâlâ emperyalizmin oyunu, özelleştirmeyi sömürü düzeninin devamı olarak görebiliyorlar. KİT’leri, devletçiliği hâlâ solculuğun, devrimciliğin ölçüsü olarak belleyip savunabiliyorlar.</span></p>

    <p class="duz" xml:lang="tr"><span class="duz1">Değişime akıl erdirmeleri zor onların. “Yirmi yıl önce söylenenler aynen tekrar ediliyor, yirmi yıl önce kime kızıyorlarsa şimdi gene ona kızıyorlar, sanki düşünceler yirmi yıl önceki bir film karesinde donmuş. Sanki bütün hayatımızı, bütün kalıplarımızı, bütün siyasal ve ekonomik verileri altüst eden o muhteşem teknolojik devrim hiç yaşanmamış, üretim biçimi hiç değişmemiş, fabrikalara robotlar girmemiş, sınıfsal ilişkiler, devlet yapılanmaları yeni yorumlarla didiklenmemiş, proletaryanın ‘enternasyonalizmi’ne kapitalizm sahip çıkmamış, yerellik enternasyonalizmin karşısında yerle yeksan olmamış, sınırlar anlamlarını kaybetmenin eşiğine gelmemiş, dünya yeni bir çağın kapısını açmamış.</span></p>

    <p class="duz" xml:lang="tr"><span class="duz1">İnsanlık, tarihin belki de en büyük değişiminden geçerken, bizim sosyalistlerimiz hiçbir şey olmamış gibi yirmi yıl önceki mevzilerinde kalmışlar, hayatın saldırgan değişimi karşısında başlarını siperlerine gömmüşler, değişimle hesaplaşmayı göze alamamışlar. Filistin askıları, elektrik işkenceleri, idam tehditleri karşısında yılmayan o cesaret, düşüncesini değişimin hızına uydurma ve bütün gelişmeleri bir daha analiz etme gücünü kendinde bulamamış, eski düşüncelere asılı kalan duygusal bir coşkuya kendini esir bırakmış. Kendi düşünme ve analiz etme ritmini hayatın ritmine uyduramayan, düşünce tembelliğinden kurtulamayan bir solculuk, kaçınılmaz olarak tutuculaşıp ‘sağ’laşır.”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz1">Böyle olanlar giderek marjinalleşiyor, toplumun, politikanın kıyısında köşesinde kalıyorlar. Ancak, yenilginin insan üzerindeki etkilerini gözardı edemezsin. Çok az insan ömrünü adadığı bir davanın daha yaşarken kaybolmasını kabullenebilir. İçine sindirip bundan dersler çıkarabilir. Hayat boyu süren bir kavgada umduğunu bulamayanların yaşadıkları düş kırıklıkları ancak acı verir, hüzün verir.</span></p>

    <p class="duz" xml:lang="tr"><span class="duz1">Bir gazete kupürü. 1987’nin ekim ayı. 77 yaşındaki Mehmet Ali Aybar kalp krizi geçirmiş. Hastanede kendisiyle görüşen gazeteciye şöyle diyor: “Bağımsız sosyalizmi kurmaya ömrüm yetmedi. Sosyalizmi görmeden öleceğim!”<a class="calibre1" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz1">Aybar’ın kızıyla birlikte hasta yatağında çekilmiş bir fotoğrafı da var. Yorgun bakışları öylesine acıyla dolu ki. Günlüğüme, 29 ekim 1987’de şöyle bir not düşmüşüm: “Aybar’ın bu açıklamasını ve fotoğrafını görünce içim acıdı. Onurlu bir mücadeleyle geçen koca bir ömrün sonunda böyle bir itiraf kolay değil. Doğan Bey’de de 12 Mart sonrası aynı psikolojiyi izlemiştim. Nadir Bey de 1983 ocak ayında</span> <span class="italik-yaz">Cumhuriyet</span><span class="duz1">’teki bir başyazısını ‘Bu adam dünyaya boşuna gelmiş diyecekler’ diye noktalamıştı. Ertesi gün Doğan Bey’le sohbet ederken bundan nasıl duygulandığını söylemişti bana. Şimdi aynı hava İlhan Abi’de de var.”</span></p>

    <p class="duz" xml:lang="tr"><span class="duz1">Sanmam, o hep haklı çıktığını düşünür.</span></p>

    <p class="duz-son-paragraf-2-xxx" xml:lang="tr"><span class="duz1">Mehmet Ali Aybar “İnsan umutlarıyla ölür” demiş. Aybar 1995’te öldü. Temmuz ayında. Aziz Nesin de o sıralar hayata veda etti. “Sanırım ikisi de dünyaya, özellikle Türkiye’ye, umduklarını bulamamış olmanın acısıyla bakarak aramızdan ayrıldılar. Bu, Türkiye’de çok aydının kaderi oldu, daha da olacak.”<a class="calibre1" href="#footnote-231-19" id="footnote-231-19-backlink">[19]</a></span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Türkiye Halk Kurtuluş Ordusu THKO’nun kuruluş aşamasını anlatan Tuncer Sümer’in sözleri,</span> <span class="dipnot-italik">Bizim 68</span><span class="dipnot">, yayıma hazırlayan Aydın Çubukçu, Evrensel Basım Yayın, kasım 1993, İstanbul, s. 113-115.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">“Mahir Kaynak’ın Ajanlık Anıları”,</span> <span class="dipnot-italik">Yeni Yüzyıl</span> <span class="dipnot">gazetesi, 22 mart 1996.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot-italik">Milliyet</span> <span class="dipnot">gazetesi, 21 eylül 1986, s. 1.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot-italik">Yeni Yüzyıl</span><span class="dipnot">, 24 mart 1996.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot-italik">Devrim</span> <span class="dipnot">dergisi, 26 ocak 1971.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Günlüğümden, 22 şubat 1988.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Günlüğümden, 23 şubat 1988.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot-italik">Hiçbiryer’e Dönüş</span><span class="dipnot">, Oya Baydar, Can Yayınları, 3. basım, 1998, s. 36.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Murat Belge, “Demokrasi Düşmanları”,</span> <span class="dipnot-italik">Radikal</span> <span class="dipnot">gazetesi, 3 ekim 1998, s. 9.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">“Bugünler ve Yarınlar” başlıklı yazı, Asaf Savaş Akat,</span> <span class="dipnot-italik">Sabah</span> <span class="dipnot">gazetesi, 16 ocak 1997.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Onat Kutlar’ın Oya Baydar’la röportajı,</span> <span class="dipnot-italik">Cumhuriyet</span> <span class="dipnot">gazetesi, 18 temmuz 1993.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Türker Alkan,</span> <span class="dipnot-italik">Radikal</span> <span class="dipnot">gazetesi, 12 ağustos 1998, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot-italik">Alexander Solzhenitsyn, A Century in His Life</span><span class="dipnot">, D. M. Thomas, Little, Brown and Company, Londra, 1998, s. 226-227.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot-italik">Bin Yıl Eşiğinde Marksizm ve Türkiye Solu</span><span class="dipnot">, Metin Çulhaoğlu, Sarmal Yayınevi, 1997.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Zeynep Atikkan,</span> <span class="dipnot-italik">Hürriyet</span> <span class="dipnot">gazetesi, 13 temmuz 1995.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Anne Applebaum’un makalesi,</span> <span class="dipnot-italik">The Wall Street Journal</span><span class="dipnot">, 9-10 ocak 1998.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Ahmet Altan,</span> <span class="dipnot-italik">Yeni Yüzyıl</span> <span class="dipnot">gazetesi, 23 ocak 1996.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot-italik">Milliyet</span> <span class="dipnot">gazetesi, 23 ağustos 1987, s. 3.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">“Temmuzlar niçin bu kadar acımasız?” başlıklı yazı, Murat Belge,</span> <span class="dipnot-italik">Birikim</span> <span class="dipnot">dergisi, ağustos 1995, s. 18.</span></p>
      </div>
    </div>
  </div>
</body>
</html>