<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>YEDINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="yedinci-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yedinci bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Bir mektup ve devrimciliğe yolculuk...</span></h2>

    <p class="arabaslik" xml:lang="tr"><span class="bold">Yaşamın olduğu yerde ödün de vardır. Ödün vermek istemeyen kimse fanatikleşir!</span></p>

    <p class="duz" xml:lang="tr"><span class="duz1">Yedek subaylığımı yapmak için 1967 sonbaharında Trabzon’a geldim. Aynı zamanda Dışişleri Bakanlığı giriş sınavlarına hazırlanıyordum.</span></p>

    <p class="duz" xml:lang="tr"><span class="duz1">Mülkiye mezunu birçok arkadaşın gibi sen de diplomat olmaya karar vermiştin. Ama Trabzon’da değiştin sonra.</span></p>

    <p class="duz" xml:lang="tr"><span class="duz1">Diplomatlıktan vazgeçtim. “Türkiye’yi ve dünyayı değiştirmek”ten yana koydum tercihimi...</span></p>

    <p class="duz" xml:lang="tr"><span class="duz1">Düş kurabildiğin günler başladı. Çünkü sonunda sen de kendine bir ütopya edinmiştin.</span></p>

    <p class="duz" xml:lang="tr"><span class="duz1">O askerlik günlerimde içinde yaşadığım çevre de beni etkilemişti. Hayata baktığım siyasi pencerenin şekillenmesinde önemli rol oynamıştı.</span></p>

    <p class="duz" xml:lang="tr"><span class="duz1">Diplomat olmaktan vazgeçerken bir noktayı unutma. Bu karar değişikliğinde yalnız “devrimcilik” yoktu. Dışişleri sınavları açısından yabancı dil bilgine duyduğun güvensizlik de bu değişiklikte etkili oldu sanıyorum. O zamanlar bu güvensizliğini kendi kendine itiraf etmek istemedin belki de.</span></p>

    <p class="duz" xml:lang="tr"><span class="duz1">Bir gece vakti Trabzon’da bir otel çatısındaki küçük odamda diplomatik metinleri İngilizce’den Türkçe’ye, Türkçe’den İngilizce’ye çevirirken umutsuzluğa kapılıp ağlamıştım.</span></p>

    <p class="duz" xml:lang="tr"><span class="duz1">Ya o günlerde yazdığın bir mektubu hatırlıyor musun? Mehmet Cemal’e, sevgili halanın oğluna.</span></p>

    <p class="duz" xml:lang="tr"><span class="duz1">Trabzon, 28 temmuz 1968 tarihli...</span></p>

    <p class="duz" xml:lang="tr"><span class="duz1">24 yaşındayken...</span></p>

    <p class="duz-ilk-paragraf" xml:lang="tr"><span class="duz1">“Sevgili Ağabey,</span></p>

    <p class="duz" xml:lang="tr"><span class="duz1">Şimdi yazacağım satırları çok dikkatli okumanı rica edeceğim; çünkü, onlarla nasıl bir insan olduğumu ve gelecekte nasıl bir yol izleyeceğimi açık seçik ortaya koymaya çalışacağım.</span></p>

    <p class="duz" xml:lang="tr"><span class="duz1">Yaşamda en tutkun olduğum şeyler, özgürlük ve eylem-düşünce uyumu. Düşüncelerimi korkmadan, çekinmeden söyleyebilmek büyük mutluluk benim için. Askerliğim sırasında devamlı bunalıyorum; çünkü, türlü komplekslerle kıvranan bir sürü insanın karşısında söz edemeden hazırol’da duruyoruz. Ordu komutanına taze balık için Erzincan’dan Trabzon’a uçak kaldırmanın; veya kışlada berbat koğuşlarda yatan erlerin durumlarını düzeltme yerine, dört beş milyon lirayı bir dinlenme kampına harcamanın insanlık dışı bir davranış olduğunu haykıramadan yaşamanın ne anlamı var, be ağabey?</span></p>

    <p class="duz" xml:lang="tr"><span class="duz1">Aşağı yukarı iki seneden bu yana tam bir kişilik çatışması içindeyim. Dengemi bulabilmek, gelecekte izleyeceğim yolu açık seçik görebilmek için ölesiye savaşıyorum kendi kendimle. Kendi kendimle çelişkiye düşmemek, eylemimle düşüncelerimin çatışmasını önleyebilmek için elimden ne gelirse yapıyorum. Zaman zaman bu mücadelemde umutsuzluğa kapılıp ağlıyorum, içiyorum.</span></p>

    <p class="duz" xml:lang="tr"><span class="duz1">Beni ağlatan veya içki şişesine iten düşünce de şu: ileriki senelerde konformizme kaymış klasik bir salon entelektüeli haline gelip, düşünce-eylem çatışmasından ve yapıt yaratamamaktan dolayı tam bir bunalıma düşmek... Veya bundan sakınmak için, gereksiz bazı hobileri olan, cebi şişkin, belden aşağısına aşırı düşkün ve şekilci bir insan haline gelmek...</span></p>

    <p class="duz" xml:lang="tr"><span class="duz1">Ben bir sosyalistim, ağabey. Ve ben; düşüncelerimle olduğu gibi, eylemimle de ülkedeki sömürü düzenine karşı çıkabilirsem, mutlu olabilirim. Türkiye’de bugün bütün çarklar, yerli komprodorlar ve emperyalistler için dönüyor. İyice palazlanabilmek için, bu satılmışlar, ülkeyi çeşitli anlaşmalarla uydu haline getirmiş durumdalar.</span></p>

    <p class="duz" xml:lang="tr"><span class="duz1">Bu sınıf, kendi çıkarlarına karşıt bütün fikirleri reddediyor. Şayet, böylesine fikirler mevcutsa, sahiplerini yaşatmamak için her türlü vasıtayı mübah sayıyor. Bundan böyle, rahat yaşayabilmek ancak sömürü düzeninin bir vidası olmakla mümkün. Ama ben, bunu reddediyorum; çünkü gerçekten mutlu olmayı arzuluyorum.</span></p>

    <p class="duz" xml:lang="tr"><span class="duz1">Bankada müfettiş, mutlu azınlık ve tefeciler lehine işleyen bir kredi mekanizmasını denetleyebilir ancak. Hesap uzmanı vergi kaçırılışını görebilirse, sadece protesto etmekle yetinebilir. Dışişleri’nde meslek memuru NATO’ya karşı çıkabilir mi? Kaldı ki, bu memurlardan hangisi hükümetin ana konulardaki politikasını eleştiren bir makale yazabilir? Böylesine bir adam için tek çıkar yol, çeşitli sorumluluklarını (örneğin ailesine karşı) bahane ederekten, konformizm’e kaymaktır. Veya her türlü düşünsel etkinliği bir tarafa bırakıp, bitki gibi yaşamını sürdürmek. Çeşitli sorumluluklarıma rağmen, ben bu yolu reddediyorum.</span></p>

    <p class="duz" xml:lang="tr"><span class="duz1">Böyle bir kişi olmamanın tamamen benim elimde olduğu bilincine varmak, benim derdim. Benim derdim, kitleler için eylem içinde çalışmanın beni ruhsal bakımdan güçlü, dengeli bir insan haline getireceği düşüncesi. Ve bu derdimden dolayı, zaman zaman içiyorsam da, izleyeceğim yolun beni ruhsal dengeye kavuşturacağına kanım tamdır.</span></p>

    <p class="duz" xml:lang="tr"><span class="duz1">Sosyalist bir toplumda insanın çok daha mutlu olacağına inanıyorum. Sosyalist toplumda, kişinin kendisini her bakımdan, eşit olanaklardan yeteneği ölçüsünde yararlanaraktan en iyi şekilde geliştireceği kanısındayım. Üretim araçlarının, dış ticaretin, bankaların, sigortaların, sağlık hizmetleri ve eğitimin tamamen toplumun malı olduğu bir düzende kişinin daha mutlu olacağına bütün yüreğimle inanıyorum. Böyle bir düzeni görebileceğimi iddia etmiyorum; ama bunun için çalışmak beni mutlu kılacak. Aynı zamanda, bu düzen er geç kurulacaktır. Toplumların tarihsel oluşumu bu yöndedir; buna kimse engel olamaz!</span></p>

    <p class="duz" xml:lang="tr"><span class="duz1">Ağabey;</span></p>

    <p class="duz" xml:lang="tr"><span class="duz1">Mutluluk kolektif bir şey bence. Ve mutlu insan, toplum sorunlarına eğilmiş; toplumun tarihsel doğrultusundaki dönüşüm sürecine katkıda bulunmak ereğiyle çabalayan insandır. Gerçek mutluluk burada yatıyor. Benim kişisel kanım budur.</span></p>

    <p class="duz" xml:lang="tr"><span class="duz1">Böyle olmayanları kınadığım sakın aklına gelmesin! Böyle bir şeye hakkım yok; çünkü, toplum koşulları herkesin eylemci yola gitmesine elverişli değil. Ve başka nedenler mevcut...</span></p>

    <p class="duz" xml:lang="tr"><span class="duz1">Kitle için çalışmak, eylem-düşünce uyumuna sahip olmak ve bağımsız olmak istiyorum. Bundan böyle, yapabileceğim şu: siyasi tarih, devletler hukuku veya sosyoloji konularında akademik kariyere intisap etmek. Bir asistanlık bulamadığım takdirde, bu sahalarda kendi fakültemde (Ankara Siyasal Bilgiler Fakültesi) doktoramı yaparken,</span> <span class="italik-yaz">Akşam</span> <span class="duz1">veya</span> <span class="italik-yaz">Cumhuriyet</span> <span class="duz1">gazetelerinden birinde çalışmak...</span></p>

    <p class="duz" xml:lang="tr"><span class="duz1">Yukarı satırlarımı anlayacağından şüphem olmamakla beraber, bu yolun benim için hiç de tekin olmadığını bana söyleyeceğini biliyorum. Gerek ailemin mali durumu, gerekse ülkedeki faşistlerin tutumundan dolayı benim için endişe duyacaksın. Bugünkü Anayasa muhafaza edildiği sürece kimse benim kılıma dokunamaz; çünkü ben bir komünist değilim; şu anlamda ki, ihtilalci yola Türkiye’de inanmıyorum. Kitlelerin gittikçe bilinçlenerek, aydınlanarak seçim yoluyla er geç iktidara geleceklerine inanıyorum. Ben, kendi kaderlerine gerçekten sahip oldukları günü göremeyebilirim. O günü görememek namuslu bir aydın gibi yaşamama engel değil ve olamaz.</span></p>

    <p class="duz" xml:lang="tr"><span class="duz1">Seçtiğim yol zor; fakat, mutlu olacağıma inan ve bana başarı dile bu yolda! Öperim yanaklarından...”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz-ilk-paragraf" xml:lang="tr"><span class="duz1">Aradan 28 yıl geçmiş!</span></p>

    <p class="duz" xml:lang="tr"><span class="duz1">Bu mektup belki de bir dönüm noktasını anlatıyor hayatında.</span></p>

    <p class="duz" xml:lang="tr"><span class="duz1">Galiba öyle. Mehmet Cemal mektubumu İstanbul’daki reklam şirketinde çalışan Handan Selçuk’a okutmuş. O da eşi İlhan Selçuk’a vermiş mektubu. Benim hayatımda devrimciliğe yolculuk böyle başladı sayılır.</span></p>

    <p class="duz" xml:lang="tr"><span class="duz1">Bu mektupla ilgili olarak yirmi yıl sonra yaşadığın ilginç bir olayı hatırlaman zor. Belki günlüğünde bulabilirsin. 1989 şubat ayı. Sen</span> <span class="italik-yaz">Cumhuriyet</span><span class="duz1">’in genel yayın müdürüsün. Nadir Nadi’nin evinde bir akşam yemeği. Nadir Bey tekerlekli sandalyesinde oturuyor. Uğur Mumcu, oğlu Özgür’le kızı Özge’yi getirmiş. Onların Nadir Bey’le fotoğraflarını çekiyor. Handan Hanım’la İlhan Selçuk da var. Sen bir ara Handan Hanım’a dönüp Trabzon’dan yazmış olduğun mektuptan söz ediyorsun. “Beni bu işlere sokan Handan Hanım’dır” diyorsun. Senin de sevdiğin, onun da bir zamanlar senden hep sevgiyle bahsettiği Handan Selçuk, “Mektubun içeriğinde sosyalizm vardı” demişti.</span></p>

    <p class="duz" xml:lang="tr"><span class="duz1">Anımsıyorum. İlhan Abi de bana bakıp “Nerede kaldı o günler?” gibisinden derin bir “ah ah” çekmişti.</span></p>

    <p class="duz" xml:lang="tr"><span class="duz1">Şimdi o günlere daha çok var. Bu kitaba sığmaz yirmi yıl sonrası...</span></p>

    <p class="duz" xml:lang="tr"><span class="duz1">1969’un ilk aylarıydı. İstanbul’a tatile gelmiştim. Önce Handan Hanım’la tanıştım. O mütehakkim ama cana yakın havasıyla “Bak arkadaş!” diye başlayan cana yakın zılgıtlarıyla beni hemen kendi etki alanına çekivermişti. Mülkiye’de Anayasa kürsüsüne asistan olarak girmem için yardımcı olacağını, beni Mümtaz Soysal’a göndereceğini söyledi. Bu arada</span> <span class="italik-yaz">Devrim</span> <span class="duz1">adını taşıyan yeni bir dergi çıkacağını, Doğan Avcıoğlu’nun yöneteceğini, asistan olana kadar bu dergide çalışabileceğimi söyledi. Çok sevinmiştim. Trabzon’a döner dönmez Handan Hanım’a uzun bir teşekkür mektubu yazmıştım.</span></p>

    <p class="duz" xml:lang="tr"><span class="duz1">O da sana, “Hasan, genç dostum” diye başlayan 4 şubat 1969 tarihli bir cevap yollamıştı:</span></p>

    <p class="duz" xml:lang="tr"><span class="duz1">“Mektubun duygulandırdı beni. Bu kadar çabuk yazacağını ummuyordum. Bir de kısa sürede dost olmamızın sevinci olacak. Öyle sanıyorum ki, bana anlattığın o küçük otel odasını, hayatının bundan sonraki yıllarında sık sık hatırlayacaksın. Sana şimdikinden daha sevimli, daha cana yakın gelecek. Öyledir, insan geçmişi düşünürken, kötü taraflar silinir, sempatik cana yakın şeyler ise daha bir derinleşir, renklenir. Daha doğrusu eğer patalojik bir kişi değilsen, genellikle bu böyle olur.</span></p>

    <p class="duz" xml:lang="tr"><span class="duz1">Doğan’ın (Avcıoğlu) kitabının (</span><span class="italik-yaz">Türkiye’nin Düzeni</span><span class="duz1">) ilgi görmesine çok sevindim. Öğretici yönü çok elbette. Öğrenilmesi gereken yönleri de. Ne açıdan bakarsanız bakın yararlı işte. Umarım bundan böyle, bütün sorunlar kafanda cevaplarını daha açık seçik buluyordur. Fakat daha çok gençsin. Zamanla pek çok şeyi çözümleyeceksin. Kötümser olmadıktan sonra, sabırlı olmayı çabuk kabullenir insanlar. Ve unutma ki kolay değil sorunların çözümlenmesi...</span></p>

    <p class="duz" xml:lang="tr"><span class="duz1">Ahmet Arif’i ben de çok severim. Kitabı çıkmadan Fikret Otyam’ın evinde teypten dinlemiştim şiirlerini, kendi sesiyle... Rölativite üstüne yazdıklarına çok güldüm. Yalnız müzede teşhir fikrini tutarlı bulmadım. Çağının dışında kalmış insanların bir ilginçliği yok ki, teşhir edesin de para toplayasın. Çok hızlı yaşıyoruz arkadaş, çok hızlı... Sen o rokete beni bindirsen de on yıl sonra bir dönsem buralara ne dersin?</span></p>

    <p class="duz" xml:lang="tr"><span class="duz1">İlhan Ankara’ya gidiyor bugün. Dergi (</span><span class="italik-yaz">Devrim</span> <span class="duz1">dergisi) işi için. İlerliyor ve iyi gelişiyor. Bence her şey gün geçtikçe ilerleyecek ve iyi gidecek. Zaten durmasına ya da büsbütün geri geri gitmesine imkân var mı? Ulusallık lafı iyice bir ortaya döküldü ve de iyi oldu. Ak koyun kara koyun belli olsun bakalım.”</span></p>

    <p class="duz" xml:lang="tr"><span class="duz1">Handan Hanım’ın 30 temmuz 1969 tarihli bir mektubu daha var bana, “Hasan” diye başlayan. Ankara’da</span> <span class="italik-yaz">Devrim</span><span class="duz1">’in çıkış hazırlıkları sürerken göndermiş. Bir yerinde şöyle diyor:</span></p>

    <p class="duz" xml:lang="tr"><span class="duz1">“Baban az önce gelmişti. İyidir maşallah. Senin asistanlık işini merak ederler. Gerçekten ne yaptın o yönde? Bana hiç yazmıyorsun.</span> <span class="italik-yaz">Devrim</span><span class="duz1">, devrimcilik derken, bu iş güme gitmesin rica ederim! Ben senin sorumluluğunu üstüme aldım aileye karşı...”</span></p>

    <p class="duz" xml:lang="tr"><span class="duz1">Ve mektubunu şöyle bir notla bitirmiş Handan Hanım: “İlgilendiğin kızlar devrimci olmazsa kulaklarını çekerim!”</span></p>

    <p class="duz" xml:lang="tr"><span class="duz1">Handan Hanım’ın bana son mektubu da</span> <span class="italik-yaz">Devrim</span><span class="duz1">’in ilk sayısı çıktıktan sonraya rastlıyor. 31 ekim 1969 tarihli: “İmzanı görünce bir hoş oldum. Tebrikler, başarılar. Çok iyi gidiyor sütunun... Tiraj iyiymiş, bakalım satış nasıl olacak. Hoşça kal.”</span></p>

    <p class="duz" xml:lang="tr"><span class="duz1">Trabzon’dayken Ali Faik Cihan da Mümtaz Soysal’a bir mektup yazarak seni tanıtmıştı. Ankara’da Mümtaz Hoca’ya uğramış, asistanlık sınavlarına nasıl hazırlanman gerektiği konusunda tavsiyelerini almıştın.</span></p>

    <p class="duz" xml:lang="tr"><span class="duz1">Handan Hanım’dı beni İstanbul’da İlhan Selçuk ve Doğan Avcıoğlu’yla tanıştıran. Beyoğlu’nda birlikte öğle yemeği yedik. Heyecanlanmıştım. İlhan Selçuk, her gün Çetin Altan’la birlikte okuduğum fıkra yazarı. Doğan Avcıoğlu,</span> <span class="italik-yaz">Yön</span><span class="duz1">’ün genel yayın yönetmeni ve başyazarı. Daha önemlisi o günlerde peynir ekmek gibi satan</span> <span class="italik-yaz">Türkiye’nin Düzeni</span> <span class="duz1">isimli kitabın yazarı.</span> <span class="italik-yaz">Cumhuriyet’</span><span class="duz1">in Yunus Nadi Yarışması’nı yeni kazanmıştı. İlhan Selçuk’un, “Türkiye’nin Düzeni’nde yön, Yön’ün yönüdür” diye yazdığı kitap... Ankara’dan gelmiş olan Avcıoğlu, “Seferiyiz!” demiş, öğle rakısını içmeye koyulmuştu.</span></p>

    <p class="duz" xml:lang="tr"><span class="duz1">İlhan Selçuk’un sana bir sözünü hatırla: “Hasan bu işlere girmek kolay, sonrası zordur!”</span></p>

    <p class="duz" xml:lang="tr"><span class="duz1">İlhan Abi’nin yumuşak, karşısındakine anlayışla bakan duyarlı havasına karşılık, Avcıoğlu’nun daha köşeli, lafı hiç eğip bükmeden dan diye söyleyen üslubu ilginçti.</span></p>

    <p class="duz" xml:lang="tr"><span class="duz1">Sonraki yıllarda daha iyi yerli yerine oturtacağın iki farklı karakterdi İlhan Selçuk’la Avcıoğlu.</span></p>

    <p class="duz" xml:lang="tr"><span class="duz1">İkisi aynı yaşlardaydı. İlhan Selçuk bir iki yaş büyük olabilir. Ama bu ilk tanışmadan sonra biri benim için hep “Doğan Bey”, öteki “İlhan Abi” oldu. İkisini de sevdim, saydım. İkisinden de öğrendim. İkisiyle de çok şey paylaştım. Ama İlhan Abi’yle olduğu kadar yakınlaşamadım Doğan Bey’le. Onda bir mesafeyi her zaman hissettim.</span></p>

    <p class="duz-ilk-paragraf" xml:lang="tr"><span class="duz1">1969 yılı başında askerliğinin son ayları için İstanbul’dan Trabzon’a dönerken artık dünyalar senin olmuştu.</span></p>

    <p class="duz" xml:lang="tr"><span class="duz1">Fakat annemle babam belli etmedilerse de vaziyetten memnun değillerdi.</span></p>

    <p class="duz" xml:lang="tr"><span class="duz1">Özellikle baban 1920’lerdeki kendi hayalini 1960’larda senin gerçekleştirmeni, yani Dışişleri Bakanlığı’na girmeni, onun deyişiyle “Hariciyeci” olmanı istiyordu.</span></p>

    <p class="duz" xml:lang="tr"><span class="duz1">Doğru ama ben mutluydum artık! Uzun yıllardır ilk kez iç dünyamda huzurlu esintiler hissediyordum. Çünkü nihayet hayatta aradığımı bulduğumdan emindim. Yolumu çizmiştim. Devrimcilikti bu yol! O hiç bitmeyecek sandığım umuda yolculuk, insanların hayata sımsıkı sarılmalarını sağlayan o heyecanlı yolculuk artık başlıyordu.</span></p>

    <p class="duz" xml:lang="tr"><span class="duz1">Hayatında, düşünmeyi sloganlara kaptıracağın yeni bir döneme adım attığının farkında değildin.</span></p>

    <p class="duz" xml:lang="tr"><span class="duz1">O zaman benim için güzel olan, insanların hayata sımsıkı sarılmalarını sağlayan umuda yolculuktu. O yolculukta her şeyimi yeniden yaratacaktım. Adım gibi emindim bundan. Hayallerim vardı, mutlaka gerçekleşecek olan. Bir daha onlarsız hayatın olmayacağına kendimi inandırmıştım.</span></p>

    <p class="duz" xml:lang="tr"><span class="duz1">Gözün karaydı! Kafana göre takılacağın günler sonunda gelmişti. Yani bir yıl önce, 1968’de Mehmet Cemal’e yazdığın mektubundaki eylem-düşünce birliği...</span></p>

    <p class="duz" xml:lang="tr"><span class="duz1">Düşüncelerime artık ihanet etmeyeceğim bir kapı aralanıyordu önümde. Türkiye’nin düzenini değiştirmeye soyunuyordum, 24 yaşında bir genç olarak... İstanbul’dan Trabzon’a yirmi saatlik otobüs yolculuğu sırasında</span> <span class="italik-yaz">Türkiye’nin Düzeni</span> <span class="duz1">kitabını altını çize çize okumuştum.</span></p>

    <p class="duz" xml:lang="tr"><span class="duz1">Ve tabii Türkiye’yi çözmüştün!</span></p>

    <p class="arabaslik" xml:lang="tr"><span class="bold">“Cemal Paşa’nın darbeci ruhu sende depreşmeye başladı!”</span></p>

    <p class="duz" xml:lang="tr"><span class="duz1">Trabzon’a gelir gelmez yaptığım ilk iş, Türkiye İşçi Partisi’ne (TİP) üyelik başvurusunda bulunmak olmuştu. Mademki devrimcilik kararını Trabzon’da vermiştim, o zaman bunun tescilini de Doğu Karadeniz’in bu şirin kentinde yapmalıydım. TİP İl Başkanı Atilla Aşut, 1969 başlarında aday üyeliğimi imzaladı. Artık ben de “partili” olacaktım. İçimde bir kampa aidiyet duygusunun güvenliğini hissetmeye başlayacaktım.</span></p>

    <p class="duz" xml:lang="tr"><span class="duz1">Dünyadan habersizmişsin. Avcıoğlu nerede, TİP nerede?.. O zamanki ideolojik ayrılıkların, siyasal kavgaların farkında değildin.</span></p>

    <p class="duz" xml:lang="tr"><span class="duz1">Neyin ne olduğunu bir ölçüde biliyordum. Ama TİP üyeliğiyle Avcıoğlu yakınlığının bir arada yürümeyeceğini bilecek kadar da olan bitenden haberdar değildim. Bu ikisinin o tarihlerde birbiriyle bağdaşamayacak iki zıt kutup olduğunu kısa sürede öğrendim.</span></p>

    <p class="duz" xml:lang="tr"><span class="duz1">Askerlik arkadaşlarına göre devrimcilikte Doğan Bey yanlış adresti. Çünkü Avcıoğlu grubu “tepeden inmeci” idi. Yani askerle iş tutma meraklısı... Parlamento ve partiler bir darbeyle kapatılacak, önce “demokratik devrim” yapılacak, sonra “sosyalizm”e gidilecekti.</span></p>

    <p class="duz" xml:lang="tr"><span class="duz1">Buna karşılık TİP’liler askerle oynamaya, darbeye karşıydılar. Bunun faşizme davetiye olduğunu düşünüyorlardı. Ara aşama, geçiş dönemi vesaire de tanımıyorlardı. Onların sloganı sadece “sosyalist devrim”di. Ama o tarihlerde “sosyalist devrim” diye bağıran devrimci gençler azınlıktaydı. Meydanlarda daha çok “Milli Demokratik Devrim”(MDD) diye, “Ordu gençlik el ele milli cephede!” diye slogan atan gençlerin sesi duyulurdu. Onun için TİP’li askerlik arkadaşlarıma göre ben, devrim yolundan sapmış, yanlış adrese gitmiştim.</span></p>

    <p class="duz" xml:lang="tr"><span class="duz1">Nitekim, askerlik dönüşü yeni adresine TİP’ten gelen bir mektup bu gerçeğin altını bir defa daha çizmişti. “TİP’e üyelik başvurunuz kabul edilmedi” diyen bir mektuptu bu.</span></p>

    <p class="duz" xml:lang="tr"><span class="duz1">Sürpriz değildi ama yine de bozulmuştum. Araştırdım. Kararın altında tabii Doğan Bey’le çalışıyor olmam yatıyordu.</span></p>

    <p class="duz" xml:lang="tr"><span class="duz1">Herhalde hatırlarsın. Bu hikâyenin ilginç bir devamı var. İki yıl sonra 1971’de, 12 Mart Muhtırası’yla girilen o kasvetli ortamda</span> <span class="italik-yaz">Son Havadis</span> <span class="duz1">gazetesi bir MİT raporu yayımlanmıştı. Senin kısa süreli TİP macerası, “Hasan Cemal o kadar radikal solcuydu ki, Mehmet Ali Aybar bile onun Trabzon’dan 1969’da milletvekili adayı olmasını veto etti” diye geçmişti MİT kayıtlarına...</span></p>

    <p class="duz" xml:lang="tr"><span class="italik-yaz">Son Havadis</span><span class="duz1">’teki dizi, Tayfur Ketenci imzalı bir broşürden özetlenmişti. “Türk Silahlı Kuvvetleri ve Aşırı Sol” adını taşıyan broşürün benimle ilgili bölümünde şu satırlar vardı:</span></p>

    <p class="duz" xml:lang="tr"><span class="duz1">“</span><span class="italik-yaz">Devrim</span><span class="duz1">’in yazı işleri müdürlerinden Hasan Kaya Cemal, Türkiye İşçi Partisi’nin aşırı solcu üyelerindendir ve 1969 seçimlerinde Trabzon milletvekili adayı olmak istemişse de</span> <span class="italik-yaz">Devrim</span> <span class="duz1">gazetesi gibi ‘tepeden inmeci’, ‘darbeci’ kabul edilerek, yani Türkiye İşçi Partisi’nin kanunlar içinde kalarak partiyi kapatmadan sosyalistliği gerçekleştirme prensibine uymadığından, adaylığı Mehmet Ali Aybar tarafından veto edilmiştir.”</span></p>

    <p class="duz" xml:lang="tr"><span class="duz1">Nereden baksan yanlış. Yaşım milletvekilliği için tutmuyordu. O yüzden aday olmak için herhangi bir başvurum söz konusu olamazdı. Olmamıştı. TİP üyesi değildim. Ancak, milletvekili adaylığım değil, TİP’e üyeliğimdi veto edilen. Bunun nedeni de herhalde benim Doğan Avcıoğlu’yla çalışmaya başlamamdı.</span></p>

    <p class="duz" xml:lang="tr"><span class="duz1">Avcıoğlu’nın yanlış adres olduğunu önce sana Ataol Behramoğlu hatırlatmıştı.</span></p>

    <p class="duz" xml:lang="tr"><span class="duz1">1969 baharı. Askerden yeni dönmüştüm.</span> <span class="italik-yaz">Devrim</span> <span class="duz1">dergisinin çıkış hazırlıkları için Ankara’da, Adakale Sokak’taki büroda harıl harıl çalışırken bir gün Ataol Behramoğlu geldi. Yedek subaylığı bitirmiş Ankara’ya dönmüştü. Hiç unutmam, daha kapının eşiğinde beni muzip bir bakışla süzerken lafı yapıştırmıştı:</span></p>

    <p class="duz" xml:lang="tr"><span class="duz1">“Hasan Cemal, Hasan Cemal, ne o? Paşa Dede’nin ruhu galiba seni rahatsız ediyor!”</span></p>

    <p class="duz" xml:lang="tr"><span class="duz1">Birlikte gülmeye başladık. İttihatçı Cemal Paşa! Birinci Dünya Savaşı’nın Bahriye nazırı ve Dördüncü Ordu komutanı. Darbeyle Abdülhamid’i deviren Enver-Talat-Cemal üçlüsü... Ataol devam etmişti: “Cemal Paşa’nın darbeci ruhu şimdi sende depreşmeye başladı ki Avcıoğlu’yla çalışmaya başladın. Tepeden inmeci oldun sen de!”</span></p>

    <p class="duz-ilk-paragraf" xml:lang="tr"><span class="duz1">Cemal Paşa’nın ruhu, İttihatçılık, seni siyaseten etkilemiş olabilir mi? Ataol’un şaka yollu dediği gibi, en büyük üç İttihatçı’dan birinin torunu olmanla senin cuntacılık geçmişin ya da “tepeden inmeci” radikal görüşlerin arasında bilinçaltı bir bağ kurulabilir mi?</span></p>

    <p class="duz" xml:lang="tr"><span class="duz1">Dedemin politika bağlamında hemen hiç konuşulmadığı bir evde büyüdüm. Babam zaten siyasetten hazzetmezdi. Benim Cemal Paşa’nın düşünce dünyasıyla ilk tanışıklığım ilkokul yıllarında olmuştu. Evin bir köşesinde Nuh nebiden kalma körüklü bir el çantası vardı. Ailenin eski fotoğrafları saklanırdı içinde. Bu eski püskü çantayı karıştırmayı çok severdim. Fotoğraflara bakarken her seferinde yeni bir şeyler keşfeder, kendimi zaman tüneline bırakır, başka diyarlara seyahat ederdim.</span></p>

    <p class="duz" xml:lang="tr"><span class="duz1">Yine böyle bir gün, yırtık pırtık bir albümün arasından ipince bir kâğıt parçası çıkmıştı. Yazıldıktan sonra eski yazıdan yeni Türkçe’ye çevrilmiş ve daktiloya çekilmiş olmalıydı. 12 mayıs 1920 tarihliydi. Dedemden 20 yaşındaki oğluna, yani babama bir mektuptu bu:</span></p>

    <p class="duz" xml:lang="tr"><span class="duz1">“Sevgili oğlum Ahmedi,</span></p>

    <p class="duz" xml:lang="tr"><span class="duz1">Ben uzunca bir seyahate çıkıyorum. İhtimal ki sizi uzun müddet göremeyeceğim. Ve yine ihtimal ki benden uzun müddet haber alamayacaksınız. İşte sana bu mektubumla bazı nasihatler vereceğim. O nasihatleri can kulağıyla dinle, onların haricine çıkma.</span></p>

    <p class="duz" xml:lang="tr"><span class="duz1">Oğlum, sen benim en büyük evladımsın. Benden sonra ailemizin erkeği sensin. Sana ismimden başka miras kalacak hiçbir şeyim yoktur. Hiç beş paralık bir servete malik değilim. Ben ölürsem annenin birkaç parça elması bütün aileyi ancak üç sene kadar iaşe edebilecek bir şey tutar. Ondan sonra ananı, halanı, büyükanneni himaye edecek, onları kimseye muhtaç olmayarak besleyecek olan ancak senin çalışkanlığındır.</span></p>

    <p class="duz" xml:lang="tr"><span class="duz1">Dünyada kendi sainden (emeğinden) başka hiç kimseye güvenme. Hiç kimseden on para bile isteme. Ne kazanırsan onları annen ve kardeşlerin için sakla. Sen gayet fakirane bir hayat geçir. Her şeye tahammül et. Fakat anneni aç bırakma, namerde muhtaç etme.</span></p>

    <p class="duz" xml:lang="tr"><span class="duz1">Eğer ben ölürsem, annen memlekete dönecek. Sen tahsilini ikmal ettikten sonra annenin yanına gidersin. Ve onunla beraber kendine bir iş bulursun. Yapacağın tahsil ziraat olduğu için toprak işinden başka hiçbir şeye ehemmiyet verme. Bu meslek seni de, ailemizi de pekâlâ geçindirebilir.</span></p>

    <p class="duz" xml:lang="tr"><span class="duz1">Azamet satma. Daima mahviyetkâr ol. Hiç kimsenin kalbini incitme.</span></p>

    <p class="duz" xml:lang="tr"><span class="duz1">Kardeşlerinle bahusus Mehmet’le güzel geçin. Kardeşlerini her zaman himaye et. Onları kimseye çiğnetme.</span></p>

    <p class="duz" xml:lang="tr"><span class="duz1">Vatan muhabbeti, Türklük muhabbeti senin en büyük ziynetin olsun. Vatanını, Türklüğü her şeyden ziyade sev. O ikisi için hiçbir fedakârlıktan çekinme. Ben öldükten sonra benim şimdiye kadar takip ettiğim yolu aynen sen takip et.</span></p>

    <p class="duz" xml:lang="tr"><span class="duz1">Ölmez sağ kalır ve yine size kavuşursam, seni istediğim gibi çalışkan, mert ve namuslu bir genç görürsem, çektiğim ve bundan sonra çekeceğim bin türlü meşakkatleri kâmilen unutacağım.</span></p>

    <p class="duz" xml:lang="tr"><span class="duz1">İşte yavrum sana söyleyeceklerim bunlardan ibarettir. Seni cenabı hakkın birliğine emanet ederim evladım, Baban Ahmet Cemal.”</span></p>

    <p class="duz" xml:lang="tr"><span class="duz1">Cemal Paşa’nın babama yazdığı bu mektuptan etkilenmiştim. 1950’lilerin ilk yarısı olmalı. Ben ilkokuldayım. Babam Ankara’da bir kamu kuruluşunda memurdu. Şeker Şirketi’nde Almanca tercüman, kendi sevdiği deyimle mütercim olarak çalışıyordu. Akşam eve gelince gösterdim mektubu. Hatırladı. Okurken duygulandı, gözleri doldu. O mektuptan sonra bir daha babasını görmediğini anlattı.<a class="calibre1" href="#footnote-231-2" id="footnote-231-2-backlink">[2]</a> Dedem bu mektubu o sıralar Macaristan’da tarım öğrenimi yapmakta olan babama Afganistan’dan yazmış...</span></p>

    <p class="duz" xml:lang="tr"><span class="duz1">Baban bu arada baba nasihatini tuttuğunu sana söylemeyi ihmal etmemişti.</span></p>

    <p class="duz" xml:lang="tr"><span class="duz1">Babam nedense bu mektuptan “politikaya karışma” nasihatini çıkarmıştı. O yüzden de, Demokrat Parti kurulduğu zaman Galatarasay mezunu arkadaşlarından gelen milletvekilliği önerilerini geri çevirdiğini anlatırdı. O yıllarda, Trakya’daki Alpullu Şeker Fabrikası’nda küçük memur olarak çalışıyordu. Bu konuyu arada bir tekrarlamayı severdi. Bilmem, belki de oğluna neleri geri çevirebildiğini göstermek için yapardı bunu. İçine kapanık bir insandı. Fazla konuşmayı sevmezdi. Özellikle politika konuşmayı.</span></p>

    <p class="duz" xml:lang="tr"><span class="duz1">Halk Partisi’nden hoşlanmazdı.</span></p>

    <p class="duz" xml:lang="tr"><span class="duz1">Seçim zamanı annemle gidip oyunu mutlaka kullanırdı. Babam bir şey söylemezdi ama annemi biraz sıkıştırınca Demokrat Parti’ye oy verdiklerini anlardım. Sonraki yıllarda birlikte Adalet Partisi’ni tuttular. İsmet Paşa’yı hiç sevmezdi. Birkaç kez rakı sofrasında onun için “sağır” dediğini hatırlıyorum. Galiba Atatürk’ü de sevmezdi ama onun hakkında uluorta konuşmazdı.</span></p>

    <p class="duz" xml:lang="tr"><span class="duz1">Halk Partisi’ne, Atatürk’e dönük olumsuz duygularında rol oynayan neydi?</span></p>

    <p class="duz" xml:lang="tr"><span class="duz1">Babam, 1926’da ailenin Almanya’dan Türkiye’ye dönüşüne izin verilmesinden sonra diplomat, eski deyişle Hariciyeci olmak istemişti. Tahsili, formasyonu yeterliydi. Almanca ve Fransızca’yı çok iyi, İngilizce’yi de orta derecede biliyordu. Fransızca’yı önce mürebbiyesinden öğrenmiş, sonra Galatasaray Lisesi’nde geliştirmişti. Almanca’yı ise yıllarca kaldığı Almanya’da öğrenmişti. Ama yine de diplomat olamamış. Babam, Hariciye’ye kabul edilmeyişini de Cemal Paşa’nın, bir İttihatçı liderinin oğlu olmasına bağlardı.</span></p>

    <p class="duz" xml:lang="tr"><span class="duz1">Aile içinde babanın bir başka düş kırıklığından söz edilirdi.</span></p>

    <p class="duz" xml:lang="tr"><span class="duz1">Almanya’dan gelip Kurtuluş Savaşı’na katılmak istemiş. Ancak dedem, önde gelen bir İttihatçı’nın oğlu olmasının Anadolu’da rahatsızlık yaratacağını öne sürerek bunu engellemiş...</span></p>

    <p class="duz" xml:lang="tr"><span class="duz1">Demek ki diplomat olmak günlük deyişle babanın içinde kalmış...</span></p>

    <p class="duz" xml:lang="tr"><span class="duz1">Bir gün pat diye bana “Diplomat olsaydım, takım elbisemin yeleğine gümüşten köstekli bir saat takardım” demişti. Gençliğinde görmüş geçirmiş, koca bir imparatorluğun üç güçlü adamından birinin oğlu olarak Berlin’lerde, Viyana’larda, Peşte’lerde gezip tozmuştu. Sonraki küçük memurluk yıllarında kimselere çaktırmadan çektiği iç ezikliğini arada bir belki de böylesine sözlerle dışa vuruyordu.</span></p>

    <p class="duz" xml:lang="tr"><span class="duz1">Pek kimseleri de beğenmez, takmazdı. Mülkiye’yi kazanmana çok sevinmişti. Sonra diplomat, onun deyişiyle Hariciyeci olmanı, yani Dışişleri Bakanlığı’na girmeni arzulamıştı.</span></p>

    <p class="duz" xml:lang="tr"><span class="duz1">O yüzden yazları, dar bütçesinden para artırıp İngilizcemi ilerletmem için beni İngiltere’ye çalışma kamplarına gönderdi. Mülkiye’yi bitirdikten sonra da Almanca öğrenmem için Bremen’de bana bir iş ayarladı. Ama ben işi askerlik sonrası devrimciliğe vurunca çok üzüldüğünü yıllar sonra annemden öğrenmiştim.</span></p>

    <p class="duz" xml:lang="tr"><span class="italik-yaz">Devrim</span> <span class="duz1">dergisinde yazı işleri müdürü ve yazar olarak çalışmaya başladığın zaman, kendisini tebrik eden yengene babanın tepkisi ilginç olmuş. “Neyini tebrik edeyim ki” demiş o hüzünlü bakışlarıyla, “Günün birinde hapse girmesini mi?..”</span></p>

    <p class="duz" xml:lang="tr"><span class="duz1">Demin de söylediğim gibi politika konuşulmayan bir evde büyüdüm. Arada bir küçük amcam Behçet Cemal bize geldiğinde, rakı masasında tartıştıklarını hayal meyal hatırlıyorum. Çünkü amcam Halk Partiliydi.</span></p>

    <p class="duz" xml:lang="tr"><span class="duz1">Çocukluk yıllarına siyaset değil futbol damgasını vurmuştu. Top sevdası yüzünden bir kez bacağını, iki kez kolunu kırmıştın.</span></p>

    <p class="duz" xml:lang="tr"><span class="duz1">Ankara’da ilkokulu bitirdikten sonra koleje değil normal devlet okuluna devam ettim. Kolejli olmak bir tür ayrıcalıktı o zamanlar. Bir kere paralı okuldu. İkincisi, öğretim İngilizce’ydi.</span></p>

    <p class="duz" xml:lang="tr"><span class="duz1">Niye anlatıyorsun şimdi bunu?</span></p>

    <p class="duz" xml:lang="tr"><span class="duz1">Siyasal kişiliğimin köklerini yakalamaya çalıştığım için... 1950’li yıllardı. İlkokuldan mahalle arkadaşlarımın da bulunduğu “kolejli”lere karşı içimde belli belirsiz bir tepkinin uç verdiğini hatırlıyorum. Belki bir eziklik duygusuydu bu. Onlar mahallemizdeki Amerikalı çocuklarla İngilizce konuşurlar, ben ise hiçbir şey anlamazdım. Ankara’ya çok kar yağdığında, okulların tatil edileceğini önce onlardan öğrenirdik. Çünkü aralarında Demokrat Partili “bakan çocukları” vardı.</span></p>

    <p class="duz" xml:lang="tr"><span class="duz1">Bozulurdun onlara. Ayrıcalıklı havalarına karşı belki de “ilk sınıfsal tepkiler” tomurcuklanıyordu içinde...</span></p>

    <p class="duz" xml:lang="tr"><span class="duz1">Kafa bulma!</span></p>

    <p class="duz" xml:lang="tr"><span class="duz1">Tıpkı ailede bir zamanlar “taşralı” sayılman gibi. Amca çocuklarının Avusturya Lisesi’nde okumaları karşısında duyduğun ezikliği hatırlasana.</span></p>

    <p class="duz" xml:lang="tr"><span class="duz1">Hayal meyal. Ancak “kolejliler ve diğerleri” ayrımından rahatsız olmadığımı söyleyemem. Büyükler “Hangi okula gidiyorsun?” diye sorduklarında, “Ankara Koleji’ne” yanıtıyla, “Mimar Kemal’e” arasındaki hava farkını tabii ki bilirdim. “Züppeler” onlar için en çok kullandığım sıfattı.</span></p>

    <p class="duz" xml:lang="tr"><span class="duz1">Sıhhiye’de, orduevinin arkasında üç katlı Ankara Sineması vardı. Hatırlarsın, balkonun ön sırasındaki bazı koltuklar akşam matineleri için Ankara’nın kodamanları için boş tutulurdu.</span></p>

    <p class="duz" xml:lang="tr"><span class="duz1">On iki, on üç yaşındaydım. Bir akşam beni de sinemaya götürmüşlerdi. Telaşlı bir hava esti etrafta. Biri gelip ön sıraya oturmuştu. Babam kulağıma eğilip “Maliye Bakanı Hasan Polatkan” demişti. Herkes merakla ona bakıyordu. O ise oralı değildi. Sfenks gibi hareketsiz ve asık yüzlüydü. 27 Mayıs 1960 darbesinden sonra askeri yönetim tarafından idam edilen Demokrat Partili bakanın o kendini beğenmiş hali hoşuma gitmemişti.</span></p>

    <p class="duz" xml:lang="tr"><span class="duz1">Ama o yıllarda sanıyorum babandan yanaydın, yani Demokrat Partili...</span></p>

    <p class="duz" xml:lang="tr"><span class="duz1">1950’li yıllarda Kıbrıs’la ilgili olarak radyodan kulağıma çalınan “Ya taksim ya ölüm!” sloganlarını hatırlıyorum. Bir de İstanbul’daki o korkunç 6-7 Eylül Olayları’nın gazetelerdeki fotoğrafları gözümün önüne geliyor. Beyoğlu’nda, İstiklal Caddesi’nde halamın çalıştığı Gilda isimli mücevher mağazasını yağma edilmekten kuzenim ve arkadaşları son anda Türk bayrağı açarak kurtarmışlardı.</span></p>

    <p class="duz" xml:lang="tr"><span class="duz1">O yıllarda Ankara’da babam</span> <span class="italik-yaz">Zafer</span> <span class="duz1">gazetesini okurdu. Demokrat Parti’nin yayın organı. İstanbul’dan düzensiz olarak</span> <span class="italik-yaz">Cumhuriyet</span> <span class="duz1">gazetesi gelirdi. Benim ilgimi en çok Profesör Nimbüs isimli bir karikatür bandı çekerdi</span> <span class="italik-yaz">Cumhuriyet</span><span class="duz1">’te. Bir de spor sayfalarındaki futbol haberleri tabii. Sonra eve</span> <span class="italik-yaz">Cumhuriyet</span> <span class="duz1">yerine</span> <span class="italik-yaz">Milliyet</span> <span class="duz1">alınmaya başladı. Çünkü Burhan Felek,</span> <span class="italik-yaz">Cumhuriyet</span><span class="duz1">’ten</span> <span class="italik-yaz">Milliyet</span><span class="duz1">’e geçmişti. Ve annem onu okurdu.</span></p>

    <p class="duz" xml:lang="tr"><span class="duz1">O ilk politik sloganı hatırladın mı?</span></p>

    <p class="duz" xml:lang="tr"><span class="duz1">Atatürk Lisesi’nin birinci sınıfı. 15 yaşındayım. Bir gün derste öğretmenimiz nasıl olmuşsa komünizmin korkunçluğu üstüne bir şeyler söylemişti. Yanımda oturan sıra arkadaşım da heyecanla yerinden fırlayıp “Kahrolsun komünizm!” diye bağırmıştı.</span></p>

    <p class="duz" xml:lang="tr"><span class="duz1">Bu belki de senin duyduğun ilk siyasal slogandı.</span></p>

    <p class="arabaslik" xml:lang="tr"><span class="bold">“Mülkiye basıldı, ağabeylerimizi öldürüyorlar!”</span></p>

    <p class="duz" xml:lang="tr"><span class="duz1">1960 yılının Ankarası. 16 yaşındasın. Atatürk Lisesi’nin ikinci sınıfında, okumaktan çok top peşinde koşturan, koyu Galatasaraylı Haso. Politikayla ilk kez ciddi olarak tanıştığın bir yıldı 1960...</span></p>

    <p class="duz" xml:lang="tr"><span class="duz1">27 Mayıs henüz olmamıştı. Ama okulda olsun, Bakanlıklar’daki mahallemizde olsun “Demokrat Partili-Halk Partili” ayrımı çoktan su yüzüne vurmuştu. Babam, radyoda Demokratların partizanlık örneği “Vatan Cephesi” haberlerini her zaman ciddi bir yüz ifadesiyle dinler, konuşmazdı.</span></p>

    <p class="duz" xml:lang="tr"><span class="duz1">Demokrat-Halk Partili diye yıllar sürecek cepheleşmelerin tohumları atılıyordu Türkiye’de...</span></p>

    <p class="duz" xml:lang="tr"><span class="duz1">1960’ın nisan ya da mayıs ayı. Bir sabah vakti sınıfın kapısı açıldı. Bir öğrenci avazı çıktığı kadar bağırdı: “Mülkiye basıldı, ağabeylerimizi öldürüyorlar!” Şaşırıp kalmıştık. Atatürk Lisesi’nin önünden bir grup, Türk bayrağı ellerinde Sıhhiye’den Mülkiye’nin bulunduğu Cebeci’ye doğru koşturmuştu. Ben aralarında yoktum. Olan bitene bir anlam veremiyordum. Üst katımızda Demokrat Parti Samsun Mebusu Ferit Bey otururdu. Koleje giden çocukları arkadaşımdı. Bana bir gün, bütün bu nümayişlerin Halk Partisi’yle komünistlerin başının altından çıktığını söylemişti. Kolejli arkadaşlarım da öyle düşünüyorlardı. Niye bilmiyorum, itiraz etmiştim.</span></p>

    <p class="duz" xml:lang="tr"><span class="duz1">Baban da Demokratları tutuyordu.</span></p>

    <p class="duz" xml:lang="tr"><span class="duz1">Ben arada kalmış gibiydim. Bir yanda okul ve mahalle arkadaşlarım, bir yanda babam. Ama farkındaydım. Gün geçtikçe Halk Partisi’ne meylediyordum. 1960’ın mayıs ayında bir gün. Mahallede sohbet ediyoruz. Babası Halk Partili bir arkadaşımız heyecanla geldi. “Haydi Kızılay’a gidiyoruz, olay var” dedi. Gerçekten ana baba günüydü Kızılay. Kalabalık kaynıyordu. Etrafta atlı polisler dolaşıyordu. Kol kola girdik. Sıhhiye’ye doğru yürümeye başladık.</span></p>

    <p class="duz" xml:lang="tr"><span class="duz1">“Olur mu böyle olur mu?</span></p>

    <p class="duz" xml:lang="tr"><span class="duz1">Kardeş kardeşi vurur mu?”</span></p>

    <p class="duz" xml:lang="tr"><span class="duz1">Marşı ben de söylemeye başladım. Tuhaf bir heyecan yükseldi içimde. Kitle hareketinin, kitle psikolojisinin o insanı cezbeden, kendi içine çeken etkisini ilk defa hissediyordum. Hep bir ağızdan söylüyor, kol kola yürüyorduk. Müthiş heyecanlanmıştım. Hayatımda ilk kez siyasal gösteriye katılıyordum.</span></p>

    <p class="duz" xml:lang="tr"><span class="duz1">27 Mayıs’ın “555K” kodlu gösterisiydi bu. Yani yılın 5. ayı, 5. günü, öğleden sonra saat 5’te Kızılay’da DP iktidarına karşı yapılacak protesto eyleminin şifre adı...</span></p>

    <p class="duz" xml:lang="tr"><span class="duz1">Daha 16 yaşımdaydım ama günlerim politikayla dolu geçmeye başlamıştı. Dışişleri Genel Sekreteri Büyükelçi Selim Sarper’in resmi konutunun önündeki duvarın üstünde oturur tartışırdık. Celal Bayar “tenkil” demişti! Mülkiye basılmıştı! Ağabeylerimiz dövülmüştü! “Kıyma makineleri” vardı!</span></p>

    <p class="duz" xml:lang="tr"><span class="duz1">Ve bir gün sabaha karşı makineli tüfek sesleriyle uyandın: 1960, 27 Mayıs...</span></p>

    <p class="duz" xml:lang="tr"><span class="duz1">Evimiz Bakanlıklar’da, Kızılırmak ve Akay sokaklarının kesiştiği yerdeydi. Babam, annemle bana “Pencereye yaklaşmayın, balkona çıkmayın!” diye bağırıyor. Makineli tüfek sesleri İçişleri Bakanlığı tarafından geliyor. Taş zeminli büyük tören alanında futbol oynadığımız bakanlıktan. Babam radyoyu açıyor. Boğuk bir ses. Alparslan Türkeş’in. Birbiri ardından çalan marşlar. En çok da “Kardeş kardeşi vurur mu?”</span></p>

    <p class="duz" xml:lang="tr"><span class="duz1">Az sonra askeri bir cip geliyor apartmanın kapısına. Üst katımızda oturan DP Samsun Mebusu Ferit Bey’i alıp götürüyorlar. Halbuki Ferit Bey az önce balkondan babama seslenip, “Merak etmeyin, basit bir gösteri!” demişti. Çocukları kaç yıllık arkadaşım. Babalarının arkasından ağlıyorlar. İçim burkuluyor. Kapı komşumuz Levazım Albayı Ekrem Amca’yı ilk defa üniformasıyla görüyorum. Güleç yüzüyle afili afili evden çıkıp gidiyor.</span></p>

    <p class="duz" xml:lang="tr"><span class="duz1">Sokağa fırladın!</span></p>

    <p class="duz" xml:lang="tr"><span class="duz1">Bahçe duvarında otururken iki cip geldi. Makineli tüfekli askerler önce bahçeyi kolaçan ettiler. Sonra eve girip ortalarına Selim Sarper’i alarak gittiler. Tedirgin olduk. Akşam da radyodan Selim Bey’in Dışişleri bakanı olduğunu öğrendik.</span></p>

    <p class="duz" xml:lang="tr"><span class="duz1">Karanfil Sokak’ta bazı DP milletvekillerinin itile kakıla ciplere bindirilip götürüldüklerini gördün.</span></p>

    <p class="duz" xml:lang="tr"><span class="duz1">Ama asker alkışlanıyordu. Ev hanımları bahçe duvarlarında limonata, kuru pasta, kek ikram ediyordu subaylara. Babaları götürülen arkadaşlarımız yoktu ortalıkta...</span></p>

    <p class="duz" xml:lang="tr"><span class="duz1">O sıra evi hatırlasana. Halk Partili komşular gelmişlerdi. Demokratlara atıp tutuyorlardı. Oh olsun havası esiyordu. Demokrat Parti iktidarına karşı hırs bürümüştü insanları...</span></p>

    <p class="duz" xml:lang="tr"><span class="duz1">Babam her zamanki gibi berjerinde oturuyor, yere doğru bakarken Birinci cigarasını tüttürüyordu zincirleme. Hiç konuşmuyordu. Sessizdi. Babama inat konuşuyordu kimileri. Üzgündü Babam. Ama duygularını açığa vurmak istemiyordu.</span></p>

    <p class="duz" xml:lang="tr"><span class="duz1">Öylesine bir havaydı ki, ben neredeyse herkesin 27 Mayıs’ı benimsediğini sanmaya başlamıştım. Öyle olmadığını sonraki yıllar anladım. Darbe ortamında tabii olarak duyulmayan aykırı sesler zamanla çıkmaya başlamıştı.</span></p>

    <p class="duz" xml:lang="tr"><span class="duz1">Böylece 16 yaşında 27 Mayısçı oldun!</span></p>

    <p class="duz" xml:lang="tr"><span class="duz1">O kadar ki idamları bile o yaştaki genç bir lise öğrencisi olarak onaylayabilmiştim mahalledeki ağız dalaşlarında. O günlerin havası başkaydı. Toz kondurmuyordum darbeye. Bizi Demokrat Parti’nin diktasından kurtarmıştı asker...</span></p>

    <p class="duz" xml:lang="tr"><span class="duz1">27 Mayıs günü öğleden sonra Kızılay yine ana baba gününe dönmüştü. Piknik civarında kalabalık bir ara dalgalandı. Yuh sesleri yükseldi. Bazı kişiler tartaklanıyordu.</span></p>

    <p class="duz" xml:lang="tr"><span class="duz1">Öğrendik ki bazı DP ileri gelenleriymiş. Naylon gazeteler kaldırımlarda korkunç haberlerle doluydu. Kıyma makineleri, hırsızlıklar, yolsuzluklar... Bütün kötülüklerin kaynağı Demokrat Parti’ydi! Türk politikasında ülkeye çok acı çektirecek siyasi istikrarsızlıkların, kutuplaşmaların tohumları atılıyordu. 12 Mart’ların, 12 Eylül’lerin rüzgârları ekiliyordu.</span></p>

    <p class="duz" xml:lang="tr"><span class="duz1">Ya da Demokratların 1950’li yıllarda Vatan Cephe’leriyle, Meclis Tahkikat Komisyon’larıyla kabarttıkları partizanlık dalgaları yeni boyutlar kazanıyordu.</span></p>

    <p class="arabaslik" xml:lang="tr"><span class="bold">Tanklar Kızılay’da!</span></p>

    <p class="duz" xml:lang="tr"><span class="duz1">Öyle ama askeri darbe, yani 27 Mayıs olmasaydı, iktidar seçimle el değiştirseydi, demokrasinin gelişimi daha bir rayına oturmaz mıydı?</span></p>

    <p class="duz" xml:lang="tr"><span class="duz1">Kâğıt üstünde öyle. Keşkeli düşünmeye başladığın zaman, darbelerin çare olmadığı gözüküyor.</span></p>

    <p class="duz" xml:lang="tr"><span class="duz1">Demokrat Parti iktidarının 1950’lerin sonlarına doğru “çoğunluk diktatörlüğü”ne doğru yol aldığını, “Tahkikat Komisyon’ları, Vatan Cephe’leri” kurduğunu unutma!</span></p>

    <p class="duz" xml:lang="tr"><span class="duz1">Sen de ordu içindeki cuntalaşmaların, darbe hazırlıklarının daha 1954’te başladığını bir an düşün.</span></p>

    <p class="duz" xml:lang="tr"><span class="duz1">27 Mayıs da toplumu böldü. Sağ ve sol arasında bir duvar yükselmeye başladı. İdamlarla birlikte, siyaset sahnemizde zaten kıt olan hoşgörü, diyalog, uzlaşma gibi kavramlara iyiden iyiye hasret kalmaya başladık. Herkes demokrasiyi sade kendisi için istemeye yöneldi. Kendisinden farklı düşünenlere o hakkı tanıyan yoktu.</span></p>

    <p class="duz" xml:lang="tr"><span class="duz1">Bir yıl sonra, 1961’de Siyasal Bilgiler Fakültesi’ne girmiştin. 27 Mayıs’ın kalesi olan Mülkiye’ye...</span></p>

    <p class="duz" xml:lang="tr"><span class="duz1">Neredeyse bütün hocalarımız ateşli 27 Mayıs yandaşlarıydı. Bahri Savcı Anayasa anlatırdı. Demokratların Anayasa’yı nasıl çiğnediklerini, 27 Mayıs’ın nasıl demokratik bir Anayasa getirdiğini...</span></p>

    <p class="duz" xml:lang="tr"><span class="duz1">Yürekten inanırdın.</span></p>

    <p class="duz" xml:lang="tr"><span class="duz1">Heyecanla not tutardık. Ders aralarında hararetli tartışmalar olurdu. Aramızda aykırı ses yok gibiydi.</span></p>

    <p class="duz" xml:lang="tr"><span class="duz1">1960’ların hemen başında Mülkiye radikalizmin, 27 Mayıs’la birlikte serpilmeye başlayan sol düşüncenin kalesiydi.</span></p>

    <p class="duz" xml:lang="tr"><span class="duz1">Zamanla karşı görüşler de, yani sağ da başını kaldırmaya, örgütlenmeye koyuldu. Özellikle Hür Düşünce Kulübü’nde...</span></p>

    <p class="duz" xml:lang="tr"><span class="duz1">1962 yılı olmalı. Fakir Baykurt’un</span> <span class="italik-yaz">Yılanların Öcü</span> <span class="duz1">isimli romanının filmi yapılmıştı. Sansür, filmin gösterimini yasaklamış, ancak cumhurbaşkanı ve 27 Mayıs’ın lideri gözüken Cemal Gürsel’in girişimiyle yeniden serbest bırakılmıştı. Bunun üzerine filmi oynatan sinemalar bazı sağcı gruplar tarafından basılmak istenmişti. O günlerdeydi. Fakir Baykurt bir konferans için Mülkiye’ye davet edildi. Fakülte yönetimi izin verdi. Baykurt’u ilgiyle dinlerken büyük bir gürültü patırtı koptu. Kapıda itiş kakış yaşandı. Öğrendik ki fakülte dışından, muhtemelen Hukuk Fakültesi’nden gelen bir grup konferansı basmak istemiş.</span></p>

    <p class="duz" xml:lang="tr"><span class="duz1">Sonraki yıllarda sağlı sollu tırmanacak şiddet eylemleri düşünülecek olursa, masumane bir başlangıç... Sen o zamanlar futbolcu sayılırdın. O tarihte alaylı bir dille “ne sağcı ne solcu, futbolcu” denirdi senin gibi tiplere...</span></p>

    <p class="duz" xml:lang="tr"><span class="duz1">Futbolcuydum ama bu dediğin gibi değil. Politikayla yakın ilgi içindeydim. Fakat aktif değildim. Yeni çıkmış</span> <span class="italik-yaz">Yön</span> <span class="duz1">dergisini her hafta baştan sona okurdum. Aramızda antiamerikan görüşler tomurcuklanmaya başlamıştı. Amerika’nın Küba’da Castro’yu yıkmak için giriştiği başarısız Domuzlar Körfezi çıkarması ve arkasından ABD ile Sovyetler arasında patlayan ve dünyayı nükleer savaşın eşiğine getiren Füze Krizi, Mülkiye gençliğini ayağa kaldırmıştı. Doğan Avcıoğlu’nun katıldığı bir açık oturumda Amerika’nın aleyhinde nasıl bir havanın doğduğunu şimdi hatırlıyorum. Doğan Bey’i ilk o zaman görmüştüm.</span> <span class="italik-yaz">Yön</span> <span class="duz1">dergisini çıkarıyordu.</span></p>

    <p class="duz" xml:lang="tr"><span class="duz1">“Kahrolsun Amerikan emperyalizmi!” sloganları eli kulağındaydı.</span></p>

    <p class="duz" xml:lang="tr"><span class="duz1">Ancak kutuplaşma daha çok iç politikadaydı. Menderes, Zorlu ve Polatkan idam edilmişti. Başta Celal Bayar olmak üzere Demokrat Parti’nin ileri gelenleri hapisteydi. Kamplaşma Demokratlar ile 27 Mayısçılar arasında yaşanıyordu.</span></p>

    <p class="duz" xml:lang="tr"><span class="duz1">Ordu’nun içi karışıktı.</span> <span class="italik-yaz">Yön</span> <span class="duz1">dergisi ufaktan ufağa kaşıyordu bu karışıklığı. Bir gün Mülkiye’de heyecanlı bir hava esti. “Tanklar Kızılay’da!” sözü kantini dalgalandırdı. Harp Okulu Komutanı Albay Talat Aydemir’in ilk darbe girişimiydi bu...</span></p>

    <p class="duz" xml:lang="tr"><span class="duz1">22 şubat 1962.</span></p>

    <p class="duz" xml:lang="tr"><span class="duz1">Bir yıl sonra da ikincisi gelmişti. Bir bahar gecesi. Sınavlar yaklaşıyor. Radyodan nasıl olmuşsa iyi bir müzik yakalamış ders çalışıyorum. Birden susuyor müzik! Yayın kesiliyor. Önce bir sessizlik, sonra uzun bir vınlama. Arkasından bir anons: Türk Silahlı Kuvvetleri’nin yönetime el koyduğunu açıklayan bir bildiri... Annemle babamı uyandırıyorum. Bahçe kapısını açıp karanlığı dinliyoruz. Bakanlık tarafından sessizlik...</span></p>

    <p class="duz" xml:lang="tr"><span class="duz1">Küçük, siyah, mika kaplamalı Philips radyonun başına çöküyoruz babamla. Annem 27 Mayıs sabahında, yani üç yıl önce olduğu gibi yine çay yapıyor. Radyoda birbiri ardından gelen çelişik açıklamalar...</span></p>

    <p class="duz" xml:lang="tr"><span class="duz1">Darbe oldu mu olmadı mı belli değil. Talat Aydemir yeniden ayaklanmış. Harp Okulu öğrencilerini arkasına almış...</span></p>

    <p class="duz" xml:lang="tr"><span class="duz1">Gün ağarırken uçak sesleri duyuluyor. Ses duvarını aşan jet uçaklarının çıkardığı korkunç gürültüler... Üst kat balkonlarından Harp Okulu’nun bombalandığını söyleyenler var.</span></p>

    <p class="duz" xml:lang="tr"><span class="duz1">Dışarı çıkıp yan taraftaki inşaatın tepesini tırmanıyorum. Bahçelievler tarafından Bakanlıklar’a, daha doğrusu Meclis’e doğru tek sıra halinde tanklar geliyor. İçişleri Bakanlığı ile Jandarma Genel Komutanlığı’nın bahçesi asker kaynıyor. Meclis duvarının arkasında da mevzilenmiş, tüfeklerinin ucu uzaktan seçilen askerler var. Bir anons yapılıyor İçişleri Bakanlığı’nın bahçesinden. Duvarın arkasındaki isyancı askerlere, “Şu saate kadar teslim olun, yoksa” diye gözdağı veren bir duyuru.</span></p>

    <p class="duz" xml:lang="tr"><span class="duz1">Sonra sessizlik. İnşaatın tepesinden her şeyi heyecanlı bir film gibi seyrediyoruz.</span></p>

    <p class="duz" xml:lang="tr"><span class="duz1">Jetlerin o korkunç gürültüsü yeniden başlıyor. Harp Okulu’na doğru dalış yapıyorlar. Süre doluyor. Asker asfalt caddenin üstünden Meclis duvarına doğru sürüne sürüne harekete geçiyor. Bir savaş uçağı bu kez Meclis’e doğru bir dalış yapıyor. Korkunç bir gürültü! Kaçışıyor asker. Yerde kıvrılıp kalanlar...</span></p>

    <p class="duz" xml:lang="tr"><span class="duz1">Mahalle arkadaşım Ahmet geliyor. Harp Okullu. Üstünde manevra kıyafeti, elinde tüfeği. Talat Aydemirci, yani isyancılardan. “Duruma hâkimiz” diyor. Meclis’in karşısından Esat’a çıkan Akay Sokağı’nın başını tutması için talimat almış. Şaşkın, yorgun bir hali var.</span></p>

    <p class="duz" xml:lang="tr"><span class="duz1">Az sonra askeri bir cemse geliyor, elinden tüfeğini alıp götürüyorlar Ahmet’i...</span></p>

    <p class="duz" xml:lang="tr"><span class="duz1">Üzülüyorum. Çaresizlik duygusu. Aynı zamanda bir isyan, bir karşı koyma duygusu yükselir gibi oluyor içimden. Meclis duvarının arkasından bir beyaz bayrak sallanıyor.</span></p>

    <p class="duz" xml:lang="tr"><span class="duz1">Sonra Harbiyeliler Ordu’dan atılıyor. Talat Aydemir ve bir binbaşı idam ediliyor.</span> <span class="italik-yaz">Yön</span> <span class="duz1">dergisi Galileo’nun sözünü kapak yapmış:</span></p>

    <p class="duz" xml:lang="tr"><span class="duz1">“Dünya yine de dönüyor!”</span></p>

    <p class="duz" xml:lang="tr"><span class="duz1">Türk siyasi hayatını zamanla cehenneme çevirecek, yirmi yıl içinde iki askeri darbeye daha, 12 Mart ile 12 Eylül’e götürecek cepheleşmelerin, istikrarsızlıkların yeni bir ivme kazandığı bir dönem açılıyordu önümüzde.</span></p>

    <p class="duz" xml:lang="tr"><span class="duz1">Hatırla: Kayseri Cezaevi’nden bazı Demokratlar serbest bırakılmıştı. Yıl, 1963 olmalı. Kızılay’da 27 Mayıs’ı savunmak için yapılan büyük bir gösteriye sen de katılmıştın. Kızılay’da, Ulus Sineması’nın önündeki Adalet Partisi binası basılmış, taşlanmıştı.</span></p>

    <p class="duz" xml:lang="tr"><span class="duz1">Ben taş atmamıştım. Yuh çektiğim muhakkak...</span></p>

    <p class="duz" xml:lang="tr"><span class="duz1">İçeride, çiçeği burnunda politikacı Süleyman Demirel’in olduğu, bu gösteri üzerine, “şapkasını alıp gittiği, politikadan vazgeçtiği” yazılmıştı. Şu işe bak, Hasan Cemal! Yıllar sonra, özellikle 12 Eylül yasaklısı iken Demirel’i demokrasi adına ne kadar da savundun.</span></p>

    <p class="duz" xml:lang="tr"><span class="duz1">Ondan öncesi var. 1960’ların sonunda, 12 Mart’a açılan dönemde hedefimiz Demirel değil miydi? Adalet Partisi lideri olarak onu başbakanlık koltuğundan devirerek “cici demokrasi”yi rafa kaldırmak değil miydi hedefimiz? Gün geldi, demokrasi platformunda buluştuk denebilir.</span></p>

    <p class="duz" xml:lang="tr"><span class="duz1">O yıllarda herkes demokrasiyi kendisi için istiyordu.</span></p>

    <p class="duz" xml:lang="tr"><span class="duz1">Bizler solcuyduk! Sağcılık ayıptı, “faşistlik”ti. “Amerikancılık”tı. Onlar için de biz solcular, “Vatanı Rusya’ya satmaya hazır, Moskova ajanı komünistler”dik. Bizim için “baş düşman” Amerikan emperyalizmi, onlar için “Rus emperyalizmi” idi. Aramızda aşılması güç bir duvar hızla yükseliyordu. Kavga kaçınılmazdı! Çatışmayı kural olarak bellemiştik. Hoşgörünün zerreciği yoktu. Birbirimizi değil anlamaya, yüz yüze gelmeye, karşı karşıya konuşmaya tahammülümüz yoktu.</span></p>

    <p class="duz" xml:lang="tr"><span class="duz1">Türkiye İşçi Partisi yeni kurulmuş, özellikle gençlik kesiminde kendine sempatizan ve yandaş toplamaya başlamıştı. Sosyalizm sözcüğü artık telaffuz ediliyordu.</span></p>

    <p class="duz" xml:lang="tr"><span class="duz1">Ama komünizm sözcüğü tehlikeliydi. Yasadışıydı. Telaffuz etmekle dahi Türk Ceza Kanunu’nun 142. maddesine göre demir parmaklık arkasına atılabilirdin. Üstelik her türlü olumsuzluk yüklüydü bu sözcükte. En başta “Moskova uşaklığı” ya da “vatan satıcılığı...”</span></p>

    <p class="duz" xml:lang="tr"><span class="italik-yaz">Devrim</span> <span class="duz1">dergisinde bir gün çeviri yapıyordum.</span> <span class="italik-yaz">Newsweek</span><span class="duz1">’ten Zbigniew Brezsinky’nin bir yazısını. “Antikomünist ideolog” deyimini kullanmıştım. Doğan Bey bunun üstünü çizerek, “karşıdevrimci demek daha doğru. Antikomünist lafı omzu kalabalıklarda sempati yaratır” demişti.</span></p>

    <p class="duz" xml:lang="tr"><span class="duz1">Kimdi omzu kalabalık olanlar?</span></p>

    <p class="duz" xml:lang="tr"><span class="duz1">Askerler tabii...</span></p>

    <p class="duz" xml:lang="tr"><span class="duz1">Kripto solculuk! Bazı çevrelerin Doğan Avcıoğlu, İlhan Selçuk çizgisinde olanlara dönük “Kriptolar” suçlaması...</span></p>

    <p class="duz" xml:lang="tr"><span class="duz1">Bu deyimi bizde meşhur eden Metin Toker’di sanıyorum.</span></p>

    <p class="duz" xml:lang="tr"><span class="duz1">Onlara göre hepiniz “komünist” idiniz. Ama bunu belli etmiyordunuz. Çünkü bir yandan kanun korkusu vardı. Komünistlik, Batı demokrasilerinden farklı olarak Türkiye’de hapislik bir suçtu. Türk Ceza Kanunu’nun ünlü 141 ve 142. maddeleri giyotin gibi işletilirdi. Öte yandan, askerle iş tutarak politika yapmak isteyenler, komünistliğini saklamak durumundaydı. Çünkü Türk askeri müthiş “antikomünist” idi. Komünistler askerin gözünde “Moskova’nın ajanı” sayılırdı. Onun için denirdi ki, “Kriptolar kendi gerçek inançlarını gizler!”</span></p>

    <p class="duz" xml:lang="tr"><span class="duz1">Takiyye!</span></p>

    <p class="duz" xml:lang="tr"><span class="duz1">Siz de mi takiyye yapardınız?..</span></p>

    <p class="arabaslik" xml:lang="tr"><span class="bold">Yalanda yaşamak mecburiyeti...</span></p>

    <p class="duz" xml:lang="tr"><span class="duz1">Yıl 1988, Washington. Amerikan Dışişleri Bakanlığı’nın bir odasında, Ufuk Güldemir’le birlikteyiz. O tarihlerde ben</span> <span class="italik-yaz">Cumhuriyet</span> <span class="duz1">gazetesinin genel yayın müdürü, Ufuk da Washington temsilcisi.</span></p>

    <p class="duz" xml:lang="tr"><span class="duz1">Amerikalı diplomat, Türkiye’deki “Siyasal İslam”ı anlatıyor. Söz bir ara Turgut Özal’dan açılıyor. Amerikalı diplomat diyor ki:</span></p>

    <p class="duz" xml:lang="tr"><span class="duz1">“Özal gerçekten çok iyi bir takiyyeci!”</span></p>

    <p class="duz" xml:lang="tr"><span class="duz1">“Takiyye?..”</span></p>

    <p class="duz" xml:lang="tr"><span class="duz1">“Sahiden bilmiyor musun anlamını?”</span></p>

    <p class="duz" xml:lang="tr"><span class="duz1">“Hayır.”</span></p>

    <p class="duz" xml:lang="tr"><span class="duz1">Hayretle eğiliyor bana doğru. Sesinde alaycı bir titreşim:</span></p>

    <p class="duz" xml:lang="tr"><span class="duz1">“Şu Allah’ın işine bak” diyor, “Bir Amerikan Yahudisi, Müslüman bir Türk’e takiyyenin ne olduğunu anlatacak.”</span></p>

    <p class="duz" xml:lang="tr"><span class="duz1">Ucu sipsivri bir kurşun kalem alıyor. Not defterimin temiz bir sayfasına okunaklı bir el yazısıyla Türkçe yazıyor:</span></p>

    <p class="duz" xml:lang="tr"><span class="duz1">“Takiyye...”</span></p>

    <p class="duz" xml:lang="tr"><span class="duz1">Arapça’sını da yanına yazdıktan sonra izah ediyor: “Takiyye sözcüğünün aslı Arapça’dır. Farsça’da da kullanılır. Gerçek anlamı dinsel içeriklidir. Asıl Şiilikte vardır bu deyim. Kendine zarar gelmesin diye gerçek inancın, görüşün karşısındakinden gizlenmesidir. Fakat günlük dilde de kullanılabilir. Bu koşullarda gerçek duygu ve düşüncelerin saklanması bir bakıma ‘takiyye yapmak’ sayılır.”<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Takiyye gibi bir de “kitman” vardır. Yıllar önce, Nobel Edebiyat Ödülü sahibi Polonyalı ozan Czeslaw Milosz’un</span> <span class="italik-yaz">Tutsak Akıl</span> <span class="duz1">isimli kitabında okumuştum.<a class="calibre1" href="#footnote-231-4" id="footnote-231-4-backlink">[4]</a>Kitap totaliter bir rejimde aklın nasıl esir alınmak istendiğini, nasıl herkesin tek tip düşünmeye, bir din gibi tek gerçeği, Marksizm-Leninizmi kabule zorlandığını ilginç örneklerle anlatır. İnsanların olduklarından nasıl farklı davrandıklarına, yani aktörleşerek nasıl rol kestiklerini renkli biçimde yazar.</span></p>

    <p class="duz" xml:lang="tr"><span class="duz1">Kendi gerçek duygu ve düşüncelerini gizlemenin yolunu oyunculukta buldukları anlatılır. Bu çerçevede “kitman”a da değinir yazar. Orta Asya Müslümanları putperestlik döneminde kendi inançlarını saklamak için kitman yaparlarmış.</span></p>

    <p class="duz" xml:lang="tr"><span class="duz1">Yani takiyye gibi!</span></p>

    <p class="duz" xml:lang="tr"><span class="duz1">Öyle anlaşılıyor. Kendini korumak için düşüncelerini gizlemeyi, olduğundan farklı görünmeyi günah değil sevap yapan yöntem.</span></p>

    <p class="duz" xml:lang="tr"><span class="duz1">Bu konuya Vaclav Havel’in totaliter ideoloji olarak komünizmi anlattığı bir kitabında da rastlamıştım:</span></p>

    <p class="duz" xml:lang="tr"><span class="duz1">“Bir manav, vitrinin üstüne, soğanların, havuçların arasına ne diye ‘Ey bütün dünyanın işçileri, birleşin!’ diye yazma gereğini duysun ki? Niye yapsın ki bunu? Gerçekten dünyanın bütün işçileri arasında birlik olması fikriyle gerçekten ilgili olduğu için mi? Öyle sanıyorum ki, dükkân sahiplerinin ezici çoğunluğu vitrinlerine koydukları sloganlara inanmıyorlardı. Bu sloganlar onların gerçek duygularını yansıtmıyordu. Ama yıllardır yapılagelen bir şey olduğu için yapılmaya devam ediliyordu. Daha önemlisi, bu sloganları asmayı reddetseler başları belaya girebilirdi. Bu da ‘toplumla uyum içinde’ nispeten huzurlu bir hayat sürdürmeyi garanti eden binlerce ayrıntıdan biriydi.</span></p>

    <p class="duz" xml:lang="tr"><span class="duz1">Bu sistemde bürokratik devlet mekanizmasına, halkçı hükümet adı takılır. İşçi sınıfı, işçi sınıfı adına köleleştirilir. Bireyin ayaklar altına alınması, onun nihai kurtuluşu olarak ilan edilir. Anlatım özgürlüğünün yokluğu, en üst dereceden özgürlük olarak nitelenir. Gülünç seçimler, demokrasinin gerçekleşmiş en güzel örneği olarak sunulur. Bağımsız düşüncenin yasaklanması, dünya görüşlerinin en bilimseli olarak anlatılır. Askeri işgal, kardeşlik dayanışması olarak lanse edilir.</span></p>

    <p class="duz" xml:lang="tr"><span class="duz1">Çünkü rejim, kendi yalanlarının tutsağıdır. Her şeyi tahrif eder, değiştirir bu rejim. Geçmişi de... Bugünü de... Geleceği de... İstatistikleri de... Bireyler bütün bu yalanlara inanmak zorunda değillerdir. Ancak inanıyormuş gibi yapmak kendi haklarında daha hayırlı olur. Bu nedenle, kendi içlerinde yalanı kabul etmeseler de, yalanda yaşamak zorundadırlar bu rejimde...”<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz-ilk-paragraf" xml:lang="tr"><span class="duz1">Peki, Avcıoğlu da takiyye yaptı mı sence? “Doğan Avcıoğlu da komünistti ama saklardı” diyebilir misin? Bak,</span> <span class="italik-yaz">Yön</span> <span class="duz1">dergisindeki şu satırlar onun: “Sosyalizmin milliyetçilik anlayışı milli bağımsızlık konusunda da görülür. Sosyalist, Amerikan boyunduruğuna da, Rus boyunduruğuna da karşıdır.”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Doğan Bey’in ağzından hiçbir zaman “Ben komünistim!” sözünü duymadım. Ancak görüşlerine baktığın vakit, Moskova’ya çok yakın düştüğü açıktır. Bir yanda dış ticaret, bankacılık, sigortacılıkla birlikte kilit ekonomilerin devletleştirildiği, özel sektörün emredici bir planlamaya tabi kılındığı bir komuta ekonomisi... Öte yanda, çokpartili parlamentonun kapısına kilit asan, serbest seçimlere sırtını dönen tekpartili bir dikta rejimi... Yani sivil topluma aman vermek istemeyen, laik cumhuriyeti savunsa dahi demokrasiyle, çoğulculukla herhangi bir alışverişi olmayan bir siyasi hareket... Böyle bir hareketin öngördüğü toplum ve devlet düzeni Soğuk Savaş döneminde ve Sovyetler Birliği’nin burnunun dibinde gerçekleşme yoluna girseydi, kime yakın düşerdi Türkiye? Tabii ki Sovyetler’e...</span></p>

    <p class="duz" xml:lang="tr"><span class="duz1">Sır değildi bu!</span></p>

    <p class="duz" xml:lang="tr"><span class="duz1">1960’ların, 1970’lerin dünyasını düşün. Mısır’ın Nasır’ı da, Suriye’nin Hafız Esad’ı da, Sudan’ın Numeyri’si de, Libya’nın Kaddafi’si de, Kara Afrikası’nın kendini sosyalist sayan bütün diktatörleri de Moskova’nın müşterileriydi. Hepsi Moskova’nın doğal müttefikleriydi. Onun içindir ki başarılı bir darbe sonucu Türkiye bizim “devrim” dediğimiz sürece girmiş olsaydı, ister istemez rota değiştirip Batı Bloku’ndan Doğu’nun sularına doğru yol almaya başlayacaktı.</span></p>

    <p class="duz" xml:lang="tr"><span class="duz1">Avcıoğlu “komünistim” demezdi. Moskova’dan pek hoşlanmadığını belli ederdi. Ama dünyaya siyasal ve ideolojik bakışı onu ister istemez Sovyetler’le aynı çizgide buluşturuyordu.</span></p>

    <p class="duz" xml:lang="tr"><span class="duz1">Ben de solcuydum ama “komünistim” demeye dilim varmazdı. Yılını hatırlamıyorum. Mülkiye’de bir gün elime bir broşür geçmişti. Üçüncü hamur kâğıda basılmış beş on sayfalık bir propaganda broşürü. Nerede, hangi tarihte basıldığı belli değildi. Üstünde orak-çekiç amblemi vardı. Bir de büyücek harflerle Stalin’in adı yazılıydı. Ders notlarımın arasına koyup eve getirmiştim. Gizli gizli okuduktan sonra yok etmiştim.</span></p>

    <p class="duz" xml:lang="tr"><span class="duz1">Nâzım Hikmet’in ilk şiirlerini de gizliden okuduğunu unuttun mu?</span></p>

    <p class="duz" xml:lang="tr"><span class="duz1">Gizli gizli sayılmaz ama biraz tedirginlikle... Yön Yayınları çıkarmıştı Nâzım Hikmet’in şiir kitabını. Aslında yasak değildi Nâzım Hikmet’in şiirleri. Ama tabuydu.</span> <span class="italik-yaz">Yön</span> <span class="duz1">dergisi bu tabuyu kırmış, Nâzım’ın şiiri geniş kitlelere yayılmaya başlamıştı. Sonra yıllar geçti, 1990’larda bir gün Alparslan Türkeş bile Nâzım Hikmet’in şiirini sevdiğini söyledi.</span></p>

    <p class="duz-ilk-paragraf" xml:lang="tr"><span class="duz1">Düşün! Siyaset bilimi okuyorsun. Adı, Siyasal Bilgiler Fakültesi olan bir yerde. Üniversiteler özgür bilim yuvaları değil midir? Ama ne Stalin’i ne Marksizm-Leninizm’i öğrenmiştik. Özgür düşüncenin felsefede nereye oturduğunu doğru dürüst bilmeyince, totaliter düşünce tarzları kafamızda kolayca derin izler bırakabilmişti. Yasak olanın çekiciliğine kapılmak güç olmamıştı. Üniversite özgür düşünceye kapalı olunca, kafalar, açık toplum ve demokrasiye ters fikirlere daha kolay açılmıştı.</span></p>

    <p class="duz" xml:lang="tr"><span class="duz1">1960’ların başında Mülkiye’de beraber okuduğumuz yakın bir arkadaşım vardır. Sonradan diplomat ve büyükelçi oldu. O yılları, aradan 30 yıl geçtikten sonra -1995 olmalı- bir gün birlikte anarken şöyle yakınmıştı:</span></p>

    <p class="duz" xml:lang="tr"><span class="duz1">“Cemevi’ni ilk defa bundan çok kısa süre önce duydum. Kırmızı cüppesi ve takkesiyle bir Alevi dedesini geçen gün gazetenin birinci sayfasındaki fotoğrafta gördüm ilk defa. Mülkiye’de siyasal bilimler okumuştum halbuki... Ne kadar az şey öğrenmişiz.”</span></p>

    <p class="duz" xml:lang="tr"><span class="duz1">Senin de paylaştığın acı bir itiraftı bu.</span></p>

    <p class="duz" xml:lang="tr"><span class="duz1">Ben de Mülkiye’de okumuştum. Ne Aleviliği öğrenmiştim, ne Cemevi’ni... “Evet, Türkiye’de Cumhuriyet’in ve demokrasinin en önemli toplumsal desteklerinden biri olan Alevi yurttaşlarımız 75 yıl sonra nihayet seslerini özgürce duyurmak imkânına sahip. Ben de Türkiye toplumu ve siyaseti üzerine yazan ve konuşan bir gazeteci, bir siyaset bilimci olarak, 54 yaşımda nihayet bir Cemevi’ni ziyaret ettim. Aleviliği tanımakta gecikmem, bir Cemevi’ni ilk kez yabancı meslektaşların dürtüsüyle ziyaret etmem, tabii yalnız benim kişisel kusurumla açıklanamaz.</span></p>

    <p class="duz" xml:lang="tr"><span class="duz1">Alevi kimliği şunun şurasında en çok sekiz dokuz yıldır, ancak 1990’larda kendini Türkiye’ye ilan etme imkânını buldu. Bugün nüfusun belki yüzde 20’sini oluşturan Alevi kimliğinin resmen tanınması, Aleviliğin asırlar süren gizlilikten günışığına çıkması, Türkiye’nin demokratikleşmesi yönünde dev bir adım. Türkiye böylelikle Cumhuriyet’in kuruluşundan bu yana izlediği kimlik politikalarında esaslı bir değişiklik yaptı. Ancak kimlik politikalarında gerekli değişiklikler Alevilerle sınırlı kalmamalı.”<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Mülkiye yıllarında tarikatlardan, mezheplerden haberim olmamıştı. Din ve politika, İslamiyet ve politika ilişkileri konusunda kulağıma pek bir şeyler çalınmamıştı. Ne Kürtler ne de Kürt sorunu anlatılmıştı. Ermeni sorununun tarihsel kaynaklarına tam inmemiştik. Marksizm’in, Leninizm’in, bunların felsefi boyutlarının da farkında olmadan geçmişti Mülkiye yılları...</span></p>

    <p class="duz" xml:lang="tr"><span class="duz1">Felsefe ve mantıkla zaten ortaöğretimde doğru dürüst tanıştırılmadık. Düşünmenin yolu yordamı konusunda karanlıkta bırakıldık.</span></p>

    <p class="duz" xml:lang="tr"><span class="duz1">Ya eleştirel düşünce...</span></p>

    <p class="duz" xml:lang="tr"><span class="duz1">Eleştirel düşünceyle uygarlığın, demokrasinin birbirini bütünleyen yanları... Bunları da pek anlatan çıkmamıştı. Cumhuriyet devleti öylesini uygun görmüştü!</span></p>

    <p class="duz" xml:lang="tr"><span class="duz1">Anlaşılan, Türklük bilincinin, bir ulus-devletin ancak bu yolla yaratılacağını düşünmüşlerdi. Başlangıç için bir ölçüde haklı olabilirlerdi. Ama abarttıkları çok şey vardı. Ve cehaletin, bilgisizliğin bedelini acı ödedik.</span></p>

    <p class="duz" xml:lang="tr"><span class="duz1">Örneğin “Batı 68’i yaşarken, dünyadaki bürokratik-merkeziyetçi sosyalizmin varlığından haberdardı. Sovyetler Birliği’ni de, Avrupa’nın çeşitli ülkelerindeki komünist partilere yansımalarını da izlemişti. Örneğin Berlin’i ve Budapeşte’yi biliyordu. Onun için Prag karşısında fazla şaşkınlık duymadı. Moskova mahkemelerini, Sovyet-Nazi Paktı’nı vb biliyordu.</span></p>

    <p class="duz" xml:lang="tr"><span class="duz1">Türkiye’de ise sosyalizm hiç ‘olmamıştı’ diyebiliriz. Bir avuç TKP’linin (Türkiye Komünist Partisi) kural olarak acılı mücadeleleri dışında örgütlü bir sosyalizm yoktu. Sosyalist düşünceyi anlatan kitaplar da yoktu. 1968’de kendilerini eylem içinde bulan ve sosyalizme hem merak hem de ilgi duyan gençler, dünya komünizminin somut tarihini de bilmiyorlardı.</span></p>

    <p class="duz" xml:lang="tr"><span class="duz1">Yepyeni bir olay olan 1968 bütün dünya toplumlarında, o zamana kadar olmayan şeye doğru bir eğilim, bir istek, bir el uzatma yaratmıştı. Türkiye’de de bu böyleydi. Ama Türkiye’de olmayan, başka birçok şeyin yanı sıra, klasik soldu. Onun için 1968 potansiyeli bu boşluğa doğru aktı. Sosyalizm açısından bu akış olumluydu elbette. Tek pürüz, sosyalizmin gerçek tarihinin bilinmemesi, dolayısıyla tarihten ders almış bir sosyalist hareketin kurulamamasıydı.</span></p>

    <p class="duz" xml:lang="tr"><span class="duz1">Ama sorun herhalde yalnızca sosyalizm tarihinin iyi bilinmemesi değildi. Türkiye’nin siyasi kültürünün, yeni yeşeren sosyalist harekette ağırlığını duyurmasıydı aynı zamanda. Bu ülkede 68 ile başlayan politik hareketliliğin Batı’daki özgürlükçü ve bireysellikten yana gelişememesinin bir önemli nedeni de buydu.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Kafalar boştu! Ne Karl Popper’lardan haberimiz vardı. Ne doğru dürüst Avrupa’da sosyal demokrasinin gelişimini biliyorduk. Ne de Sovyetler’deki Stalinizm’den, Gulaglardan haberdardık...</span></p>

    <p class="duz" xml:lang="tr"><span class="duz1">Öyle olduğu için de birkaç kitap okuyunca gerçekten dünyayı değiştireceğimizi sandık. Felsefi ve fikri birikimden öylesine yoksun bir ortam vardı ki, “diktacı” görüşler kısa zamanda sokağa egemen oldu. Ham kafalar totaliter fikirler tarafından kolayca sürüldü.</span></p>

    <p class="duz" xml:lang="tr"><span class="duz1">Sağ ve sol uçlar karanlıkta vuruştular! Demokrasi kültüründen nasibini almamış siyasal kadrolar ise onları vuruşturmaktan medet umdular. Cehaletin bedeli, faili meçhul cinayetlerle, hapisler ve işkencelerle, darbeler ve idamlarla ödendi.</span></p>

    <p class="duz" xml:lang="tr"><span class="duz1">Alevilik nedir öğretilmedi diye Alevilik yok olmamıştı. Bize Kürt yok denmişti ama Kürtler yok olmamıştı. Kürt sorunundan habersiz tutulmuştuk ama Kürt sorunu yok olmamıştı. Bize tarikatlardan söz edilmemişti ama bu yüzden tarikatlar yok olmamıştı. Bize İslamiyetin Türk politikasındaki yeri Mülkiye’de anlatılmamıştı ama bu nedenle İslamcıların siyaset sahnesindeki rolleri yok olmamıştı.</span></p>

    <p class="duz" xml:lang="tr"><span class="duz1">Sonra şaşırmaya başladık!</span></p>

    <p class="duz" xml:lang="tr"><span class="duz1">Çünkü hepsi zamanla sahnede boy göstermeye koyuldular. Özellikle 1980’lerde... 1990’larda... Soğuk Savaş’ın ertesinde... Alevisi, İslamcısı, Kürtçüsü, tarikatçısı hepsi ortalığa döküldü. Demokrasi geliştikçe hepsi yer üstüne çıkmaya başladılar.</span></p>

    <p class="duz" xml:lang="tr"><span class="duz1">Şaşırdık, çünkü bilgisizdik. Bir o kadar da hazırlıksız...</span></p>

    <p class="duz" xml:lang="tr"><span class="duz1">Okulda, üniversitede öğretilen ya da belletilenlerle, resmi kitaplarda, nutuklarda yazılıp söylenenler birbirini tutmuyordu. Ne yapacağımızı bilemedik. Okulun, üniversitenin dışında öğrenmeye çalıştık.</span></p>

    <p class="duz" xml:lang="tr"><span class="duz1">Hâlâ da öyle değil mi? Yirmi Birinci Yüzyıl’a birkaç adım kaldı, hâlâ öğrenmeye çalışıyoruz, ülkemizi, Anadolu denen coğrafyayı...</span></p>

    <p class="arabaslik" xml:lang="tr"><span class="bold">Dönüşüm Dönüşüm! Toplumcu gençliğin sesi!</span></p>

    <p class="duz" xml:lang="tr"><span class="duz1">Yine eskiye dönelim.</span></p>

    <p class="duz" xml:lang="tr"><span class="italik-yaz">Dönüşüm</span> <span class="duz1">dergisini hatırladın mı?</span></p>

    <p class="duz" xml:lang="tr"><span class="duz1">1965 yılı.</span></p>

    <p class="duz" xml:lang="tr"><span class="duz1">Mülkiye’nin son sınıfındaydım. Dil-Tarih’ten, Mülkiye’den bir grup öğrenci satardı</span> <span class="italik-yaz">Dönüşüm</span><span class="duz1">’ü. Daha çok TİP’e yakın duran gençlerdi. Çoğunun gönüllerinde TKP vardı. Aralarında, o sıralar Dil-Tarih’te Rus edebiyatı okuyan Ataol Behramoğlu’yla Mülkiye’den Ümit Hassan’ı hatırlıyorum. Sakarya Caddesi’yle Bulvar’ın kesiştiği Sergen Pastanesi’nin önünde toplanır, slogan atarak satarlardı:</span></p>

    <p class="duz" xml:lang="tr"><span class="duz1">“</span><span class="italik-yaz">Dönüşüm Dönüşüm</span><span class="duz1">! Toplumcu gençliğin sesi!</span></p>

    <p class="duz" xml:lang="tr"><span class="duz1">Amerika’nın Vietnam’daki barbarlığını yazıyor!</span></p>

    <p class="duz" xml:lang="tr"><span class="duz1">Aren, Nesin, Aybar</span> <span class="italik-yaz">Dönüşüm</span><span class="duz1">’de.</span></p>

    <p class="duz" xml:lang="tr"><span class="duz1">Rotatife karşı, basın ağalarına karşı</span> <span class="italik-yaz">Dönüşüm</span><span class="duz1">!”</span></p>

    <p class="duz" xml:lang="tr"><span class="duz1">Bu arada “milliyetçi” gençler de örgütlenmişler. Kızılay’ın bir başka köşesinde kendi dergilerini satıyorlardı:</span></p>

    <p class="duz" xml:lang="tr"><span class="duz1">“Moskof uşaklarına ölüm!</span></p>

    <p class="duz" xml:lang="tr"><span class="duz1">Nâzımof’un piçlerini yazıyor!</span></p>

    <p class="duz" xml:lang="tr"><span class="duz1">Ezan sesinden gocunanlara karşı</span> <span class="italik-yaz">Kuvvayı Milliye</span><span class="duz1">!”</span></p>

    <p class="duz" xml:lang="tr"><span class="duz1">Bir gün yine Sergen Pastanesi’yle Tarhan Kitabevi’nin arasına sıkışmış,</span> <span class="italik-yaz">Dönüşüm</span> <span class="duz1">dergisinin satılmasını izliyorduk. Amerika’dan yeni dönmüş olan Siyasi Tarih hocamız Haluk Ülman yanımıza geldi. “Şu hale bak, şu Türkiye biz yokken nereden nereye gelmiş” diye hayretini belli etti. Tam o sırada kıyamet koptu. Dönüşümcüler sağcı bir grubun saldırısına uğramıştı. Aynı anda polis saldırganları bıraktı, Dönüşümcülerden birkaçını yakaladı, yaka paça götürdü.</span></p>

    <p class="duz" xml:lang="tr"><span class="duz1">Devletin bu tutumu ilginçti. Yani saldırgana fazla ilişmemesi... Daha sonraki yıllarda bu tavır daha belirgin hale geldi. Kanlı Pazar’da, Vedat Demircioğlu gibi olaylarda...</span></p>

    <p class="duz" xml:lang="tr"><span class="duz1">Böylece, solda da şiddete tapanların işi kolaylaşmış olmadı mı?</span></p>

    <p class="duz" xml:lang="tr"><span class="duz1">Oldu tabii. Siyaset sahnemizin peşini bırakmadı bu sağlı sollu şiddet tırmanışı... 12 Eylül’e de öyle geldik. Hatırlasana Demirel’in “Bana milliyetçiler adam öldürüyor dedirtemezsiniz!” sözünü...</span></p>

    <p class="duz" xml:lang="tr"><span class="duz1">Biz ve onlar! Onlar ve biz! Dünyamızı “biz ve onlar” diye bölme illetine tutulmuştuk. Sürekli düşman üreten bir kavramdı bu. Bize günah işletecek, yanlışlar yaptıracak bir kavram. Defterimizde uzlaşmak, tolerans diye kavramlara yer yoktu.</span></p>

    <p class="duz" xml:lang="tr"><span class="duz1">Gitgide fanatikleşiyorduk.</span></p>

    <p class="duz" xml:lang="tr"><span class="duz1">“Ödün vermek özellikle idealistlerin ve gençlerin kulağına hiç de hoş gelmeyen bir sözcüktür. Çünkü düşmanımla barış yapmak, idealist düşünce açısından ahlaki bir düşüklüktür. Oysa yaşamın olduğu her yerde ödün de vardır. Ödün vermek istemeyen kimse fanatikleşir. Bir idealin fanatiği olur. Gerçekleri göremez.”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Bu noktada değildin 1960’larda.</span></p>

    <p class="duz" xml:lang="tr"><span class="duz1">Belki de o zamanlar bunları okusaydım gülüp geçerdim.</span></p>

    <p class="duz" xml:lang="tr"><span class="duz1">Ama zaten derinliğinin de bilincine varamazdın!</span></p>

    <p class="duz" xml:lang="tr"><span class="duz1">O yıllarda yerleşik olan her şeye meydan okuyordum. Kesinlikle kuşku duymadığım, sorgulamayı aklımdan bile geçirmediğim doğrularıma sımsıkı sarılmıştım. Kendim için değil insanlık için daha iyi, daha güzel bir dünya istiyordum. Bunun için de kendi gerçeğime göre değiştirmek istiyordum dünyayı. Kimse umurunda değildi. Gerçek benim tekelimdeydi. Ve tek bir gerçek vardı. O da sosyalizmdi!</span></p>

    <p class="duz" xml:lang="tr"><span class="duz1">Haldır haldır Marksist klasikleri okuyordun. Dünyayı nasıl değiştireceğinin ilkelerini ezberliyordun.</span></p>

    <p class="duz-son-paragraf-2-xxx" xml:lang="tr"><span class="duz1">Devrimi yaptık mı, sihirli değnek değmişçesine değişecekti dünya. Her şey düzelecekti. Cenneti bu dünyada yaratacaktık. Laik bir dinimiz vardı, adı sosyalizm olan...</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Bu mektubumun aslı kuzenim Mehmet Cemal’de.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Cemal Paşa, 1922’nin ağustos ayında Gürcistan’ın başkenti Tiflis’te Ermeni Taşnakların bir suikastı sonucu öldü. Kimine göre suikastın arkasında komünistler, Moskova vardı. Kabri daha sonra Erzurum’daki askeri şehitliğe getirildi.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot-italik">Özal Hikâyesi</span><span class="dipnot">, Hasan Cemal, Bilgi Yayınevi, 1989, s. 17-19</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot-italik">Captive Mind</span><span class="dipnot">, Czeslaw Milosz, Vintage Books, New York, 1981, s. 54.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot-italik">Living in Truth</span><span class="dipnot">, Vaclav Havel, Faber and Faber, Londra-Boston, 1990, s. 41- 45.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Doğan Avcıoğlu’nun başyazısı,</span> <span class="dipnot-italik">Yön</span> <span class="dipnot">dergisi, 22 ağustos 1962, s. 36.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">“Cemevi’nde Bir Akşam”, Şahin Alpay,</span> <span class="dipnot-italik">Milliyet</span> <span class="dipnot">gazetesi, 20 ekim 1998, s. 20.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Murat Belge,</span> <span class="dipnot-italik">Toplum ve Bilim</span><span class="dipnot">, sayı 41, bahar 1988, s. 158.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Bu sözler, İsrailli yazar Amos Oz’un.</span></p>
      </div>
    </div>
  </div>
</body>
</html>