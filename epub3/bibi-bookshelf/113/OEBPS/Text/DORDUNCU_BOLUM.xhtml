<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>DORDUNCU_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="dorduncu-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Dördüncü bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Aklın cinayetleri...</span></h2>

    <p class="arabaslik" xml:lang="tr"><span class="bold">“Devrimci şiddet, devlet terörü neymiş, biz iktidara gelince görürsün, derdi.”</span></p>

    <p class="duz" xml:lang="tr"><span class="duz1">Devrimci şiddet!</span></p>

    <p class="duz" xml:lang="tr"><span class="duz1">Bir zamanlar devrim gibi şiddeti de sevmiştim. Şiddete, teröre devrimci etiketi iliştirmeye özen gösterirdim. Böylece hem şiddeti kendimce gerekçelerdim. Hem de devlet terörü ile, karşıdevrimci terör ile devrimci terör arasına çizgi çekerdim.</span></p>

    <p class="duz" xml:lang="tr"><span class="duz1">Kendini rahatlatırdın!</span></p>

    <p class="duz" xml:lang="tr"><span class="duz1">Devrimle şiddeti birbirinden ayırmazdım. Her zaman kullanmasak da elimizin altında duracaktı savaş baltaları... Toprağa gömmeyi hiç düşünmüyorduk. Çünkü o kadar haklıydık ki! İktidar namlunun ucunda olunca, şiddet de politikanın ayrılmaz parçası sayılırdı.</span></p>

    <p class="duz" xml:lang="tr"><span class="duz1">Tartışılmaz doğrularınızdan biriydi bu. Doğan Bey devrimci şiddetten söz etmeyi severdi, dedin. Bu havada olanlardan biri de İlhami Soysal’dı.</span></p>

    <p class="duz" xml:lang="tr"><span class="duz1">İlhami Abi karınca ezmez bir insandı. Ancak, “devrim” söz konusu olduğunda böyle konuşmaktan hoşlanırdı. Devlet ele geçirildiğinde, MİT müsteşarı olmak istediğini uluorta söyleyen İlhami Abi’nin gözü karaydı. İlhan Selçuk da her zamanki gibi ortalık yerde konuşmazdı ama farklı düşünmezdi. Böylesine fikirlerin uçuştuğu bir sohbet ortamında Çetin Altan’ın “devrimci şiddet”le ilgili bu havayı yadırgadığını bana Altan Öymen anlatmıştı.</span></p>

    <p class="duz" xml:lang="tr"><span class="duz1">Günlüğündeki şu nota bak: “Doğan Bey, arada bir ‘Hasan, devrimci şiddet, devlet terörü neymiş, biz iktidara geldiğimizde görürsün!’ derdi. Öfkeli ya da çakırkeyif olduğu anlarda...”</span></p>

    <p class="duz" xml:lang="tr"><span class="duz1">Bu notu, Doğan Bey’in gençlik yıllarını geçirdiği ve sevdiği Paris’te düşmüşüm günlüğüme. Café Flore, 21 mart 1993. Doğan Bey’in ölümünden on yıl sonra...</span></p>

    <p class="duz" xml:lang="tr"><span class="duz1">Kargacık burgacık bir yazı. Sayfanın bir köşesinde “Bu tepki, bu nefret niçin?” diye bir cümlen var. Tıpkı Doğan Bey gibi, 1950’li yıllarda Paris’ten geçen bazı “Üçüncü Dünya” devrimcilerinin, komünistlerinin isimleri okunuyor: Ho Chi Minh, Pol Pot, Frantz Fanon...</span></p>

    <p class="duz" xml:lang="tr"><span class="duz1">Pol Pot isminin yanından bir çıkma yapmışım:</span> <span class="italik-yaz">Killing Fields</span><span class="duz1">...</span> <span class="italik-yaz">Ölüm Tarlaları</span> <span class="duz1">isimli filmin İngilizcesi. Kafatasları ve kemiklerle dolu o tarlaların korkunç görüntüsü...</span></p>

    <p class="duz" xml:lang="tr"><span class="duz1">1970’lerin Kamboçyası’nda, “Marksizm-Leninizm” adına, “devrim” adına bir, bir buçuk milyon insanı katletmişti Pol Pot’un Kızıl Kmerleri. Aydınları, doktorları, avukatları, öğretmenleri, rahipleri, devlet memurlarını, öğrencileri göz kırpmadan öldürmüşlerdi. Yeni bir toplum, yeni bir insan yaratmak için... Kendi ülkesinin insanlarını soykırımdan geçirmişti Pol Pot...</span></p>

    <p class="duz" xml:lang="tr"><span class="duz1">Hatırladın mı? 1970’lerde</span> <span class="italik-yaz">Ölüm Tarlaları</span><span class="duz1">’nın ilk haberleri fotoğraflarıyla birlikte Batı basınında patladığı zaman, Türk solunun bazı kesimleri buna inanmak istememişti. Katliamları Amerikan emperyalizminin, CIA’nın uydurması, dezenformasyonu olarak nitelemişlerdi. O zamanlar çalıştığın</span> <span class="italik-yaz">Cumhuriyet</span> <span class="duz1">gazetesinde de kimileri bu kafadaydı. Hatta</span> <span class="italik-yaz">Cumhuriyet</span> <span class="duz1">o tarihte bu olayı manşetlere çıkarmamıştı.</span></p>

    <p class="duz-ilk-paragraf" xml:lang="tr"><span class="duz1">“Aslında önemli olan, unutulmaması gereken noktalardan biri, Pol Pot’un tahsilini 1950’li yılların başında Fransa’da yapmış olmasıdır.</span></p>

    <p class="duz" xml:lang="tr"><span class="duz1">Evet!</span></p>

    <p class="duz" xml:lang="tr"><span class="duz1">Aydınlanma Çağı’nın, ilk üniversitenin, insan hakları ve kutsal demokrasinin ülkesi Fransa’nın Pol Pot’u da üretmiş olduğu, asla ve asla unutulmamalıdır. Acaba tarihin ve bilimin hangi cilvesinden dolayı?</span></p>

    <p class="duz" xml:lang="tr"><span class="duz1">Sürekli hatırlatılması gereken bir gerçek var ortada: Pol Pot’un kafasını donatacak fikirler gerekmişti. Bu fikirler de büyük çapta bize aitti. Böylesine korkunç bir soykırım, belli bir ideolojinin çoğaltıcı etkisi olmaksızın gerçekleşemezdi. Ve bu ideoloji Batı’nın bir yönünü bir şekilde yansıtmaktaydı.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Pol Pot’u ortaya çıkaran da Aydınlanma’nın ülkesi Fransa’ydı. Pol Pot’un kafasını donatan fikirler de büyük ölçüde Batı’nın ürünüydü. “İnsan soyunun en büyük düşmanları Avrupa’dan çıkmıştır. Totalitarizm kesinlikle bir Avrupa icadıdır. İnsan soyunun nükleer silahlarla yok edilmesi bile, doğum beratına bakılırsa Amerikalıların işi olmakla birlikte, köklerine inildiğinde Avrupalıların eseridir. ABD başkanını ilk atom bombası üretmek için sıkıştıran kişi, o dahiyane Avrupalı pasifist Albert Einstein’dan başkası değildi.</span></p>

    <p class="duz" xml:lang="tr"><span class="duz1">Böylece Avrupa’nın ürettiği ne kadar özgün şey varsa, bugün bunların hepsi, iyisiyle kötüsüyle evrenselleşmiştir. Akıl tohumları dünyaya, akla dayalı eleştiri biçiminde, efsanelerin hizmetine giren aklamacılık biçiminde ve barbarlıkların hizmetine giren araçsal akıl biçiminde yayıldı. Hümanizma tohumları dünyaya yayıldı ve yer yer insan haklarının tanınmasını sağladı. Ama bunun yanı sıra birçok yerde insanları ezmenin üzerine geçirilen bir kılıf olmaktan kurtulmadı.”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Tabii akla hemen “aklın cinayetleri”<a class="calibre1" href="#footnote-231-3" id="footnote-231-3-backlink">[3]</a>geliyor. Stalin’in Gulaglarda milyonları ölüme gönderdiği, Hitler’in toplama kamplarında, gaz odalarında 6 milyon Yahudi’yi yok ettiği, Pol Pot’un kafataslarından dağlar yarattığı cinayetler... Yeni bir insan, yeni bir toplum adına işlendi bütün bu cinayetler... Kimi bir sınıf adına, kimi üstün bir ırk adına katliamlar, soykırımlar yaptı.</span></p>

    <p class="duz" xml:lang="tr"><span class="duz1">Tüm bu diktatörlerin ortak bir yanı vardı. Doğru, sadece onların tekelindeydi. İnkâr edilemez, sorgulanamazdı bu doğrular. O yüzden acımasızdı, gaddardı bu diktatörler. Kendi doğrularından o kadar emindiler ki, bu yüzden kendi kendileriyle o kadar doluydular ki, farklı düşünenleri, düşünebilecek olanları, “aşağı ırk”tan kabul ettiklerini, “sınıf düşmanı” saydıklarını gözlerini kırpmadan cehennem ateşine attılar.</span></p>

    <p class="duz" xml:lang="tr"><span class="duz1">Aklın cinayetleri...</span></p>

    <p class="duz" xml:lang="tr"><span class="duz1">Oysa, “Akılcılığın (rasyonalizm) eleştirel düşüncelere kulak vermeye ve sınamalardan bir şeyler öğrenmeye hazır olmak tutumu olduğunu söyleyebiliriz. Bu, temelde, ‘Ben haksız olabilirim ve sen haklı olabilirsin ve çaba göstererek belki doğruluğa daha yaklaşırız’ diyebilme tutumudur.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Ancak, aklı her derde deva haline getirmek isteyenler, aklın her kilidi açacağını sananlar, yani akla “mutlak kurtarıcılık” vehmedenler ya da akılla mutlak gerçeğe ulaşılacağını düşünenler, Aydınlanma fikrini çarpıttılar. Özünden saptırdılar.</span></p>

    <p class="duz" xml:lang="tr"><span class="duz1">Bu da Batı’da oldu! Bu da Batı düşüncesinin bir ürünü... Fransız filozofu Bernard-Henri Lévy’nin Pol Pot’la ilgili olarak işaret ettiği de bu. Pol Pot’ların böylesine bir zihniyet ortamından beslendiklerini belirtirken, Aydınlanma düşüncesinin saptırılmasını kastediyordu.</span></p>

    <p class="duz" xml:lang="tr"><span class="duz1">Oysa, On Sekizinci Yüzyıl Aydınlanma düşüncesinin özünde yatan gerçek akıl, eleştirel akıldır. Büyük Alman filozofu Kant’ın 1784’te bir Alman dergisinde “Aydınlanma nedir?” sorusuna vermiş olduğu karşılık çok yalındır:</span></p>

    <p class="duz" xml:lang="tr"><span class="duz1">“Sapere aude! Kendi aklını kullanacak cesareti göster! Aydınlanmanın sloganı budur.”<a class="calibre1" href="#footnote-231-5" id="footnote-231-5-backlink">[5]</a> Bu yazısında Kant, insanların kendi yerine başkalarının düşünmesi kolaycılığına hemen kapılmalarını eleştirir. Oysa Aydınlanma’nın özünde yatan akıl, araştıran, soru soran, eleştiren, beynini başkalarına teslim etmeyen akıldır. Aklını sloganlara esir etmeyen düşüncedir, Aydınlanma Çağı’na damgasını vuran. Kendi başına fikir üretmeye çalışan akıldır. Kendisine verilmek istenenle yetinmeyen akıldır.</span></p>

    <p class="duz" xml:lang="tr"><span class="duz1">Öğrenmek sürekli kuşku beslemektir. Soru sormak, sorgulamaktır. “Her şeyi sorgula!”, Descartes’ın sözüdür. Farklı düşünmekten korkmamak, çekinmemektir. Sürüye katılmak değil, kendi olabilmek, birey olabilmektir. Ama aynı zamanda farklı olana, farklı düşünene tolerans göstermektir. Aydınlanma düşüncesi bence bunların özetidir. Batı’yı Batı yapan, Batı modernizmini yaratan, On Sekizinci Yüzyıl Aydınlanma Çağı’nın temelinde yatan düşünce böyle özetlenebilir.</span></p>

    <p class="duz" xml:lang="tr"><span class="duz1">Ya da Ortaçağ’ın kuşku beslemeyi, eleştirel düşünmeyi reddeden karanlığını işte böylesine bir “entelektüel devrim” yırtmıştır.</span></p>

    <p class="duz" xml:lang="tr"><span class="duz1">Aydınlanma’ya da eleştirel yaklaşmak gerekiyor. Ama bunu yaparken Aydınlanma düşüncesinin özgürlükçü özü çok iyi kavranmalı. Yoksa tuzağa, Pol Pot’ların kötü yoluna düşme ihtimali doğar. Aydınlanma Çağı’nın “eleştirel aklı”, bu harikulade “entelektüel devrim” zulme, cinayetlere dayanak da yapılabilir.</span></p>

    <p class="duz" xml:lang="tr"><span class="duz1">1789 Fransız İhtilali’nin Jakobenlerini düşün. “Terör Dönemi”nin gözü kara devrimcilerini... İhtilali, Kilise’yle Aristokrasi’nin muhtemel saldırılarından korumak için Paris’in orta yerinde giyotinler kurdular. Oluk gibi kan akıttılar. Ama kimine göre bu terör gerekliydi. “Fransız Devrimi’ni eleştirenler, ilk yıllarındaki kazanımlarını şiddet yoluyla savunmayı ilke edinmiş olan Jakobenlerin yöntemlerini eleştirmektedirler. Gerçekten, Jakoben yöntemleri bugün savunmaya kalkmak, o büyük devrimin getirdiği tüm kazanımları yadsımak, çağdışına düşmek anlamını taşır. Ama acaba o günlerde bu yöntemlere başvurmadan devrimi korumak mümkün müydü? Soru tartışmaya açıktır.”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Aydınlanma düşüncesinin temelinde yatan eleştirel aklı özünden saptıran ve insanlığa çok pahalıya mal olan bir başka deneme “komünizm” değil mi? Fransız düşünürü Raymond Aron’un deyişiyle bu “seküler” dinde “Allah”ın yerine “akıl” kondu. Akıl yoluyla mutlak gerçeğin yakalanacağı sanıldığı için de bu ideolojiden, gırtlağına kadar bağnazlığa saplanan siyasal hareketler, totaliter rejimler doğdu.</span></p>

    <p class="duz" xml:lang="tr"><span class="duz1">Peki ya bizdeki “Aydınlanmacılar”?..</span></p>

    <p class="duz" xml:lang="tr"><span class="duz1">İyi de bu kitap zaten ben dahil onların macerasını anlatmaya çalışıyor. Benim kendi siyasal yaşamöyküm de, bu topraklardaki “Aydınlanmacılar”ın öyküsüne bir ölçüde ışık tutmuş oluyor. İleride bu konu yine var.</span></p>

    <p class="arabaslik" xml:lang="tr"><span class="bold">Şiddetin övgüsünü yapmak, şiddeti sistemleştirmek...</span></p>

    <p class="duz" xml:lang="tr"><span class="duz1">Paris’te, Café Flore’da aldığın notlarda bir isim daha var: Frantz Fanon...</span></p>

    <p class="duz" xml:lang="tr"><span class="duz1">1924’te Martinique’te, Fransa’nın sömürgesinde doğmuş. Babası bir köylü. Paris’te felsefe ve tıp okumuş. İkinci Dünya Savaşı’nda Alman işgaline karşı savaşmış. Cezayir’de doktorluk yapmış ve Fransa’ya karşı kurtuluş savaşı verenlerin safında yer almış.</span></p>

    <p class="duz" xml:lang="tr"><span class="duz1">Frantz Fanon da Paris’ten geçmiş...</span></p>

    <p class="duz" xml:lang="tr"><span class="duz1">Şiddete, devrimci şiddete tapan biri...</span></p>

    <p class="duz" xml:lang="tr"><span class="duz1">Türkçesi:</span> <span class="italik-yaz">Bu Dünyanın Lanetlenmişleri</span><span class="duz1">. Günlüğünde Almancası yazılı:</span> <span class="italik-yaz">Die Verdammten dieser Erde</span><span class="duz1">.<a class="calibre1" href="#footnote-231-7" id="footnote-231-7-backlink">[7]</a> Yani Üçüncü Dünya’nın sömürülen, ezilen ulusları...</span></p>

    <p class="duz" xml:lang="tr"><span class="duz1">1966’da Almanya’da, Bremen’deyken tesadüfen okumuştum. Jean-Paul Sartre’ın önsözü ilginçti: “Avrupalılar bu kitabı okuma cesaretini gösterin. Okuduğunuz zaman kendinizden utanacaksınız.”</span></p>

    <p class="duz" xml:lang="tr"><span class="duz1">Fanon’un kitabı, şiddetin övgüsünü yapıyordu. Sistemleştiriyordu şiddeti. Yeni sömürgeciliği yok etmenin tek yolu şiddete başvurmaktı.</span></p>

    <p class="duz" xml:lang="tr"><span class="duz1">Batı sadece şiddetten anlardı!</span></p>

    <p class="duz" xml:lang="tr"><span class="duz1">Batı, sömürgelerinden sarılacaktı. Çember ağır ağır daralırken, kapitalizmi besleyen borular birer birer koparılacaktı. Bütün kötülüklerin kaynağında yatan emperyalist sistem önce kuşatılacak, giderek çökertilecekti. Örneğin petrol damarları, Ortadoğu halklarının devrimci isyanıyla kesilecek, böylece Avrupa kapitalizmi boğulacaktı! Üçüncü Dünya halklarının sömürüden kurtuluşuna giden yol böyle açılacaktı.</span></p>

    <p class="duz" xml:lang="tr"><span class="duz1">Kurtuluşa kadar da şiddete karşı şiddet, teröre karşı teröre başvurmaktan bir an bile kaçınılmayacaktı.</span></p>

    <p class="duz" xml:lang="tr"><span class="duz1">Şiddete tapmak! Bunun adı Fanonizm idi Fransa’da.</span></p>

    <p class="duz" xml:lang="tr"><span class="duz1">Kitabın iç kapağına kitabı satın aldığım tarihi yazmışım: ağustos 1966... Öylesine, ne olduğunu bilmeden aldığım kitaplardan biri. Ama 22 yaşında bir Mülkiye mezunu olarak Bremen’de Fanon’u ilk okuduğumda gerçekten heyecan duymuştum.</span></p>

    <p class="duz" xml:lang="tr"><span class="duz1">Galiba öyle. Baksana, kitapta işaret koymadığın yer kalmamış...</span></p>

    <p class="duz" xml:lang="tr"><span class="duz1">Bu kitap, “Ben bu hayatta ne olacağım?” sorusuyla kıvrandığım Almanya yıllarında bana ilaç gibi gelmişti. Hayatta tutanmak için bir dal arıyordum. Ne olduğunu kestiremiyordum. O günlerde içimde hiç eksik olmayan umutsuzluk duygusuyla kendi kabuğuma çekilmiştim. Yalnızlık çekiyordum. Kendimi hayatta nasıl tarif edeceğimi bilemiyordum. Bir aidiyet duygusu geliştirmek istiyordum. Ama nasıl, bilmiyordum, bilemiyordum.</span></p>

    <p class="duz" xml:lang="tr"><span class="duz1">Kavşaktaydın!</span></p>

    <p class="duz" xml:lang="tr"><span class="duz1">O kavşak noktalarım hiç bitmedi ki! Geleceğe ilişkin kararsızlık içinde bunalıyordum. Arayış içindeydim. Belki de bu umutsuzluk havası, solculuğa, Marksizm’e sığınmanın ilk tohumlarını serpti benim dolaştığım zihniyet toprağına...</span></p>

    <p class="duz" xml:lang="tr"><span class="duz1">1965’in sonbaharı. Yaş 21. Mülkiye’yi yeni bitirmiş, Almanya’da yaşayan genç bir adam...</span></p>

    <p class="duz" xml:lang="tr"><span class="duz1">Değişik duygu ve düşüncelerin her birinin beni bambaşka yönlere çekiştirdiği o bir buçuk yıl. Kendi iç kavgalarımla pençeleştiğim bir dönem...</span></p>

    <p class="duz" xml:lang="tr"><span class="duz1">Biliyorum. Bunalım Hasan! Öyle derlerdi sana.</span></p>

    <p class="duz" xml:lang="tr"><span class="duz1">Benliğimde yaşadığım çelişkileri bazen çözdüğümü sanırdım. Bazen de çözemeyip kendimi umutsuzluğun çukurunda bulurdum. Gün gelir kimlik arayışının sancıları olanca şiddetiyle bastırırdı. Bremen günleri... 1965, 1966. Değer yargılarımın, siyasal kişiliğimin biçimlenmeye başladığı bir dönem...</span></p>

    <p class="duz" xml:lang="tr"><span class="duz1">Çalıştığın nakliyat firması Karl Gross sana gayet iyi bir iş teklifinde bulunmuştu. Bu şirket aynı zamanda Türkiye’nin Bremen’deki fahri başkonsolosluğu idi. Daha ilginci, bu şirketin fahri başkonsolosluğu ta Osmanlı dönemine gidiyordu. Ve sana söylendiğine göre 1915 ya da 1916’da deden Cemal Paşa tarafından açılmıştı. O yüzden patronun oğlu ve damadı sana yakın ilgi gösterirlerdi. Ancak sana yaptıkları iş tekliflerini geri çevirmiştin. Gerekçeni anımsadın mı?</span></p>

    <p class="duz" xml:lang="tr"><span class="duz1">Ben sosyalistim, siz kapitalist!</span></p>

    <p class="duz" xml:lang="tr"><span class="duz1">Buna benzer bir gerekçeydi.</span></p>

    <p class="duz" xml:lang="tr"><span class="duz1">Evet evet! Yanında pansiyoner olarak kaldığım Frau Jansen’i de hatırlıyorum. Bana derdi ki: “Hasan bak, ben de Türkiye gibi bir ülkede yaşıyor olsaydım, sosyalist olurdum. Ama Almanya’da buna gerek yok!” Bu izah tarzı bana da makul gelirdi o zaman.</span></p>

    <p class="duz" xml:lang="tr"><span class="duz1">Belki de Frau Jansen, senin o ağır aksak üslubunla uzayıp gidebilecek “ideolojik tartışmaları” kısa kesmek için böyle derdi.</span></p>

    <p class="duz" xml:lang="tr"><span class="duz1">Olabilir. Bremen günleri güç günlerdi. İnsanın ne kadar karmaşık bir yumak olduğunu kendi benliğimde yaşadım.</span></p>

    <p class="duz" xml:lang="tr"><span class="duz1">Hâlâ da yaşamaya devam ediyorsun gibi geliyor bana. Belki de bu seni yaşatan, dinç tutan, yaşlansan bile ihtiyarlatmayacak bir özellik...</span></p>

    <p class="duz" xml:lang="tr"><span class="duz1">Abartma! Bremen günlerimde bir şeyin daha farkına varmıştım: cahilliğimin...</span></p>

    <p class="duz" xml:lang="tr"><span class="duz1">Ama unutma, Türkiye Cumhuriyeti Devleti de seni cahil bırakmak için sanki özel çaba sarf etmişti. Belki de “birlik beraberlik” bozulmasın diye az şey öğretmişti!</span></p>

    <p class="duz" xml:lang="tr"><span class="duz1">Her neyse, az biliyordum. Belki de o yüzden Marksizm’in klasiklerini ilk elime aldığımda o kadar kolay etkilenmiştim. Belki de onun için Frantz Fanon’un şiddet övgüsü zihinsel dünyamda derin izler bırakmıştı. Aklımın kolay paranteze alınması, kafamın boşluğundan ileri geliyordu belki de...</span></p>

    <p class="duz" xml:lang="tr"><span class="duz1">Belkisi yok, bundan dolayı... “İktidar namlunun ucunda” fikri, 1960’lı, 1970’li yılların bazı genç beyinlerinde niye bu kadar derin izler bıraktı ki? Bu açıdan kafaların boşluğu rol oynamadı mı? “Neden felsefeye ve düşünceye karşıyız? Ülkemiz, felsefeye ve düşünceye karşı almış olduğu olumsuz tavrın bedelini vaktiyle terör olaylarında çok acı bir şekilde ödemedi mi? Bir an o günleri anımsarsak: Hiçbir düşünsel ve felsefi birikimi olmayan Türk toplumu, birdenbire tıpkı Marlboro sigarası gibi spekülatif, ithal malı aşırı sağ sol düşüncelerin istilasına uğramadı mı? Yine daha önce hiçbir düşünsel-felsefi birikimi ve hazırlığı olmadığı için, sokağa karşı bir direnç gücünü oluşturması gereken üniversiteler de sokağa yenik düşmediler mi?</span></p>

    <p class="duz" xml:lang="tr"><span class="duz1">Oysa üniversiteler, düşünsel birer güç merkezi olmalıdırlar ve toplumu gerektiğinde düşünsel bakımdan koruyabilmelidirler. Bundan ötürü, felsefeden ve düşünceden korkmayalım diyor ve ekliyoruz: Felsefeye ve düşünceye gerek toplum gerekse eğitim katında ne kadar çok yer ve ağırlık verirsek, özgür ve demokratik bir topluma ulaşmada o kadar güvenlikli oluruz. Çünkü felsefe ve düşünce, çağdaş demokratik toplumun biricik güvencesidir.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Cehalet hiç peşimizi bırakmadı ki. Yaşayarak öğrenmek sanki hepimizin alın yazısıydı. Yolumuzu hep sınama yanılma yöntemiyle çalıştık.</span></p>

    <p class="duz" xml:lang="tr"><span class="duz1">Belki de yanılmaktan bıkmadık!</span></p>

    <p class="arabaslik" xml:lang="tr"><span class="bold">Deniz Gezmiş, ‘Che Guevara’nın yoluna inanıyorum’ dedi.</span></p>

    <p class="duz" xml:lang="tr"><span class="duz1">Şiddet tutkusu öyle tek boyutlu değil ama. Göründüğünden daha karmaşık bir olgu. Bu tutku sadece eşitsizliklerden, adaletsizliklerden dolayı ortaya çıkmıyor. Bu bakımdan mesela Fransız sömürgecilerin Cezayir’de, Vietnam’da, Kamboçya’da halka yaptıkları zulüm göz ardı edilemez.</span></p>

    <p class="duz" xml:lang="tr"><span class="duz1">Amerika’nın Vietnam’daki, Latin Amerika’daki kepaze sayfalarını da unutma! Bütün bunlar, Üçüncü Dünya devrimcilerinin, komünistlerinin saplandıkları şiddet ve terör tutkusunda hiç kuşkusuz rol oynadı. Oralardan bize de dalga dalga geldi bu şiddet merakı...</span></p>

    <p class="duz" xml:lang="tr"><span class="duz1">Hatta şiddete tapma...</span></p>

    <p class="duz" xml:lang="tr"><span class="duz1">İki kitap. İkisinin de yaprakları sararmış. Birini 1969’da Ankara’dayken, askerlik dönüşü,</span> <span class="italik-yaz">Devrim</span> <span class="duz1">dergisinde Doğan Bey’le çalışmaya başlarken satın almışım:</span> <span class="italik-yaz">Gerilla Savaşı ve Marksizm</span><span class="duz1">... Zülfü’nün, (Livaneli) Ekim Yayınları’ndan çıkmış.</span></p>

    <p class="duz" xml:lang="tr"><span class="duz1">Giriş notunda şunlar yazılı: “Karl Marx’tan günümüze kadar, kurtuluş ve sosyalizm uğruna yapılan silahlı mücadeleler üzerine yazılmış makalelerin derlemesi.”</span></p>

    <p class="duz" xml:lang="tr"><span class="duz1">Che Guevara’nın da bir makalesi var kitapta. Şu satırların altını çizmişsin: “Küba halkının Batista diktatörlüğüne karşı kazandığı silahlı zafer... Halkın gerilla savaşı yoluyla kendisini ezen bir hükümetten kurtulma yeteneği...”</span></p>

    <p class="duz" xml:lang="tr"><span class="duz1">Öbür kitap, Ant Yayınları’ndan çıkmış:</span> <span class="italik-yaz">Şehir Gerillası</span><span class="duz1">. Yazarı, Carlos Marighella. Brezilyalı bir devrimci. O tarihlerde ismi, gençliğin devrimci geyik muhabbetlerinde ne de çok geçerdi.</span></p>

    <p class="duz" xml:lang="tr"><span class="duz1">Hani o kapağında kurşun deliğini andıran delikler olduğu için devrimci gençlerin “üç delikli” diye andıkları kitap...</span></p>

    <p class="duz" xml:lang="tr"><span class="duz1">Altını çizdiğim satırlara bak:</span></p>

    <p class="duz" xml:lang="tr"><span class="duz1">“Biz terörizmden bombalı suikastlara girişimi anlıyoruz. Bu işlemlere patlayıcı yapımının teknik bilgisine sahip olanlar ile en soğukkanlı kişilerden başka kimse katılmamalı. Şehir gerillası desteğini elde etme amacıyla eylemini her zaman halkın çıkarları doğrultusunda sürdürmeli.”</span></p>

    <p class="duz" xml:lang="tr"><span class="duz1">İlginç olan kitabın yayın tarihi. Havana’da 1970’in ocak ayında çıkan kitap, altı ay sonra Türkçe’ye çevrilip haziran 1970’te bizde yayımlanmış. Unutma, özellikle 1970’tir, devrimci kesimde kır ve şehir gerillacılığına, dağa ve yeraltına merakın uç vermesi... Fokoculuk, yani devrimcilikte Latin Amerika modelinin rağbet görmesi o yıllarda başlar.</span></p>

    <p class="duz" xml:lang="tr"><span class="duz1">Kaç genç Marighella’nın bu satırlarının altını çize çize okudu?</span></p>

    <p class="duz" xml:lang="tr"><span class="duz1">Kaçı öldü?</span></p>

    <p class="duz" xml:lang="tr"><span class="duz1">Kaçı hayatını cehenneme çevirdi?</span></p>

    <p class="duz" xml:lang="tr"><span class="duz1">Kaçı genç yaşta idam sehpasında bitti?</span></p>

    <p class="duz" xml:lang="tr"><span class="duz1">Bunlardan biri Deniz Gezmiş değil mi? “1970’in sonları. Deniz hapishaneden çıktı, İstanbul’a geldi. Seninle konuşmam lazım dedi. Bomonti Bira Fabrikası’na kadar yürüdük. ‘Ben’ dedi Deniz, ‘Che Guevara’nın yoluna inanıyorum.’ Benim Che’yi çok sevdiğimi biliyor. ‘Ben inanmıyorum’ dedim. ‘O zaman Gürkan, yollarımız ayrıldı’ dedi.”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Che’nin yolu! Régis Debray’nin Castro ve Che Guevara’yı yücelten</span> <span class="italik-yaz">Devrimde Devrim</span> <span class="duz1">isimli kitabını herhalde unutmadın.</span></p>

    <p class="duz" xml:lang="tr"><span class="duz1">Eski İspanyol komünisti ve romancı Jorge Semprun,<a class="calibre1" href="#footnote-231-10" id="footnote-231-10-backlink">[10]</a> Régis Debray’yi bu kitabından dolayı suçlar:</span></p>

    <p class="duz" xml:lang="tr"><span class="duz1">“1960’larda Küba devriminin stratejik amaçları, Avrupa solunun tartışmalarında zaman zaman başlıca yeri işgal etmekteydi. Kendini dogmalardan, yasaklamalardan, hatta geleneksel komünist deneyimlerden kurtarmaya çalışan yeni sol demek daha doğru olacak bu sola.</span></p>

    <p class="duz" xml:lang="tr"><span class="duz1">1960’lı yılların ortalarında Paris’te yayımlanan bir İspanyolca dergide, Latin Amerika devriminin sorunlarını birçok açıdan ele alıp incelemeye başlamıştık. En hararetli tartışmalardan biri de Fokoculuk stratejisiydi. Yani Castro düşüncesinin belkemiğini oluşturan gerilla hücreleri stratejisi. Dergimizin sempatizanı olan pek çok İspanyol’a ve Latin Amerikalıya bu strateji akla yakın gelmiyordu.</span></p>

    <p class="duz" xml:lang="tr"><span class="duz1">Régis Debray, yayımladığı</span> <span class="italik-yaz">Devrimde Devrim</span> <span class="duz1">isimli kitabında karşıt görüşteki tüm bu makalelere çatmıştı. Her neyse, 1967 yazında Küba’ya yaptığım ilk yolculuğumda</span> <span class="italik-yaz">Devrimde Devrim</span> <span class="duz1">kitabı çok günceldi. Savaşçının kılavuzu ve teorik bir pratik yaratmakla meşgul gerillaların din kitabı olarak Régis Debray’nin bu denemesi, Küba’nın kültürel ve siyasal odaklarınca devrimci strateji alanında tek geçerli kitap ilan edildi.”</span></p>

    <p class="duz" xml:lang="tr"><span class="duz1">Jorge Semprun, 1974’te bir gün Régis Debray’yle bu konuyu tartışır. Debray’nin yanında Brezilyalı kadın arkadaşı vardır. Tartışmanın geçtiği mekân ilginçtir: Fransız sinemasıyla sahnesinin unutulmaz oyuncuları Simone Signoret ve Yves Montand’ın Paris’teki evleri.</span></p>

    <p class="duz" xml:lang="tr"><span class="duz1">“Régis Debray o akşam tartışmada ne zaman gerçekleri kabul etmek durumunda kalsa, itiraz ediyordu. ‘Haklı olabilirsin’ diyordu, ‘Söylediklerin belki de doğrudur. Ama bu gerçeğin dile getirilmesi iyi olmaz. Bu, düşmanın değirmenine su taşımaktır.’ Küba devriminin mitolojik imajını ayakta tutmak gerekiyordu.”</span></p>

    <p class="duz" xml:lang="tr"><span class="duz1">Burada dur bir dakika!</span></p>

    <p class="duz" xml:lang="tr"><span class="duz1">Niye?</span></p>

    <p class="duz" xml:lang="tr"><span class="duz1">Bizler de 1960’larda, hatta 1970’lerde aynı kafada değil miydik? O zamanlar şöyle demez miydik biz de: “141, 142 varken, yani komünizm, komünizm propagandası yasakken, onun övgüsünün yapılması hapislik suç iken, onun eleştirisi de yapılamaz, Sovyetler de eleştirilemez. Eleştirilirse, bu demokratlık olmaz, ahlaki olmaz.” O tarihlerde Sovyetler’e, Doğu Bloku ülkelerine gidenler, gördüklerinin fotoğrafını bu gerekçeyle tam olarak çekmekten kaçınırlardı. Çekseler bile yansıtmazlardı. Bazı tatsız gerçekleri, tıpkı Régis Debray’nin o zamanki kafasıyla, “Sınıf düşmanlarımızın, emperyalizmin değirmenine su taşır!” diye Türkiye kamuoyundan gizlemeyi tercih ederlerdi.</span></p>

    <p class="duz" xml:lang="tr"><span class="duz1">Bu konuda Aziz Nesin’in şu sözleri ilginçtir: “Ben sosyalizmin uygulanmasındaki yanlışları o ülkelere gittiğimde gördüm. Niçin yazmadım? Türk halkına yararı olacağına inanmıyordum.”<a class="calibre1" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz1">Türk halkına neyin yararlı neyin zararlı olacağına dair kararı Aziz Nesin verebiliyor!</span></p>

    <p class="duz" xml:lang="tr"><span class="duz1">Türk Ceza Kanunu’nun komünizmi, komünizm propagandasını yasaklayan ünlü 141. ve 142. maddeleri 1991’de, Turgut Özal döneminde kaldırıldığında artık Berlin Duvarı yıkılmış, yani komünizm çökmüştü.</span></p>

    <p class="duz" xml:lang="tr"><span class="duz1">İkinci Dünya Savaşı sonrasının Fransası’nda Albert Camus de manevi baskı altına alınır, “komünizme karşı hoşgörülü” olması için. O zamanlar “solcu”</span> <span class="italik-yaz">Combat</span> <span class="duz1">gazetesinin başyazarlığını yapmakta olan Camus’ye denir ki:</span></p>

    <p class="duz" xml:lang="tr"><span class="duz1">“Sovyetler’de Rus sanatçılara yapılan baskıların üstünde durursan, bu, gericilerin ekmeğine yağ sürer. Anglosaksonların İspanya’da Franco’yu destekliyor olmalarına da fazla takma! Zira bu destek de komünizmin işine yarıyor.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz-ilk-paragraf" xml:lang="tr"><span class="duz1">Jorge Semprun’un anlattığı o sahneye devam:</span></p>

    <p class="duz" xml:lang="tr"><span class="duz1">“Bu heyecanlı ama ciddi tartışmanın sonunda, Régis’nin yanındaki Brezilyalı genç kadın ağlamaya başlıyor. Kelimenin tam anlamıyla katıla katıla ağlıyor. Genç kadın kesik kesik cümlelerle, gözyaşları içinde, Brezilya’da silahlı mücadeleye karışan çok sayıdaki yakınının yazgısını anıyor. Ölenler, tutuklananlar, sürgüne gidenler. Yenilginin acı sonuçları... Göklere çıkarılan, propagandası yapılan Küba devrimi modelinin etkileri... Teorik yazıları, en başta da ne yazık ki</span> <span class="italik-yaz">Devrimde Devrim</span> <span class="duz1">kitabı... Latin Amerika gerillasının cebinde taşıdığı İncil’i...</span></p>

    <p class="duz" xml:lang="tr"><span class="duz1">Tartışma bitti tabii. Sessizlik sardı ortalığı. Hiçbirimiz, kaybolan dostları, yıkılıp giden hayalleri için ağlayan bu genç kadına bakmaya cesaret edemiyorduk. Böylesine bir umutsuzluğa verilecek bir yanıtımız da yoktu zaten. Bunun acısını paylaşabiliriz ama söz konusu çaresizliğin sorumlusu biz değiliz. Buna yanıt vermesi gereken Régis’tir. Bu muhasebeyi yapmak ona düşer.”<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz-ilk-paragraf" xml:lang="tr"><span class="duz1">Régis Debray’nin</span> <span class="italik-yaz">Devrimde Devrim</span> <span class="duz1">kitabında işlediği Latin Amerika devrimciliği, Fokoculuk benim neslimden de çok gencin kanına girdi denebilir.</span></p>

    <p class="duz" xml:lang="tr"><span class="duz1">Sinan Cemgil’i hatırla, o aslan gibi ODTÜ öğrencisini... Arkadaşlarıyla birlikte dağa çıktı. Mayıs 1971’de, Güneydoğu’daki Nurhak Dağları’nda iki arkadaşıyla birlikte jandarma baskınında öldürüldü.</span></p>

    <p class="duz" xml:lang="tr"><span class="duz1">Cemgil’in yaşamını yitirdiği baskından yaralı olarak kurtulan Mustafa Yalçıner, dağdayken bir günlük tuttu. 16 yıllık bir aradan sonra dağda geçen günlerini anlatırken şöyle dedi: “Ben bir Che hayranıydım. Che’yi bugün de çok severim. Onun günlükleri beni etkilemiş olmalı. Yazarken kendimin ve günlüğümün ele geçeğini düşünmüyordum. Tersine kısa sürede iktidara geleceğimize inanıyordum.”<a class="calibre1" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz1">37 yıllık yaşamının toplam 15 yılı hapiste geçmiş olan Mustafa Yalçıner, Che sevgisini 1987’de anlatmış...</span></p>

    <p class="duz" xml:lang="tr"><span class="duz1">1988 yılı mayıs ayında Régis Debray İstanbul’a geldi. Senin Yürütme Kurulu üyeliğini yaptığın Uluslararası Basın Enstitüsü (IPI) Genel Kurulu’na konuşmacı olarak katıldı. Onunla</span> <span class="italik-yaz">Cumhuriyet</span> <span class="duz1">için yapılan konuşmayı hatırlar mısın?</span></p>

    <p class="duz" xml:lang="tr"><span class="duz1">“Régis Debray,</span> <span class="italik-yaz">Devrimde Devrim</span> <span class="duz1">kitabının Türkiye’de bir kuşak üzerinde çok etkili olduğunu 70’li yılların sonunda öğrenmiş ve çok hayret etmiş. ‘Çünkü’ diyor, ‘O belli zaman ve mekân koşullarına bağlı bir kitaptı. Sadece Latin Amerika’ya aitti. Siyasal genellemeler yapan bir el kitabı değildi.’ Régis Debray bugün 50’lilerine yaklaşan politikacı-diplomat olgunluğuyla 20 yıl öncesine bakarken, ‘O zaman ülke ülke dolaşan profesyonel devrimcilerin her yerde devrim yapabileceğine inanıyorduk’ diyor.</span></p>

    <p class="duz" xml:lang="tr"><span class="duz1">Debray, Bolivya hapishanelerinden kurtulup Fransa’ya dönünce yayımladığı kitap ve makalelerde özeleştirisini yapıyor: ‘Silahların eleştirisini ve özeleştirimi yaptım. Yanlışlarımızı tahlil ettim. Ulusal özellikleri küçümsememizi, gerçek devrimlerin ulusal nitelikte olduklarını fark etmediğimizi anlattım.”<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz1">Berlin Duvarı’nın 1989’da yıkılmasından birkaç hafta önce Türk basınında Régis Debray’nin bir konuşması daha yayımlanmıştı. Çeyrek yüzyıl içinde yaşamış olduğu değişimi anlatıyordu Debray:</span></p>

    <p class="duz" xml:lang="tr"><span class="duz1">“Komünizm ile kapitalizm arasındaki ünlü çatışma sona erdi. Çünkü bir çatışma için iki taraf gerekli. Kapitalizm dünya ölçeğinde bu savaşı kazandı.</span></p>

    <p class="duz" xml:lang="tr"><span class="duz1">Soru: Sosyalizm sizce pazar ekonomisi ve demokrasiyle bağdaşır mı?</span></p>

    <p class="duz" xml:lang="tr"><span class="duz1">Pazar dinamiğine bir alternatif yoktur. Ama piyasanın diktatörlüğüne karşı bir alternatif gerekir ki, bu rolü de sosyal demokrasi oynamak durumundadır.</span></p>

    <p class="duz" xml:lang="tr"><span class="duz1">Soru: Eski düşüncelerinize göre çok farklı bir noktada olduğunuz gözlemleniyor.</span></p>

    <p class="duz" xml:lang="tr"><span class="duz1">Siyasetin pratiğini bırakmakla yetinmedim. Teorisini de bıraktım. Artık siyaset beni ilgilendirmiyor. Çünkü savaş kaybedildi. Teoriler geliştirmenin, analizler yapmanın hiçbir yararı yok. Biz Avrupalılar için önemli sorun kalmadı. İşsizlik sigortası var. Eğitim herkes için güvence altında. Ortalama yaş kadınlarda 80’e ulaştı. Bir Fransız olmanın bencilliği içinde söylüyorum. Benim için artık siyasetle uğraşmak zaman kaybıdır.</span></p>

    <p class="duz" xml:lang="tr"><span class="duz1">Soru: Kendinizi nerede görüyorsunuz? Solda mı, sağda mı?</span></p>

    <p class="duz" xml:lang="tr"><span class="duz1">Solu gene de tercih ediyorum. Çünkü sağdan daha az vahşi ve daha az aptal. Ama ne Sovyetler Birliği için, ne Üçüncü Dünya için, dünya pazarına dayalı ekonominin bir alternatifinin olduğunu düşünüyorum... Sosyal demokrasi komünizme karşı bir zafer kazanmıştır.</span></p>

    <p class="duz" xml:lang="tr"><span class="duz1">Soru: Düşüncelerinizin değişmesinde yaşlanmanızın da rolü yok mu? Biliyorsunuz, Bernard Shaw şöyle demiş: ‘Yirmisinde komünist değilseniz kalbiniz, kırkında hâlâ komünistseniz aklınız yok demektir.</span></p>

    <p class="duz" xml:lang="tr"><span class="duz1">Devrimci kişi hile yapmayan, kendi kendine de başkasına da yalan söylemeyen kişidir. Latin Amerika’dan bu yana daha yaşlı olduğum için daha tutucu olduğumu sanmıyorum. Durum değişti. Düşüncelerim de değişti. Ama kim bilir, belki de Shaw haklıdır.”<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Régis Debray’nin bu sözlerinden yirmi yıl önce Türkiye’de devrimci gençler, onun Fokoculuğu yücelten</span> <span class="italik-yaz">Devrimde Devrim</span> <span class="duz1">broşürünü okuyup, yollarda sloganlar atarak Che’nin düşlerini kovalıyorlardı. “1968 kasım ayının ilk günleriydi. Bir grup genç, 1968 haziran işgallerinin ardından bir yürüyüş düzenlemiştik. Yürüyüş 29 Ekim’de Samsun’dan başladı. 10 Kasım’da Ankara’da sona erecekti. ‘Tam bağımsızlık için Mustafa Kemal yürüyüşü’ adını verdiğimiz bu eylem büyük yankı yaratmıştı.</span></p>

    <p class="duz" xml:lang="tr"><span class="duz1">Yürüyüşe o dönemin önde gelen bütün gençlik liderleri katılıyordu. Başta Deniz Gezmiş olmak üzere Bozkurt Nuhoğlu, Kâzım Kolcuoğlu, Cihan Alptekin, Mustafa Gürkan, Atilla Sarp, Doğu Perinçek, Cengiz Çandar, Mustafa Lütfi Kıyıcı yürüyüşteki bazı isimlerdi.</span></p>

    <p class="duz" xml:lang="tr"><span class="duz1">Yürüyüşün belli etaplarında konaklıyorduk. Deniz Gezmiş her konakladığımızda yeni elde ettiği kitapları bize merakla gösteriyordu. Kitaplar Küba devrimi üzerineydi. 68, Che’nin ölümünün taze olduğu yıllardı. Kendimizi birer Che, Fidel adayları olarak görüyorduk. Bizler de bu haksız düzene ayaklanacak, halkı da arkamıza alarak sosyalizmi kuracaktık. İçimizde Küba devrimi deneyine en çok ilgi gösterenlerden birisi Deniz Gezmiş’ti. Che’nin ölümünden önceki sözlerini ezbere biliyor, Castro ve Guevera’nın Sierra Maestra’larda başlattığı isyanın hangi yolları izlediğini ayrıntılarıyla anlatıyor, Türkiye devrimi üzerine bu mücadeleden örnekler çıkarmamız gerektiğini söylüyordu.”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz1">Che o yıllarda 68 kuşağı için gerçekti. Düşlerimizde henüz ölmemişti. “Akşam televizyonda Che’nin 8 ekim 1967’de Bolivya’da öldürüldüğünü ve bugün yirminci senei devriyesi olduğunu söylediler. Şimdiki gençliğin Che’yi unuttuğunu, oysa altmışlı yılların belli başlı gençlik mitoslarından biri olduğunu belirttiler. Bizim Che ile yolculuğumuz ise Gümüşsuyu’ndan Dolmabahçe’ye inen güzergâhta başlamıştı. Romantiktim. Yeni Harman içiyor, Beatles dinliyor, tempo tutuyorduk:</span></p>

    <p class="duz" xml:lang="tr"><span class="duz1">‘İki, üç, dört daha fazla Vietnam</span></p>

    <p class="duz" xml:lang="tr"><span class="duz1">Ernesto’ya selam</span></p>

    <p class="duz" xml:lang="tr"><span class="duz1">Ho, Ho, Ho Şi Min!’</span></p>

    <p class="duz" xml:lang="tr"><span class="duz1">Bıyıklarımız yoktu. Odalarımıza Che’nin resmini yapıştırmışsak da henüz François Hardy’nin resmini indirmemiştik. Ernesto’ya selam verip, yeniden Taksim’e çıkıp kitapçıdan</span> <span class="italik-yaz">Gerilla Günlüğü</span><span class="duz1">’nü almamız, cumartesi partilerine gitmemize ve romantik aşklar tahayyül etmemize engel değildi.</span></p>

    <p class="duz" xml:lang="tr"><span class="duz1">Sonra, Gümüşsuyu-Dolmabahçe güzergâhıyla yetinmedik. Birinci içer olduk ve boyumuz bir karış büyüdü. Bitmeyen bıyıklarımızla Gürcü’nün bıyıklarını taklit ettik. Felsefenin ‘temel ilkeleri’ni ve bubi tuzaklarını öğrendik. Beatles yerine ‘baltasını bileyen’ şarkılar dinledik. Taksim’e çıktığımızda ‘Söke ağalarından ve Amerikan gazozlarından’ hesap soran gazeteler sattık. Aydınlık’ların alacaları ve beyazları; halk savaşlarının şehirlileri ve köylüleri arasında seçimler yaptık. Cumartesi partilerini ve aşk tahayyüllerini unuttuk. Daha çok devrimci ve daha az romantik olduk. Felsefenin ‘temel ilkeleri’ ve bubi tuzakları hakkında bilgimiz enginleştikçe zaten iğreti olan romantizmimizden eser kalmadı. Eğer biz Gümüşsuyu-Dolmabahçe güzergâhından saptıysak; Yeni Harman yerine Birinci cigarası içip ciğerlerimizi paraladıysak, ‘balta bileyen’ şarkılara temayül ettiysek, biz suçluysak da, tek suçlu biz değiliz.”<a class="calibre1" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz1">Hep aynı duygular... Suçluluk... Vicdan muhasebesi...</span></p>

    <p class="duz" xml:lang="tr"><span class="duz1">Doğal değil mi? İnsanlar hayallerine, umutlarına ihanet etmek istemezler.</span></p>

    <p class="duz" xml:lang="tr"><span class="duz1">Öyle ama Che’yi de düşün! O yalnız bizim düşlerimizdeki bir efsane değil ki. Bir de gerçekleştirmek istedikleri vardı. Che Guevara yaşamış olsaydı ne olurdu, söylesene. Castro’nun Kübası ne hallere geldi. Bir despotun yönetiminde Küba, sefalet içinde. “Seks turizmi”ne önderlik ediyor ne yazık ki...</span></p>

    <p class="duz" xml:lang="tr"><span class="duz1">Diyorsun ki şimdi bütün bunları Che’nin düşüncesinden ayırt etmek mümkün mü? Ya da Che’yi anlatırken bugünkü Küba gerçeğini göz ardı edebilir misin?</span></p>

    <p class="duz" xml:lang="tr"><span class="duz1">Yalnız devrimci romantizm yetmiyor birtakım şeyleri anlatmaya. “Che’nin yaşasaydı, Castro gibi biri olacağını ve Castro’ nun basiretsiz, sıradan, kanlı bir Üçüncü Dünya diktatöründen başka bir şey olmadığını hiç kimse söylemiyor. Che’nin ‘saf romantik devrimciliği’nin, Kongo’daki başarısız isyan hareketinde ya da Bolivya’daki sekiz aylık gerillacılık oyununda kaç yiğit delikanlıyı boşu boşuna kırdırdığını saymıyor hiç kimse. Koca bir kuşağın Türkiye’den Paris’e, Latin Amerika’dan Prag’a milyonlarca gencin göğüslerinde onun resmiyle yürüdüğü o ‘romantik macera’nın acı bilançosunu hesaplamıyor.”<a class="calibre1" href="#footnote-231-19" id="footnote-231-19-backlink">[19]</a></span></p>

    <p class="arabaslik" xml:lang="tr"><span class="bold">“Yalanlar bizi yalanlardan kurtarmaz!”</span></p>

    <p class="duz" xml:lang="tr"><span class="duz1">Her şey bu kadar olumsuz mu?</span></p>

    <p class="duz" xml:lang="tr"><span class="duz1">Ne demek istiyorsun?</span></p>

    <p class="duz" xml:lang="tr"><span class="duz1">Şöyle bir düşün! Che’nin düşlerini kovalayan genç insanları düşün! Onların romantizmiyle iç içe geçen başkaldırıları bir yerde düzenin kendini gözden geçirmesine yol açmadı mı? İnsanları zoraki de olsa demokrasi konusunda düşündürtmedi mi? Hiç olmazsa bir kısım kafalarda zihinsel demokratikleşmeye yol açmadı mı?</span></p>

    <p class="duz" xml:lang="tr"><span class="duz1">İlle de olumlu bir taraf yakalama çabası... Unutma, 12 Mart, 12 Mart öncesinin demokrasi çıtasını yükseltmedi, düşürdü. 12 Eylül de öyle. Özünde antidemokratik kesintilerdi. Demokratik hak ve özgürlükler bu darbelerle ileriye gitmedi, geriledi.</span></p>

    <p class="duz" xml:lang="tr"><span class="duz1">Ama yine de bir dip dalgadan söz edilemez mi?</span></p>

    <p class="duz" xml:lang="tr"><span class="duz1">Düzene meydan okumalar, çekilen acılar, ağır aksak da olsa herkese demokrasinin değerini öğretmeye başladı. Demokrasi içinde bir arada yaşamanın nasıl olabileceği konusunda, siyasal yelpazenin değişik yerlerinde bulunan insanlar düşünmeye, uzlaşma noktaları bulmaya yöneldiler.</span></p>

    <p class="duz" xml:lang="tr"><span class="duz1">Bu yavaş bir süreçti.</span></p>

    <p class="duz" xml:lang="tr"><span class="duz1">Ama işledi. Diyalog, hoşgörü, tolerans, karşılıklı tahammül gibi sözcükler kulaklara daha çok çalınmaya başladı. Kafalarda demokrasi kültürü biraz daha ışımaya yüz tuttu.</span></p>

    <p class="duz" xml:lang="tr"><span class="duz1">Bütün bunlar da kendiliğinden olmadı. Ama bir nokta daha var: her askeri darbeyle birlikte birtakım kafaların duvara çarpması da bu değişiklik sürecini etkilemedi mi? Kendini düşün! 12 Mart öncesinde çoğulcu demokrasiyi sevmezdin. Cici demokrasi, Filipin demokrasisi derdin. Halkın oyuyla gelen Meclis’in kapısına kilit vurulmasını, Türkiye’nin kurtuluşu için bir başlangıç noktası olarak düşünürdün. Ama ne var ki 12 Mart’la başlayan süreçte öbür uca, demokratik düşünceye doğru savrulmaya başladın. Çoğu kişi de demokrasinin erdemini askeri darbelerden sonraki acılı dönemlerdeki düşünce egzersizleriyle yakalamadı mı? Öyle oldu. Bazı kopuşlar, çekilen acılar, demokrasi için ödenen zorunlu bedeller oluyor.</span></p>

    <p class="duz" xml:lang="tr"><span class="duz1">Bırak devam edeyim!</span></p>

    <p class="duz" xml:lang="tr"><span class="duz1">12 Mart öncesi Demirel’i iktidardan düşürecek tertiplerin içinde ufak roller edinmiştin. 12 Eylül sonrası Demirel’le aynı cephede, demokratik haklar için mücadele ettin sayılır. Bir nokta daha var. Türkiye’de 1960’ların ikinci yarısında yükselmeye başlayan şiddet hareketlerinde gençler aynı zamanda kullanıldı. Bunu unutma! Soğuk Savaş’ın en keskinleştiği dönemlerde Türkiye’yi istikrarsızlaştırmak isteyen dış güçler -özellikle Moskova- bir yanda, rejimi daha dar bir demokratik çerçeveye oturtmak işine gelen iç güçler -yani sağ iktidarlar- diğer yanda, bu genç insanları kışkırtmadılar mı? 12 Mart darbesine, 12 Eylül darbesine giden yollar böylesi kışkırtmalarla, iğrenç provokasyonlarla dolu değil mi?</span></p>

    <p class="duz" xml:lang="tr"><span class="duz1">Şiddet derken nerelere geldik. Şiddetin şiddeti doğurduğu, beslediği bir gerçek. 1960’larda özellikle yaşadık bunu. “1960’ların ikinci yarısından itibaren, devletin sosyalist sola karşı politikası... Önce TİP’e saldırılmıştı. Legal bir parti olan TİP’e... O dönemde de ‘faili meçhul cinayet’ olayları yaşandı. Ülkücüler örgütlenip saldırdı. Sol da silahlandı. Solun bazı kesimleri silaha tapmaya başladı. Böylece sol kazanamayacağı bir mücadele biçimini kabule zorlandı. Türk devleti de yasakları ve antidemokratik yapısıyla, herhangi bir ciddi muhalefetin yasal temelini ortadan kaldırıyor. O fikre inananları yasadışılığa, silahlı mücadeleye çekiyor. Sonra tepesine çöküp eziyor. Bunu içten ve dıştan eleştirene ‘Ne yapabilirim? Silahlı haydut’ diyor.”<a class="calibre1" href="#footnote-231-20" id="footnote-231-20-backlink">[20]</a></span></p>

    <p class="duz" xml:lang="tr"><span class="duz1">Şiddeti mi savunuyorsun? Mazur mu gösteriyorsun? Devlet doğru dürüst demokrasiye geçit vermediği için insanların elde silah dağa çıkmalarının meşru olduğunu mu anlatmak istiyorsun?</span></p>

    <p class="duz" xml:lang="tr"><span class="duz1">“Biz, bize saldırıldığı için, Amerikalardan planlanan bir iç savaş stratejisiyle karşı karşıya kaldığımız için kendimizi savunmak zorunda kaldık. Biz, geçmişimizde en meşru hakkımız olan kendimizi ve varlığımızı korumak zorunda olduğumuz için bu araçlara başvurduk.”<a class="calibre1" href="#footnote-231-21" id="footnote-231-21-backlink">[21]</a></span></p>

    <p class="duz" xml:lang="tr"><span class="duz1">Aynı bakış açısı Alparslan Türkeş’te de vardı. Radikal sağı savunurken “Komünistler saldırdığı için ülkücü gençlik silaha sarılmak zorunda kaldı” derdi.<a class="calibre1" href="#footnote-231-22" id="footnote-231-22-backlink">[22]</a></span></p>

    <p class="duz" xml:lang="tr"><span class="duz1">Taraflar, Türkiye’de şiddeti hep böylesine, farklı uçlarda da olsa birbirine benzer bakış açılarıyla meşrulaştırmaya çalıştılar. Silahlı mücadeleden yana olan solcular, radikaller “Madem demokrasi yok, biz de kapalı olan kapıyı silah zoruyla açmakta serbestiz!” derdi.</span></p>

    <p class="duz" xml:lang="tr"><span class="duz1">Ancak, ne kadar samimiydi bu izah tarzı? Çünkü gençler dahil büyük çoğunluğumuz, çokpartili rejimi küçümser, Batı demokrasisi deyince tüylerimiz diken diken olurdu. Biz gerçek demokrasiden, proletarya diktasını, “Üçüncü Dünya” ülkelerinin tekpartili otoriter rejimlerini, Sovyetler’deki, Çin’deki ya da Küba’daki diktatörlükleri anlardık.</span></p>

    <p class="duz" xml:lang="tr"><span class="duz1">Ama rejim gençlerin üstüne silahla yürümeseydi... Faili meçhul cinayetler işlenmeseydi... Türkiye İşçi Partisi gibi yüzü Moskova’ya dönük duran ama parlamento zemininde 1960’lı yıllarda legal olarak çalışan örgütlerin yolu kapatılmasaydı... 1960’ların sonunda Demirel’in Adalet Partisi iktidarı, “iti ite kırdırma” politikalarına sapmasaydı... Devlet o kadar hoyrat davranmasaydı... O zaman gençlik kesiminde şiddet böylesine bir tutku haline gelmeyebilir, bizim gibi</span> <span class="italik-yaz">Devrim</span> <span class="duz1">dergisinin etrafında toplanmış radikallerin etkisi de en aza inebilirdi.</span></p>

    <p class="duz" xml:lang="tr"><span class="duz1">Bunda gerçek payı var. Ama şimdi bütün bunlar bir yerde spekülasyon. Keşkelerle dolu, tartışmaya açık fikir jimnastikleri. Yumurta-tavuk tartışması... Artık tarihi yeniden yaşamak mümkün değil. Tarih tarihtir! Ancak, çıkaracağımız derslerle geleceğin barışını kurabiliriz.</span></p>

    <p class="duz" xml:lang="tr"><span class="duz1">Deniz’ler idam edildi!</span></p>

    <p class="duz" xml:lang="tr"><span class="duz1">Onları geri getiremezsin. Öylesine olaylar yaşadık ki yüreklerimiz acıdı. Artık yapılabilecek tek şey var.</span></p>

    <p class="duz-son-paragraf-2-xxx" xml:lang="tr"><span class="duz1">Biliyorum. Kendi kendimizle hesaplaşmak! İç muhasebe! “Kim ki kendi geçmişiyle hesaplaşmaktan korkar, o asıl gelecek olandan korkmalıdır. Yalanlar bizi yalanlardan kurtarmaz!”<a class="calibre1" href="#footnote-231-23" id="footnote-231-23-backlink">[23]</a></span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Bernard-Henri Lévy,</span> <span class="dipnot-italik">Yeni Yüzyıl</span> <span class="dipnot">gazetesi, 20 haziran 1997, s. 17.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot-italik">Avrupa’yı Düşünmek</span><span class="dipnot">, Edgar Morin, Afa Yayınları, İstanbul, 1987, s. 130-131.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot-italik">The Economist</span><span class="dipnot">, 16 mart 1996, s. 93.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot-italik">Açık Toplum ve Düşmanları, Hegel, Marx ve Sonrası,</span> <span class="dipnot">Karl Popper, Remzi Kitabevi, 1989, İstanbul, s. 19.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">“Beantwortung der Frage: Was ist Aufklaerung?”</span> <span class="dipnot-italik">Berlinische Monatsschrift</span><span class="dipnot">, 12 aralık 1784.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Ali Sirmen,</span> <span class="dipnot-italik">Cumhuriyet</span> <span class="dipnot">gazetesi, 13 şubat 1991, s 3.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot-italik">Die Verdammten dieser Erde</span><span class="dipnot">, Frantz Fanon, Suhrkamp Verlag, 1966, Frankfurt am Main.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot-italik">Cumhuriyet</span><span class="dipnot">’in birinci sayfasında 7 şubat 1987’de çıkan yazımda, Prof. Dr. İsmail Tunalı’dan yaptığım bir alıntı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">68’in liderlerinden Mustafa Gürkan anlatıyor,</span> <span class="dipnot-italik">Aktüel</span> <span class="dipnot">dergisi, 14-20 mayıs 1998 sayısı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">1980’lerde İspanya’daki Sosyalist hükümet döneminde kültür bakanlığı da yaptı.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot-italik">Aziz Nesin’le Söyleşi</span><span class="dipnot">, Alpay Kabacalı, TÜYAP Yayını, 9. İstanbul Kitap Fuarı, ekim 1990, s. 63.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Olivier Todd,</span> <span class="dipnot-italik">Albert Camus, A Life</span><span class="dipnot">, Chatto and Wihdus, Londra, 1997, s. 235.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot-italik">Yves Montand: Ve Hayat Devam Ediyor</span><span class="dipnot">, Jorge Semprun, Afa Yayınları, 1989, s. 119-127.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">“Nurhak Dağları’nda Altı Ay”, yazı dizisi,</span> <span class="dipnot-italik">Söz</span> <span class="dipnot">gazetesi, 26 aralık 1987, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Okay Gönensin’in Régis Debray’yle konuşmasından,</span> <span class="dipnot-italik">Cumhuriyet</span> <span class="dipnot">gazetesi, 12 mayıs 1988, s. 9.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Ahmet Taner Kışlalı’nın Régis Debray’yle konuşması,</span> <span class="dipnot-italik">Nokta</span> <span class="dipnot">dergisi, 29 ekim 1989, sayı 43, s. 94.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Oral Çalışlar,</span> <span class="dipnot-italik">Cumhuriyet Dergi,</span> <span class="dipnot">5 kasım 1995.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot">Hadi Uluengin,</span> <span class="dipnot-italik">Cumhuriyet</span> <span class="dipnot">gazetesi, 18 ekim 1987, s. 6.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">Gülay Göktürk,</span> <span class="dipnot-italik">Yeni Yüzyıl</span> <span class="dipnot">gazetesi, 17 temmuz 1997 ve 11 ağustos 1998 yazıları.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-20-backlink" id="footnote-231-20">20</a>]<span class="dipnot">Murat Belge,</span> <span class="dipnot-italik">Aktüel</span> <span class="dipnot">dergisi, ekim 1995, sayı 222.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-21-backlink" id="footnote-231-21">21</a>]<span class="dipnot">Taner Akçam,</span> <span class="dipnot-italik">2000’e Doğru</span> <span class="dipnot">dergisi, 22-28 kasım 1987.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-22-backlink" id="footnote-231-22">22</a>]<span class="dipnot">22 kasım 1987 akşamı bir televizyon programında MHP lideri Türkeş’in açıklamalarından.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-23-backlink" id="footnote-231-23">23</a>]<span class="dipnot">Vaclav Havel,</span> <span class="dipnot-italik">Time</span> <span class="dipnot">dergisi, 6 ağustos 1990.</span></p>
      </div>
    </div>
  </div>
</body>
</html>