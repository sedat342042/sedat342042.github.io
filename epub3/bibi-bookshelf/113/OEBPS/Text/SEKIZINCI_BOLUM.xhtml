<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>SEKIZINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="sekizinci-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Sekizinci bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Felsefenin Temel İlkeleri...</span></h2>

    <p class="arabaslik" xml:lang="tr"><span class="bold">Bir gün bir kitap okudum, hayatım değişti!</span></p>

    <p class="duz" xml:lang="tr"><span class="duz1">“Bir gün bir kitap okudum ve bütün hayatım değişti.” Orhan Pamuk’un romanı böyle başlar. Devrimciliği daha çok kitaplardan, köşe yazılarından öğrenen benim kuşağımın macerasını şu satırlar güzel anlatır:</span></p>

    <p class="duz" xml:lang="tr"><span class="duz1">“Şöyle dedim kendime: ‘Korkma git! O dünya, kitaptaki dünya, doğru dünya!’ Ama korkuyordum da...</span></p>

    <p class="duz" xml:lang="tr"><span class="duz1">Niye?</span></p>

    <p class="duz" xml:lang="tr"><span class="duz1">Bir kitap okuyup hayatı kaymış benim gibilerin başlarına gelenleri işitmiştim de ondan.</span> <span class="italik-yaz">Felsefenin Temel İlkeleri</span> <span class="duz1">diye bir kitap okuyup, bir gecede okuduğu her kelimeye hak verip, ertesi gün</span> <span class="italik-yaz">Devrimci Proleter Yeni Öncü</span><span class="duz1">’ye katılıp, üç gün sonra banka soygununda enselenip on yıl yatanların hikâyelerini duymuştum. Ya da</span> <span class="italik-yaz">İslam ve Yeni Ahlak</span><span class="duz1">, ya da</span> <span class="italik-yaz">Batılılaşma İhaneti</span> <span class="duz1">gibi kitaplardan birini okuyup, bir gecede meyhaneden camiye geçip, buz gibi soğuk halıların üzerinde, gülsuyu kokuları içinde elli yıl sonra gelecek ölümü sabırla beklemeye başlayanları da biliyordum.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Niye bu kadar kolaydı, bir zihniyet dünyasından öbürüne bir anda zıplamak? Akla kara arasında şıpın işi yer değiştirmek... “Bu bence bizim gibi ülkelere özgü çok geleneksel bir tema. Yani birazcık ‘modern hayat’ öncesi; sihir, esrar, iksir ya da şifa gibi kelimelerin günlük hayatın içerisinde anahtar olduğu, umut veren bir hayatı çağrıştıran bir şey.</span></p>

    <p class="duz" xml:lang="tr"><span class="duz1">Ama öte yandan benim gibi birinin, kendi özyaşamı içerisinde çok sık gördüğü bir şeydir. Politzer’in,</span> <span class="italik-yaz">Felsefenin Temel İlkeleri</span><span class="duz1">’ni okudum ve bütün dünyam değişti, o günden itibaren ben bir Marksistim diyen ya da bunun İslamcı uyarlamasını yaşayan pek çok kişiyle karşılaştık.</span></p>

    <p class="duz" xml:lang="tr"><span class="duz1">Bu hayatın, dünyanın sihrinin sanki kısaca bize fısıldanıverileceği yanılsamasıdır. Aynı şekilde hep şunu bekliyoruz: bir başbakan seçeceğiz ve bütün hayatımız değişecek! Bir Milli Piyango bileti alacağız ve bütün hayatımız değişecek! Bir çeşit sihirli, şifa kelimesiyle anlatılabilecek bir ‘kurtuluş’ umudu...</span></p>

    <p class="duz" xml:lang="tr"><span class="duz1">Ancak bu çeşit umudun renkleriyle teselli bulabilen bir bahtsızlar dünyasında yaşıyoruz ve hepimiz de öyleyiz. Onun için ‘Bir gün bir kitap okudum ve bütün hayatım değişti’ cümlesi, çıkış noktası olarak hepimizin içine işlemiş...”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Bir kitap okuyunca hayatı değişenler, kayanlar o kadar çoktur ki! Örneğin Soljenitsin gençliğinde Lenin’in</span> <span class="italik-yaz">Materyalizm ve Ampiriokritisizm</span> <span class="duz1">isimli kitabını okuduktan sonra şöyle der: “İliklerime kadar inanır hale geldim. En ufak bir kuşkum yok artık! En ufak bir tereddütüm de kalmadı. Hayat artık gözlerimin önünde bir kristal kadar netti.”<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Bu konunun üstünde niye bu kadar duruyorsun?</span></p>

    <p class="duz" xml:lang="tr"><span class="duz1">Çünkü benim de hayatımı değiştiren kitaplar var. Bunların başında Georges Politzer’in</span> <span class="italik-yaz">Felsefenin Temel İlkeleri</span> <span class="duz1">geliyor. Politzer kitabı için şunları söyler: “Marx ve Engels’in ve onların en büyük öğretilileri Lenin ve Stalin’in ana fikirlerini öğrenmek isteyenlere yardımcı olmaktır.”</span></p>

    <p class="duz" xml:lang="tr"><span class="duz1">Ne zaman okumuştun?</span></p>

    <p class="duz" xml:lang="tr"><span class="duz1">Almanya dönüşü, askere giderken. 1967 yılı başları olmalı. Başlayınca elimden düşmemişti. Heyecanlanmıştım. Çok anlaşılır bir kitaptı. Bitirdiğim zaman gerçekten dünyam değişmişti! Hayatı, dünyayı ve insanı çözmüştüm! Yeni bir siyasi kimlik edinmiştim artık. Türkiye’yi çok çabuk, çok kolay değiştireceğime kesin inanmıştım.</span></p>

    <p class="duz" xml:lang="tr"><span class="duz1">Demek bu kadar kolay oldu.</span></p>

    <p class="duz" xml:lang="tr"><span class="duz1">Kafamın içi o denli boş olmasa, bu kadar kolay olabilir miydi? Bir kitap böylesine derin izler bırakabilir miydi? Böylesine köklü bir zihinsel değişikliğe yol açabilir miydi?</span></p>

    <p class="duz" xml:lang="tr"><span class="duz1">Arkasından başka kitaplar okudun. Biri, Rus yazarı Gladkov’un</span> <span class="italik-yaz">Çimento</span> <span class="duz1">isimli romanı...</span></p>

    <p class="duz" xml:lang="tr"><span class="duz1">Trabzon’da, askerdeyken almıştım. Erdoğan Tokatlı çevirmiş Türkçe’ye. Gün Yayınları’ndan çıkmış.</span></p>

    <p class="duz" xml:lang="tr"><span class="duz1">Önsözüne düşülen nota bak: “Stalin’in en sevdiği roman...” Kitabın arka kapağındaki tanıtma yazısı da ilginç: “İlerici zinde güçlerle, sinsi, sabotajcı ve tutucu burjuva kalıntıları arasındaki amansız savaş...”</span></p>

    <p class="duz" xml:lang="tr"><span class="duz1">Son satırların altını da çizmişsin:</span></p>

    <p class="duz" xml:lang="tr"><span class="duz1">“Glep, sonra eline bir kırmızı bayrak aldığını ve bu bayrağı üç defa işçilere doğru salladığını hatırladı. Yer gök tekrar ve bu sefer inanılmaz bir gümbürtüyle inledi. İşçiler fabrikanın düdük sesleriyle birlikte haykırıyorlardı. İşçiler dans ediyorlardı.”</span></p>

    <p class="duz" xml:lang="tr"><span class="duz1">Ama yıllar sonra göz gezdirdiğimde ne kadar sıradan, ne kadar yavan bir roman olduğunu görmüştüm. Ancak 1960’ların sonlarında beni ateşlemişti bu roman. “Devrimci” yapmış, “işçi sınıfı davası”na angaje etmişti.</span></p>

    <p class="duz" xml:lang="tr"><span class="duz1">Arthur Koestler 1930’da 25 yaşındayken, Lenin’in “Devlet ve Devrim” isimli broşürünü okur okumaz komünist olduğuna kanaat getirmiş. Berlin’de derhal Alman Komünist Partisi’ne başvurmuş üye olmak için. Şu sözler Koestler’in:</span></p>

    <p class="duz" xml:lang="tr"><span class="duz1">“Kitabı okur okumaz beynimde bir ışık çaktı. Geçmişimde beni bunaltmış bütün soruların, bütün kuşku ve iç çatışmalarımın, hepsinin cevapları artık belli olmuştu kafamda... Bundan sonra hiçbir şey iç barışımı ve huzurumu bozamazdı.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Tozlu raflardan bir kitap daha: Ostrovski’nin</span> <span class="italik-yaz">Ve Çeliğe Su Verildi</span><span class="duz1">’si...</span></p>

    <p class="duz" xml:lang="tr"><span class="italik-yaz">Çimento</span><span class="duz1">’dan daha çok etkilemişti beni. Trabzon’da, 1969 yılında okumuştum.</span></p>

    <p class="duz" xml:lang="tr"><span class="duz1">Otuz yıl sonrayı hatırla. 1997’de bir New York seyahatinden dönerken uçakta Che Guevara’nın yaşamöyküsünü anlatan yeni çıkmış bir kitabı okumuştun. Seni çok şaşırtan bir bölüme rastlamıştın.</span></p>

    <p class="duz" xml:lang="tr"><span class="duz1">Yıl 1956. Che Guevara henüz Küba’ya geçmemiş. Meksika’da yaşıyor. Bir gün Mexico City’de Sovyet Büyükelçiliği’nden bir Rus diplomatla tanışır. Kendisinden bazı kitaplar ister. Rusya’yı daha iyi tanımak istediğini söyler. İstediği kitaplardan biri, senin o çok etkilendiğin Ostrovski’nin</span> <span class="italik-yaz">Ve Çeliğe Su Verildi</span><span class="duz1">’sidir. Rus diplomat, sıkı bir Moskova hayranı olan Che’ye bu kitabı hemen temin ettiğini anlatır.<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Bir başka Latin Amerika ülkesinde, Peru’da, yine 1950’li yıllarda aynı kitap, Ostrovski’nin</span> <span class="italik-yaz">Ve Çeliğe Su Verildi</span> <span class="duz1">isimli romanı solcu gençler arasında modadır. Perulu romancı Mario Vargas Llosa şöyle anlatır:</span></p>

    <p class="duz" xml:lang="tr"><span class="duz1">“Edebi faaliyeti bir propaganda aracı haline dönüştüren sosyalist gerçekçiliği hiçbir zaman kabullenemedim. Sonsuza kadar uzayıp giden tartışmalarımızdan birinde</span> <span class="italik-yaz">Ve Çeliğe Su Verildi</span><span class="duz1">’nin insanı uyuşturan bir roman olduğunu, André Gide’in</span> <span class="italik-yaz">Dünyanın Nimetleri</span><span class="duz1">’ni ona tercih ettiğimi söyleyince, yoldaşlarımdan biri kendini tutamayıp ‘Sen insanlıktan yoksunsun’ diye bana bağırmıştı.”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Anlaşılan, Moskova’da düğmeye basılmış, Latin Amerika’ya 1950’lerde gelmiş, Türkiye’ye ise 1960’ların sonunda ulaşmış... Bizde yayımlanan</span> <span class="italik-yaz">Ve Çeliğe Su Verildi</span><span class="duz1">’nin arka kapağında şunlar yazılı:</span></p>

    <p class="duz" xml:lang="tr"><span class="duz1">“Ostrovski, bütün dünya devrimcilerinin ellerinden düşürmediği bu ünlü romanında, dört yıl süren dişe diş bir iç savaşı ve bu savaş boyunca çekilen insanüstü acıları ve çağımızın en büyük devriminin kökleşmesine yol açan akıl almaz fedakârlıkları, kendi trajik macerasının aynasından duru bir destan havası içinde yansıtmaktadır.”</span></p>

    <p class="duz" xml:lang="tr"><span class="duz1">Ne kadar da kendinden emin bir ifade değil mi? “Çağımızın en büyük devriminin kökleşmesine yol açan...” Oysa büyük devrim hiç de kök salmamış!</span></p>

    <p class="duz" xml:lang="tr"><span class="duz1">Bu romanı 1969’da okumuştum. Yirmi yıl sonra, 1989’da Berlin Duvarı’yla birlikte komünizmin de, “dünyanın en büyük devrimi”nin de çökeceğini söyleyene deli gözüyle bakarlardı.</span></p>

    <p class="duz" xml:lang="tr"><span class="duz1">Duvar’ın yıkıldığı günlerde,</span> <span class="italik-yaz">Cumhuriyet</span><span class="duz1">’teki yazılarımdan birine, tarihin yeniden doğumuna işaret eden, “Sanki kanatlandı tarih, uçuyor...” başlığını koymuştum. İlhan Selçuk, Ali Sirmen kızmışlardı bu yazı başlığına. İlhan Abi pek belli etmemişti. Ancak Ali her zamanki gibi esprilerle açığa vurmuştu tepkisini...</span></p>

    <p class="duz" xml:lang="tr"><span class="duz1">Yirmi yıl önce çok farklı düşünüyordun ama. 1917 Ekim Devrimi’yle tarihin önü kapanmamış, açılmıştı sana göre...</span></p>

    <p class="duz" xml:lang="tr"><span class="duz1">Demek ki tersiymiş. Tarihin önüne çekilmek istenen set, yetmiş yılın sonunda çökmüştü.</span></p>

    <p class="duz" xml:lang="tr"><span class="duz1">Bak günlüğümdeki şu nota: “8 kasım 1986, cumartesi. Bugün TÜYAP Fuarı’nın Bilgi Yayınları standında</span> <span class="italik-yaz">Tank Sesiyle Uyanmak</span> <span class="duz1">isimli ilk kitabımı imzalıyordum. Genç bir kız geldi, ‘</span><span class="italik-yaz">Ve Çeliğe Su Verildi</span> <span class="duz1">isimli roman var mı?‘ diye sordu. Ahmet Küflü ‘Piyasada yok artık, yeni basımları yapılmadı’ dedi. Genç kızın yüzüne merakla baktım. Yirmi yıl öncesine gittim, Trabzon’a...</span> <span class="italik-yaz">Ve Çeliğe Su Verildi</span><span class="duz1">’deki şu satırlar kulağıma çalındı: ‘Toplanıyordu genç komünistler... Bir ağızdan söylenen emek ve mücadele türkülerinin uğultusu, arı kovanını andıran odadan yayılarak...”</span></p>

    <p class="arabaslik" xml:lang="tr"><span class="bold">Hayatı sevdiği için onu değiştirmek istemişti!</span></p>

    <p class="duz" xml:lang="tr"><span class="duz1">1960’lı yıllarda rüyalarını daha yeni görmeye başlamıştın. Henüz umuda yolculuğun başındaydın.</span></p>

    <p class="duz" xml:lang="tr"><span class="duz1">Her şey yeni başlıyordu benim için. Kitaplar bilincimi keskinleştiriyordu.</span></p>

    <p class="duz" xml:lang="tr"><span class="duz1">İlya Ehrenburg’un iki romanını hiç unutamam. Benim devrimci romantizmimin kökleri bu romanlara da uzanır. Biri,</span> <span class="italik-yaz">Paris Düşerken</span><span class="duz1">, öbürü</span> <span class="italik-yaz">Fırtına</span><span class="duz1">. İkisini de Trabzon’da okumuştum, 1968’de...</span></p>

    <p class="duz" xml:lang="tr"><span class="duz1">Otuz yıl sonra ise Ehrenburg’un yaşamöyküsünü anlatan İngilizce bir kitap geçti eline. Yahudi kökenli bir Amerikalı yazarın kitabı.<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Evet, 1997 şubat ayında Dünya Ekonomik Forumu’nu izlemek için gittiğim Davos’ta... İsviçre Alpleri’ne kar tül perde gibi inerken otel odama kapanmış ve bir solukta bitirmiştim kitabı. İlya Ehrenburg’u bir daha sevdim. Aynı zamanda kızdım. Belki de kendimi bir tür aldatılmışlık duygusuna kaptırdığım için tepki duydum.</span></p>

    <p class="duz" xml:lang="tr"><span class="duz1">Ama hakikaten büyüleyici bir yaşamöyküsü değil mi?</span></p>

    <p class="duz" xml:lang="tr"><span class="duz1">Ukraynalı bir Yahudi. Geçen yüzyılın sonlarında doğuyor. Genç bir komünist olarak barikatlara ilk kez 1905’te Moskova’da çıkıyor. Petrograd’da patlayan ayaklanma Moskova’da kanlı biçimde bastırılıyor. Hapisteyken günlüğüne “Karın üstüne düşen kanı ilk defa gördüm” diye yazıyor.</span></p>

    <p class="duz" xml:lang="tr"><span class="duz1">Önce Berlin’e, sonra Paris’e kaçıyor. Lenin’le tanışıyor. Bir süre parti görevlisi olarak Viyana’da Troçki’yle çalışıyor. Sonra kopuyor partiden. Hatta antikomünist saflara katılıyor. Mizah dergilerine Lenin’le dalga geçen karikatürler yapıyor. Lenin’le Paris’te karşılaştıklarında, onun hoşlanmadığını bile bile bunları Lenin’e gösteriyor.</span></p>

    <p class="duz" xml:lang="tr"><span class="duz1">Ya Paris’te geçen yılları?</span></p>

    <p class="duz" xml:lang="tr"><span class="duz1">Montparnasse’taki Rotonde Café’de Picasso, Hemingway, Modigliani, Diego Rivera, Chagall ve Apollinaire’lerle geçen bohem yüklü bir yaşam ve şairlik dönemi. Sonra tekrar partiye dönüş. Uzun gazetecilik yılları. Birinci Dünya Savaşı. İspanya İç Savaşı. Stalincilik. Ya da Stalinciliği korku belası kabullenmek. İkinci Dünya Savaşı yılları. Lenin ve Stalin ödülleri. Olağanüstü kıvraklığı, yani Stalin’in ölümünü görebilen ender Sovyet aydınlardan biri olabilmek. Stalin’in ölümünden sonra da olsa, Sovyetler’deki düzene eleştirel bir gözle bakabilme cesareti ve ufku...</span></p>

    <p class="duz" xml:lang="tr"><span class="duz1">1967’de öldüğü zaman, İlya Ehrenburg için İngiliz</span> <span class="italik-yaz">Daily Mirror</span> <span class="duz1">gazetesi “Yaşamı boyunca hep bir yerlerde, bir şeyden dolayı, birileri tarafından sürekli olarak suçlanmanın yükünü omuzlarında taşımış ünlü Sovyet yazarı” demiş...</span></p>

    <p class="duz" xml:lang="tr"><span class="duz1">Bu yaşamda seni çeken ne var?</span></p>

    <p class="duz" xml:lang="tr"><span class="duz1">Bütün yanlışlarıyla doğrularıyla, inişleriyle çıkışlarıyla, sevinçleri ve düş kırıklıklarıyla dolu bir hayat. Dopdolu yaşamış. Dünyayı sarsan ihtilallere, iç savaşlara, iki dünya savaşına, hepsine içinden tanık olmuş. Üstelik bütün bu ana baba günlerini şiirle, romanla, gazete yazılarıyla tarihe not olarak düşmüş. Böyle bir hayat bu ölümlü dünyada kaç kişiye nasip olabilir ki.</span></p>

    <p class="duz" xml:lang="tr"><span class="duz1">Peki ama Ehrenburg’un yaşamöyküsünü okurken ona aynı zamanda tepki duymuşsun. Bu niye?</span></p>

    <p class="duz" xml:lang="tr"><span class="duz1">Ben 1960’larda onun kitaplarını okuyup “dünyayı değiştirmek için” kendimi devrimci romantizme kaptırırken, o çok önceleri bu düşten uyanmış. Benim düşlerim devam ederken onunki çoktan bitmiş... Gördüğü gerçekleri yazmadığı için ona tepki duydum. Stalin’i olduğu gibi gördü ama görmesine rağmen onunla yaşama yolunu seçti. En yakın arkadaşları Stalin’in temizlik döneminde birer birer kaybolurken, o sessizliği yeğledi.</span></p>

    <p class="duz" xml:lang="tr"><span class="duz1">Ehrenburg’un bu arkadaşlarından biri de Buharin’di. Stalin terörüne 1930’larda kurban gitmişti. Ekim Devrimi’nin en önde gelenlerindendi.</span></p>

    <p class="duz" xml:lang="tr"><span class="duz1">İlginç olan şu:</span></p>

    <p class="duz" xml:lang="tr"><span class="duz1">Ehrenburg’un anıları ilk kez 1960’da bir gazetede dizi olarak yayımlanmaya başladığında, Buharin’le ilgili bölüm o tarihte sansür edilmişti. Yedi sekiz satırlık bir bölümdü bu. Son dört cümlesi şöyleydi:</span></p>

    <p class="duz" xml:lang="tr"><span class="duz1">“Karamsar insanlar vardır, iyimser düşüncelere sahip... Bir de neşeli kötümserler vardır. Buharin bu ikisini kendi tabiatında uyumlu biçimde birleştirmişti. Hayatı sevdiği içindir ki onu değiştirmek istemişti.”</span></p>

    <p class="duz" xml:lang="tr"><span class="duz1">İşte Ehrenburg, Ekim Devrimi’nin en büyük isimlerinden Buharin için anılarında yazdığı bu birkaç satırı sansürden kurtaramadı. Onların yayınlandığını göremeden öldü 1967’de. Ancak, aradan yirmi yıl geçtikten sonra, Gorbaçov’la başlayan glasnost döneminde bu satırlar Komünist Partisi’nin sansüründen kurtulabildi.</span></p>

    <p class="duz" xml:lang="tr"><span class="duz1">Ehrenburg’un bir başka romanının kaderi de farklı olmamış: Julio Jurenito... 1936’da bazı bölümleri sansürlü olarak yayımlanmış Moskova’da. Tam metin halinde yayımlanması için de 1991 yılı beklenmiş...</span></p>

    <p class="duz" xml:lang="tr"><span class="duz1">İlya Ehrenburg, 1939’daki Hitler-Stalin Paktı’yla yaşamının en büyük düş kırıklıklarından birini yaşamış. İntiharın eşiğinde dolaşmış bir süre. Yine bir komünist olan çok yakın bir yazar arkadaşının bu yüzden New York’ta intihar haberini almış...</span></p>

    <p class="duz" xml:lang="tr"><span class="duz1">Yıl 1918. Ekim Devrimi bir yaşında. Bolşevikler Rusya’da iktidarı ele geçiriyor. İlya Ehrenburg 27 yaşında. Olan bitenden fazla hoşlanmıyor. Bolşeviklere mesafeli duruyor. Şu değerlendirmesi çok ilginç:</span></p>

    <p class="duz" xml:lang="tr"><span class="duz1">“Rus Çarı Aleksandr’ın anıtının yerinden sökülüp depoya atılmasına üzülecek değilim. Ama heyhat, onun yerine devrim anıtları konacak. Rus tahtları da Moskova meydanları da uzun süre boş kalmayacak. Bununla birlikte devrimci idollerin, Çarlık dönemine ait olanlardan daha iyi olacağını tahayyül etmek biraz zor.”</span></p>

    <p class="duz" xml:lang="tr"><span class="duz1">Ehrenburg bu satırları yazdıktan sonra yarım yüzyıl daha yaşamış. Ama bu değerlendirmesinden farklı yaşamış. Kimini bilerek kimini bilmeyerek birçok yalanla birlikte yaşamış. Görüşleri değişmiş. Ancak hayatının sonuna doğru yine bu başlangıç noktasına dönmüş. Yalanı da görmüş, belirli ölçülerde yazabilmiş de...</span></p>

    <p class="duz" xml:lang="tr"><span class="duz1">İlya Ehrenburg’un yaşamöyküsünü anlatan yazar, Ehrenburg’un 1918’deki bu gerçekçi değerlendirmesini kitabın en sonuna koymuş ve şu satırlarla noktalamış kitabını: “Bolşevik abidelerinin kaderi de çarlık devrindekilerden farklı olmadı. Ama bunu görmek için Gorbaçov reformlarıyla Stalin kalıntılarının 1991 ağustosundaki başarısız darbe girişimini beklemek gerekti. Ehrenburg bunu görseydi, şaşırmazdı. İlya Ehrenburg kendisini kendi çelişkilerinin içine hapsetmedi. Çelişkilerinin üstündeydi.”</span></p>

    <p class="arabaslik" xml:lang="tr"><span class="bold">İlhan Selçuk, Stalin, Karl Popper ve karşıdevrimcilik...</span></p>

    <p class="duz" xml:lang="tr"><span class="duz1">Ben Ehrenburg’u</span> <span class="italik-yaz">Fırtına</span><span class="duz1">’yla,</span> <span class="italik-yaz">Paris Düşerken</span><span class="duz1">’le tanıdım. Çelişkileriyle değil. 1960’larda, benim o yıllarımda, biri bana Ehrenburg’u çelişkileriyle birlikte anlatsaydı, ben de gençliğimin bir bölümünde “Stalinci” olmazdım.</span></p>

    <p class="duz" xml:lang="tr"><span class="duz1">1960’ların sonlarında Stalin yüzünden bazı Troçkistlerle tartışmalarını hatırlıyorum. İlhan Selçuk’la da olmuş muydu Stalin’li tartışmaların?</span></p>

    <p class="duz" xml:lang="tr"><span class="duz1">Nereden aklına geldi şimdi? 1980’lerde</span> <span class="italik-yaz">Cumhuriyet</span><span class="duz1">’in genel yayın müdürüyken olmuştu. Fakat o zamanlar bende artık Stalincilikten iz kalmamıştı. Zihinsel dünyamda Hitler’le Stalin’i aynı yere getirip koymuştum. Çünkü her ikisi de akla, özgürlüğe, bağımsız ve eleştirel düşünceye karşıydı.</span></p>

    <p class="duz" xml:lang="tr"><span class="duz1">Bu nedenle İlhan Abi’ne göre “karşıdevrimci” ideolojilere takılmıştın.</span></p>

    <p class="duz" xml:lang="tr"><span class="duz1">Örneğin açık toplumun, bağımsız ve eleştirel düşüncenin, demokratik değerlerin büyük filozofu Karl Popper İlhan Abi’ye göre karşıdevrimci idi.</span></p>

    <p class="duz" xml:lang="tr"><span class="duz1">Popper’ın siyasal liberalizmin en önde gelen temsilcilerinden biri olması, totaliter ve otoriter fikirlere karşı özgürlüğü savunması, anlaşılan, İlhan Abi’ni rahatsız etmişti. Şahin Alpay’ın 1984’te</span> <span class="italik-yaz">Cumhuriyet’</span><span class="duz1">in siyaset ekinde<a class="calibre1" href="#footnote-231-8" id="footnote-231-8-backlink">[8]</a> Karl Popper’a iki tam sayfa ayırması, İlhan Selçuk’un yıldırımlar yağdırmasına neden olmuştu. Anımsadın mı?</span></p>

    <p class="duz" xml:lang="tr"><span class="duz1">İki gün sonra da</span> <span class="italik-yaz">Cumhuriyet</span><span class="duz1">’in ikinci sayfasındaki Pencere köşesinde Popper’a veryansın eden bir yazı döşenmişti İlhan Abi. Popper’ı “karşıdevrimci” ilan etmiş, “Popper ve benzerlerine karşın tarih yürüyor” demişti.<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Bak, kitaplığında Karl Popper’ın bir kitabı:</span> <span class="italik-yaz">Tarihselciliğin Sefaleti</span><span class="duz1">. İlk sayfasında, “Tarihi Kaderin Acımasız Kanunları’na olan komünist ve faşist inanca kurban giden tüm dinlerden, uluslardan ve ırklardan sayısız kadın ve erkeğin anısına” diye yazmış...<a class="calibre1" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz1">Popper’ın</span> <span class="italik-yaz">Açık Toplum ve Düşmanları</span> <span class="duz1">isimli yapıtındaki şu satırların altını çizmişim:</span></p>

    <p class="duz" xml:lang="tr"><span class="duz1">“Totaliterliğin şu ya da bu biçiminin kaçınılmazlığından söz edildiğini sık sık duyarız. Zekâları ve gördükleri eğitim dolayısıyla söylediklerinin sorumluluğunu bilmeleri gereken kimseler, bundan kurtuluş olmadığını açıklamışlardır. Bize, ‘Demokrasinin sürekli olabileceğine gerçekten inanacak kadar saf mıyız?’ diye sorarlar; ‘Demokrasinin, tarihin akışı boyunca gelip giden birçok hükümet biçimleri arasında yalnızca biri olduğunu görmüyor muyuz nedir?’</span></p>

    <p class="duz" xml:lang="tr"><span class="duz1">Bu gibi kimseler, demokrasinin totaliterlikle savaşmak için onun yöntemlerine öykünmeye zorlandığını, böylelikle kendisinin de totaliterleştiğini öne sürerler. Ya da endüstri sistemimizin kolektivist planlama yöntemlerini benimsemeden işlemeye devam edemeyeceğini tutturur ve kolektivist bir ekonomik sistemin kaçınılmazlığından, totaliterce toplumsal yaşayış biçimlerinin benimsenmesinin de kaçınılmazlığını çıkarırlar.(...) Bir totaliterlik çağının geleceğini ilan eden o küçük peygamberlerin demokrasi ebedi olmayacaktır hikâyesi, ancak, insan aklı ebedi olmayacaktır savı kadar doğru ve haklıdır. Çünkü şiddet yoluna başvurmaktan reform yapmaya ve böylelikle siyasal konularda aklı kullanmaya izin veren kurumsal çerçeveyi yalnız demokrasi sağlar.”<a class="calibre1" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz1">Karl Popper, birinci basımını 1943’te yayımladığı</span> <span class="italik-yaz">Açık Toplum ve Düşmanları</span> <span class="duz1">isimli yapıtının önsözünde şunları yazar: “Eğer bu kitapta, insanlığın en büyük birtakım düşün önderleri hakkında sert sözler söyleniyorsa, amacım, umarım ki, onları küçültmek değildir. Bu, daha çok, uygarlığımız yaşayacaksa, büyük adamlara aşırı saygı gösterme alışkanlığından kurtulmamız gerektiğine inanışımdan ileri gelmektedir. Büyük adamlar büyük yanlışlar yapabilirler; ve bu kitabın ortaya koymaya çalıştığı üzere, geçmişin en büyük önderlerinden bazıları, akla ve özgürlüğe karşı öteden beri sürgelen saldırıyı desteklemişlerdir.”</span></p>

    <p class="duz" xml:lang="tr"><span class="duz1">Bülent Ecevit de bir zamanlar Karl Popper’ı önemsiyordu. Yanlış hatırlamıyorsam, Mete Tunçay’a Byran Maggie’nin Popper üzerine kitabını Türkçe’ye çevirten Ecevit’tir. Hitler’i, Stalin’i, tüm totaliter ideolojileri yerden yere vuran, Yirminci Yüzyıl’ın en büyük bilim ve siyaset felsefecisi, açık toplumun gerçek şampiyonlarından biri, İlhan Selçuk tarafından 1984 yılında</span> <span class="italik-yaz">Cumhuriyet</span> <span class="duz1">gazetesinde “düşman” ilan edilebiliyordu.</span></p>

    <p class="duz" xml:lang="tr"><span class="duz1">İlhan Selçuk 1989’da Berlin Duvarı yıkıldıktan sonra örneğin Vaclav Havel’e de kızmaya başlamıştı.</span></p>

    <p class="duz" xml:lang="tr"><span class="duz1">Sen onun bir kitabını bulup getirmiştin New York’tan:</span> <span class="italik-yaz">Olga’ya Mektuplar...</span> <span class="duz1">Hapishaneden karısına yazdığı mektuplardan oluşan bir kitap.</span></p>

    <p class="duz" xml:lang="tr"><span class="duz1">Havel’i ilk kez böyle tanımıştım.</span> <span class="italik-yaz">Cumhuriyet’</span><span class="duz1">in birinci sayfasında yazdığım yazılarda Havel’den bazı alıntılar yaptığımı hatırlıyorum. Çekoslovakya’da komünizmi çökerten ve tarihin yeniden doğuşuna kaynaklık eden Kadife Devrim’in lideri Havel yüzünden bir akşam rakı masasında İlhan Selçuk’la aramızda sert bir tartışma geçmişti. Okay Gönensin’le Yalçın Bayer ve Hikmet Çetinkaya da vardı masada...</span></p>

    <p class="duz" xml:lang="tr"><span class="duz1">Türkiye’ye ve dünyaya bakışlarınızdaki uçurum iyice ortaya çıkmıştı o akşam.</span></p>

    <p class="duz" xml:lang="tr"><span class="duz1">İlhan Abi, Vaclav Havel’i de “karşıdevrimci” ilan etmişti. Ben de Havel’e olan sempatimi ve Marksizm’i “laik din” olarak tanımladığı görüşlerini savunmuştum. O da “Marksizm’e laik din diyenler, karşıdevrimcilerdir” diye cevap vermişti.</span></p>

    <p class="duz" xml:lang="tr"><span class="duz1">Ama gerçekten “laik dindi” Marksizm... “Çünkü bu ideoloji kendi bütünlüğü içinde ‘laikleşmiş bir din’ olarak nitelenebilir. Her türlü sorunun hazır cevapları vardır bu idelojide. Bir bölümünü kabul etmek olmaz. Ama bir kere de kabul ettin mi, insan hayatını derinden etkileyecek sonuçları olur. Aynı zamanda çok çekicidir. Ortalıkta başı boş geçinenler için başlarını derhal sokabilecekleri bir yuvadır. İnsanın bütün yapacağı onu olduğu gibi kabul etmektir. İşte o anda her şey daha açık hale gelir. Yaşam yeni bir anlam kazanır. Bütün gizler, o güne kadar cevapsız kalmış sorular, kaygılar ve yalnızlık duygusu ansızın kaybolur.</span></p>

    <p class="duz" xml:lang="tr"><span class="duz1">Fakat insan, bu düşük kiralı ev için kendi hayatında olağanüstü yüksek bir bedel öder. Çünkü kendi aklından vazgeçer. Çünkü vicdanından ve sorumluluğundan vazgeçer. Çünkü bu ideolojinin en önemli yanı, insanın kendi vicdanıyla aklını bir yüksek otoriteye teslim etmesidir. Burada ilke şudur: İktidar merkezi aynı zamanda gerçeğin de tekelini elinde tutar. En yüksek laik otoriteyle en yüksek uhrevi otorite aynı ellerdedir.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz1">Şimdi bu konuyu geçsek daha iyi olacak. Henüz 1960’ların sonlarındayız. Cumhuriyet, İlhan Selçuk, 1980’ler, 1990’lar bir başka kitabın konusu...</span></p>

    <p class="duz" xml:lang="tr"><span class="duz1">Ne yaparsın ki hatıralar bazen insanı dipsiz bir kuyu gibi kendine çekmeye başlıyor. Bir seferinde İlhan Selçuk köşesinde Stalin’i öven demeyim de, tarih önünde ince biçimde haklı gösteren bir yazı yazmıştı.</span></p>

    <p class="duz" xml:lang="tr"><span class="duz1">Ben de ayıp oluyor demiştim İlhan Abi’ye...</span></p>

    <p class="duz" xml:lang="tr"><span class="duz1">Sonra bir gün Uğur Mumcu’ya bu konuda dert yanmıştın.</span></p>

    <p class="duz" xml:lang="tr"><span class="duz1">Uğur, söylediklerime genellikle katılmıştı. Ama aynı zamanda “Sakın bunları İlhan Abi’ye söyleme, çok üzülür” demişti bana...</span></p>

    <p class="duz" xml:lang="tr"><span class="duz1">Bak, Bertolt Brecht’in Stalinizm’le dalga geçen bir şiiri.</span></p>

    <p class="duz" xml:lang="tr"><span class="duz1">17 haziran 1953’de Doğu Almanya’da halkın komünist yönetime karşı protesto gösterileri patlar. Brecht, protestonun haklı olduğunu savunur. Yazarlar Birliği ise protestoya karşı bildiri yayımlar. Bunun üzerine Brecht, “Çözüm” adını taşıyan bir şiir yazar:</span></p>

    <p class="alinti-ilk-paragraf" xml:lang="tr"><span class="dar-paragraf-duz">17 Haziran ayaklanmasından sonra</span></p>

    <p class="alinti" xml:lang="tr"><span class="dar-paragraf-duz">Yazarlar Birliği sekreteri</span></p>

    <p class="alinti" xml:lang="tr"><span class="dar-paragraf-duz">Stalin Bulvarı’nda bildiriler dağıttı</span></p>

    <p class="alinti" xml:lang="tr"><span class="dar-paragraf-duz">Halkın, rejimin güvenini sarstığını yazıyordu</span></p>

    <p class="alinti" xml:lang="tr"><span class="dar-paragraf-duz">Bu bildirilerde</span></p>

    <p class="alinti" xml:lang="tr"><span class="dar-paragraf-duz">Ve ancak iki misli fazla çalışarak</span></p>

    <p class="alinti" xml:lang="tr"><span class="dar-paragraf-duz">Kazanacağı belirtiliyordu yeniden güveni,</span></p>

    <p class="alinti" xml:lang="tr"><span class="dar-paragraf-duz">Peki daha kolay olmaz mı, yönetim</span></p>

    <p class="alinti" xml:lang="tr"><span class="dar-paragraf-duz">Halkı feshetse ve</span></p>

    <p class="alinti-son-paragraf" xml:lang="tr"><span class="dar-paragraf-duz">Yeni bir halk seçse kendine?<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz1">Keşke Karl Popper’ları, Vaclav Havel’leri çok önceleri okumuş olsaydım. Keşke, Türk aydınları onlarla çok önceleri tanışmış olsalardı. Keşke, demokrasi düşüncesi Batı’da olduğu gibi benim memleketimin bilim yuvalarında da bütün boyutlarıyla öğretilmiş olsaydı! Popper</span> <span class="italik-yaz">Açık Toplum ve Düşmanları</span> <span class="duz1">isimli kitabını 1943’te yazmış. Ben 1960’da siyasal bilimler okudum. Karl Popper’la tanışmam ise 1980’lerde oldu.</span></p>

    <p class="duz" xml:lang="tr"><span class="duz1">İnsanlık için bu dünyada daha güzel bir yaşamın kapılarından birini açan büyük düşünürlerden biriydi Karl Popper. Dogmalarla, tabularla, önyargılarla nasıl mücadele edileceğini gösterdi. Gerçeği olduğu gibi kabullenmek yerine, gerçeği sorgulayabilme cesaretini aşıladı. Bağımsız ve eleştirel düşünmenin faydalarıyla, aklı başkalarına emanet etmenin sakıncalarını anlattı.</span></p>

    <p class="duz" xml:lang="tr"><span class="duz1">Bak ne demiş: “Düşün yetkinliğinin sırrı, eleştirme ruhudur, düşünsel bağımsızlıktır. Oysa bu durum, otoriterciliğin her çeşidi için aşılmazlığı ortaya çıkaracak güçlükler yaratır. Otoriteci genellikle kendi etkisine uyanı, inananı, dinleyeni seçecektir. Böyle yapmakla da ikinci sınıf tipleri seçmiş olur. Hiçbir otorite, düşünce cesareti olanların, yani kendi otoritesine omuz silkmeye cüret edenlerin en değerli tipler olabileceklerini kabullenemez.”<a class="calibre1" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz1">Popper gibi gerçeği sorgulayabilme cesaretiyle eleştirel ruha sahip ufku geniş filozoflar sayesinde insanlık Ortaçağ’ları aşabildi, karanlığı delmeye başarabildi. Bugün sahip olduğumuz dünya nimetlerinin altında, Ortaçağ’lardan beri, Hitler’lere, Stalin’lere, Humeyni’lere meydan okumuş o yürekli insanların imzaları var. “Düşünce polisleri”nin, “düşünce diktatörleri”nin saltanatlarını fikirleriyle yıkmış filozofların imzaları var.</span></p>

    <p class="duz" xml:lang="tr"><span class="duz1">Düşünce diktatörleri... Ya da polisleri...</span></p>

    <p class="duz" xml:lang="tr"><span class="duz1">Çok sevmiştim bu deyimi. Gerçeği kendi tekeline alabileceğini sananları çok iyi anlatan bu deyime Stefan Zweig’ı okurken rastlamıştım.</span></p>

    <p class="duz" xml:lang="tr"><span class="duz1">Her şeyi bilen kraldan daha kötüsü yoktur derler. Hele bir de böyleleri, bildiklerini başkalarına tek doğruymuş gibi kabul ettirmeye kalkışırlarsa, kendileri gibi düşünmeyenleri adeta düşman gibi bellerlerse, bundan daha büyük bir talihsizlik olamaz, özgür düşünce ve demokrasi adına...</span></p>

    <p class="duz" xml:lang="tr"><span class="duz1">Eğer demokrasiyi gerçekten bir hayat tarzı olarak yerleştirmek istiyorsak, “düşmanlık kültürü” diye tanımlanabilecek bu anlayışı etkisiz kılmamız gerekir. Sözcüklerin özgürce uçuşmasından rahatsız olanlara karşı...</span></p>

    <p class="duz" xml:lang="tr"><span class="duz1">Bırak şimdi bunları. Ben daha 1969’dayım. Askerlik bitmiş, Doğan Avcıoğlu’yla</span> <span class="italik-yaz">Devrim</span> <span class="duz1">dergisi macerasına çıkmak üzereyim. Cuntacılık günleri kapıdayken, sen beni alıp 1980’lerin</span> <span class="italik-yaz">Cumhuriyet</span> <span class="duz1">gazetesine getiriyorsun. Daha çok var o yıllara ve o kitaba...</span></p>

    <p class="arabaslik" xml:lang="tr"><span class="bold">“Mutluyduk, çünkü kapitalizmin tasfiyesi el mesafesindeydi!”</span></p>

    <p class="duz" xml:lang="tr"><span class="duz1">Bak, seni gerçekten etkileyen kitaplardan biri daha. Amerikalı komünist gazeteci John Reed’in ünlü</span> <span class="italik-yaz">Dünyayı Sarsan 10 Gün</span><span class="duz1">’ü</span><span class="italik-yaz">...</span></p>

    <p class="duz" xml:lang="tr"><span class="duz1">Gözünün önüne getir! Yıl 1917. Çarlık Rusya’sının o muhteşem şehri Petrograd’dasın. Kışlık Saray düşmek üzere. Dünya tarihini yetmiş yıl boyunca altüst edecek Ekim Devrimi’ne tanıklık ediyorsun.</span></p>

    <p class="duz" xml:lang="tr"><span class="duz1">Gazeteci milleti için bundan daha harikulade bir şans olamaz. Meslek hayatının bir daha kırılamayacak atlatması sayılır tarihe böylesine tanık olmak...</span></p>

    <p class="duz" xml:lang="tr"><span class="duz1">Ya da tarihi yaşarken yakalamak...</span></p>

    <p class="duz" xml:lang="tr"><span class="duz1">Veya tarihin müsveddesini yazmak... John Reed’in yaptığı bu, bir gazeteci olarak.</span></p>

    <p class="duz" xml:lang="tr"><span class="duz1">Ne de büyük bir heyecan fırtınası içinde okumuştum John Reed’in kitabını. 1968’de, askerdeyken ikinci baskısını almışım. Petrograd’da Kışlık Saray’ın Bolşevikler tarafından ele geçirildiği o günü anlatan bölümü kim bilir kaç defa okumuşum:</span></p>

    <p class="duz" xml:lang="tr"><span class="duz1">“7 kasım çarşamba sabahı çok geç kalktım. Nevski’den aşağı doğru inerken Peter-Paul’den atılan öğlen toplarını işittim. Islak, puslu bir havaydı. Devlet Bankası’nın kapalı kapılarının önünde süngülü askerler duruyordu.</span></p>

    <p class="duz" xml:lang="tr"><span class="duz1">‘Hangi yandansınız?’ diye sordum. ‘Hükümetten mi?’</span></p>

    <p class="duz" xml:lang="tr"><span class="duz1">‘Artık hükümet kalmadı’ diye içlerinden biri gülümseyerek cevap verdi. ‘Tanrı’ya şükür!’ Bütün öğrendiğim bu kadardı. Beş asker kopek vererek bir</span> <span class="italik-yaz">Diyen</span> <span class="duz1">aldım. Gazetede büyük manşetlerle şunlar yazılıydı: ‘Bütün iktidar işçi, asker ve köylü sovyetlerine! Barış! Ekmek! Toprak!’</span></p>

    <p class="duz" xml:lang="tr"><span class="duz1">Tedirgin edici bir ses işitildi: top sesleri. Pencerelerden boğuk boğuk top sesleri geliyor ve delegeler birbirlerine bağırıyorlardı. Yeni Rusya böylece, karanlıklarda patlayan toplar, kinler, korkular, ve her şeyi göze almış insanların arasından doğuyordu.”</span></p>

    <p class="duz" xml:lang="tr"><span class="duz1">John Reed’in kitabı iç dünyamdaki devrimci romantizmi bir anda parlatmıştı. Ben de artık elimi uzattım mı, parmaklarımın ucuyla devrimi bir anda yakalayacağımı düşünüyordum o zamanlar...</span></p>

    <p class="duz" xml:lang="tr"><span class="duz1">Bolşevik İhtilali’ni izleyen yıllar boyu kendini bu hülyaya kaptıranlar çok oldu. Örneğin Jean-Paul Sartre’a, Simone de Beauvoir’a göre 1930’ların başında kapitalizmin çöküşüyle devrimin doğuşu çok yakındı. Simone de Beauvoir kendi yaşamöyküsünde şöyle anlatır:</span></p>

    <p class="duz" xml:lang="tr"><span class="duz1">“Mutluyduk. Zira kapitalizmin tasfiyesi el mesafesinde gözüküyordu. 1929’da patlayan ekonomik kriz gitgide kötüleşiyordu. Almanya, İngiltere ve Amerika’da milyonlarca işsiz vardı. Dünya büyük bir karmaşaya doğru kaymaktaydı. Devrim için çalışanların saflarına katılsak mı katılmasak mı? Bu fikir sürekli Sartre’ın kafasını meşgul ediyordu.”</span></p>

    <p class="duz" xml:lang="tr"><span class="duz1">Bir başka yerinde şöyle der:</span></p>

    <p class="duz" xml:lang="tr"><span class="duz1">“Kendimize müthiş güveniyorduk. Kurulu düzene dönük düşmanlığımızda şaşırtıcı bir yan yoktu. İnsanın yeniden yapılanması gerektiği konusunda muhteşem bir iyimserliğe sahiptik. Bu bakımdan Fransız solu 1929 sonbaharında müthiş havaya girmişti. Barış, güvence altında gözüküyordu. Alman Nazi Partisi önemini yitirmiş, marjinal bir konu haline gelmişti. Sömürgeciliğin sonu yaklaşır gözükmekteydi.”</span></p>

    <p class="duz" xml:lang="tr"><span class="duz1">Ancak Simone de Beauvoir, devrimin bu kadar yakın olmasının nedenlerini anlattıktan sonra da yaşadıkları düş kırıklığını şöyle itiraf eder özyaşamöyküsünde: “Her açıdan gerçeğin ağırlığını takdir etmekte başarısız kaldık.” Bu arada siyasi ufuksuzlukları kadar, o dönemde ‘manevi’ bakımdan yaşadıkları kendini beğenmişliğin de, gerçeği yerli yerine oturtmaktaki başarısızlıklarına yol açtığını anlatır.<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz1">Bu kitabı 1987 başında Londra’da satın almıştın. Bir konferans için oradan Berlin’e uçarken okumaya başlamıştın.</span></p>

    <p class="duz" xml:lang="tr"><span class="duz1">Konferansı, Berlin’deki Türk sosyal demokratları düzenlemişti. Yukarıdaki satırları okuyarak başlamıştım o konferansa. Sonra da kendi siyasal geçmişime eleştirel bir tarzda yaklaşmıştım.</span></p>

    <p class="duz" xml:lang="tr"><span class="duz1">TKP’liler de vardı izleyiciler arasında.</span></p>

    <p class="duz" xml:lang="tr"><span class="duz1">Ahmet Kardam’la Filiz Kardam’ı anımsıyorum. Bir ara Ankara’da 12 Mart yıllarında ailecek görüşürdük. Konferanstan sonra ayaküstü sohbet etmiştik.</span></p>

    <p class="duz" xml:lang="tr"><span class="duz1">Galiba söylediklerin o zaman hoşlarına gitmemişti.</span></p>

    <p class="duz" xml:lang="tr"><span class="duz1">Olabilir. Sanıyorum hâlâ komünistti Ahmet o zamanlar. İki yıl sonra Berlin’de Duvar’ın yıkılacağını, komünizmin çökeceğini, Türkiye Komünist Partisi’nin tarihe karışacağını hiç kimseler gibi o da bilmiyordu tabii. Bir kısım Fransız aydının 1930’larda yaşadıklarını, bizler, kırk elli yıllık gecikmelerle yaşadık. Neyin ne olduğunu görmemiz zaman aldı. Yıllarımız, Sovyetler’i eleştirmenin “antisolculuk, karşıdevrimcilik” olduğuna dair düşüncelerle geçti. 1930’larda Stalin’i solculuk adına koruyan ya da kollayan Fransız aydınlarının rolünü biz çok daha yüzeysel biçimde 1960’larda, 1970’lerde üstlendik. Sovyet sosyalizmini gerekçelemeyi, onun eksiklerine gediklerine mazeretler uydurmayı uzun yıllar iş edinen kafalara sahip olduk. Moskova’daki totaliter rejimi de, onun özünde yatan demokrasi düşmanı, totaliter düşünceyi de kavramakta çok geç kaldık.</span></p>

    <p class="duz" xml:lang="tr"><span class="duz1">Ama bak, Fransız aydınlarını daha 1950’lerin hemen başlarında eleştiren Türk aydınları da yok değil. Hem de can alıcı bir açıdan, totaliter bir ideolojiye yakın durmaları ve Moskova’yla “yol arkadaşlığı” ilişkileri açısından...<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Şerif Mardin,</span> <span class="italik-yaz">Forum</span><span class="duz1">’daki bu makalesini, Siyasal Bilgiler Fakültesi’nde asistanken 1955’te yazmış. Ben ise 1991’de okudum. Makale, Simone de Beauvoir’in o tarihlerde yeni çıkan</span> <span class="italik-yaz">Mandarinler</span> <span class="duz1">isimli romanı üzerine. Fransız aydınlarındaki o kendini beğenmişliğe değinen satırların altını çizmişim:</span></p>

    <p class="duz" xml:lang="tr"><span class="duz1">“Fransız aydını her şeyden evvel kendi kendini aldatmaktan sakınan bir insan olarak karşımızda canlanıyor. Fransız aydınlarının bu şayanı dikkat hareket tarzı hakikaten her memleketin aydını için bir misal teşkil edebilir. Fakat asıl mühim nokta</span> <span class="italik-yaz">Les Mandarins</span><span class="duz1">’de tebaruz ettirildiği üzere, bunun, bir nevi gurur halini aldığı zaman yarattığı tezatlardır. Fransız aydını da nihayet bir insan olduğu için aldanacaktır ve bilhassa cevabını insicamlı bir fikir sisteminde aradığı için aldanacaktır. Kitapta tasvir edilen zümrenin zenginlerle dolu kalabalık eğlence muhitlerine gitmek istemeyişleri, günlük lisanlarında kallavi küfürler serpiştirmeleri ve Amerika’nın müspet hareketlerinden daima şüphe etmeleri şeklinde beliren bu hakikati arayışın doğurduğu acaip tezatlar burada sarih bir şekilde önümüze serilmiştir.</span></p>

    <p class="duz" xml:lang="tr"><span class="duz1">Lüks eğlence mahallerini terk eden bu entelektüeller lükse yakın bir refah içinde yaşıyorlar ve Amerika’yı tenkit eden bu süper tenkitçiler bir türlü Sovyet rejiminin insan hayatına beş paralık bir kıymet vermeyen bir rejim olduğunu göremiyorlar, zira bu hareket tarzı kurdukları mücerret sistemin icabatına uymuyor. Yazık ki bu gibi bir hareket tarzının insanın kendini bir ilah seviyesine yükseltmeye çalışmasına tekabül ettiği, bu Fransız kültürü Mandarinlerinin aklına gelmemiş, oysa ki böyle bir mücerret kibrin doğurduğu neticeleri layıkiyle anlamış olan Pascal’ın eserleri kütüphanelerinden eksik olmasa gerek.”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz-ilk-paragraf" xml:lang="tr"><span class="duz1">Şerif Mardin’le Mülkiye’deki karşılaşmanı hatırlıyor musun?</span></p>

    <p class="duz" xml:lang="tr"><span class="duz1">1969 yılıydı. Yani bu makalesini yazmasından 14 yıl sonra. Ben o tarihte Sovyetler’i, hatta Şerif Mardin’in nefret ettiği Stalin’i “devrimci düşünce” adına savunabilen bir solcu, bir radikal idim. Askerden dönmüş ve Doğan Avcıoğlu’yla birlikte</span> <span class="italik-yaz">Devrim</span> <span class="duz1">dergisinin çıkış hazırlıklarında çalışıyordum. Bu arada annemle babamı tatmin etmek için de Mülkiye’de doktoraya başvurmuştum.</span></p>

    <p class="duz" xml:lang="tr"><span class="duz1">Sınava girmiş ve çakmıştın.</span></p>

    <p class="duz" xml:lang="tr"><span class="duz1">Ümit Hassan da ben de çakmıştım. Hayal meyal hatırlıyorum. İkinci Dünya Savaşı öncesinde Stalin-Hitler Paktı’nı konu alan bir soru sorulmuştu yazılı sınavda. Ben de bunu “Moskova” yörüngesine oturtan, gayet “Sovyetik” bir içerikte işlemiştim.</span></p>

    <p class="duz" xml:lang="tr"><span class="duz1">Doktoraya kabul edilmediğini öğrenince canın çok sıkılmıştı.</span></p>

    <p class="duz" xml:lang="tr"><span class="duz1">Öyle. Mülkiye’de dekan o tarihte Prof. İlhan Unat’tı. Ümit Hassan’la beni sınav komisyonunun iki üyesine göndermişti. Biri Prof. Suat Bilge, diğeri Prof. Şerif Mardin. İkisi de Ümit Hassan’la beni ayakta karşılamışlardı. İtirazlarımızı dinledikten sonra, bizlerin bilimsel çalışma yapamayacağımıza ilişkin görüşlerini tekrarlayıp ikimizi de kapı dışarı etmişlerdi. Ümit aynı yıl bir başka sınavı kazanıp Prof. Bülent Daver’in yanına asistan olarak girdi sonra.</span></p>

    <p class="duz" xml:lang="tr"><span class="duz1">Sence haksız mıydı iki hoca?</span></p>

    <p class="duz" xml:lang="tr"><span class="duz1">Ümit’in kâğıdını bilmiyorum. Ama ben de olsam kendi kâğıdıma geçer not vermezdim! Diyeceksin ki kimler doktora yaptı Mülkiye’de. Haklısın. Ama ben fena halde bilgi yoksunu idim o tarihlerde. İki hocanın “Sovyetik” görüşlere herhangi bir sempatileri olmadığı biliniyordu. Fakat benim durumda sağcılık solculuktan çok, büyük ihtimalle cehaletten kaynaklanan bir vaziyet vardı.</span></p>

    <p class="duz" xml:lang="tr"><span class="duz1">Ama bu durum “devrimcilik” yapmanı engellemedi.</span></p>

    <p class="duz" xml:lang="tr"><span class="duz1">Ben mesleğimi seçmiştim artık.</span></p>

    <p class="duz-son-paragraf-2-xxx" xml:lang="tr"><span class="duz1">Devrimci olmuştun!</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot-italik">Yeni Hayat</span><span class="dipnot">, Orhan Pamuk, İletişim Yayınları, 1994, s. 17.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Orhan Pamuk,</span> <span class="dipnot-italik">Cumhuriyet Kitap</span> <span class="dipnot">eki, sayı 243, kasım 1994, s. 4.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot-italik">Alexander Solzhenitsyn, A Century in His Life</span><span class="dipnot">, D. M. Thomas, Little, Brown and Company, Londra, 1998, s. 80.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot-italik">The God That Failed</span><span class="dipnot">, Arthur Koestler, Bantam Books, Special Student Edition, New York, 1949, s. 21-22.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot-italik">Companero</span><span class="dipnot">,</span> <span class="dipnot-italik">The Life and Death of Che</span><span class="dipnot">, Jorge G. Castaneda, Knopf, New York, 1997, s. 92.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot-italik">Making Waves, Essays, Farrar</span><span class="dipnot">, Mario Vargas Llosa, Straus and Giroux, New York, 1997, s. 10.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot-italik">The Life and Times of Ilya Ehrenburg</span><span class="dipnot">, Tangled Loyalties, Joshua Rubenstein, Basic Books, New York, 1996.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot-italik">Cumhuriyet Siyaset</span> <span class="dipnot">eki, 10 aralık 1984, s. 12.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">“Aydınlar Cehennemi“, İlhan Selçuk,</span> <span class="dipnot-italik">Cumhuriyet</span> <span class="dipnot">gazetesi, 13 aralık 1984, s. 2.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">İnsan Yayınları, İstanbul, 1985.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot-italik">Açık Toplum ve Düşmanları,</span> <span class="dipnot">Karl Popper, Türkçesi: Mete Tunçay, Remzi Kitabevi, İstanbul, 1989, s. 18-19.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot-italik">Living in Truth,</span> <span class="dipnot">Vaclav Havel, Faber and Faber, Londra-Boston, 1990, s. 38-39.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot-italik">Aşk Şiirleri,</span> <span class="dipnot">Bertolt Brecht, çev.</span> <span class="dipnot">Kerem Çalışkan, Opus Yayınları, 1997, ikinci baskı, s. 146.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot-italik">Açık Toplum ve Düşmanları,</span> <span class="dipnot">Karl Popper, Remzi Kitabevi, c. 1, s. 135.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot-italik">The Prime of Life,</span> <span class="dipnot">Simone de Beauvoir, Penguin Books, 1986.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Fransız aydınlarının “yol arkadaşlığı”nı, nasıl Stalinizm’i uzun yıllar görmezlikten geldiklerini anlatan üç kitap keşke Türkçe’ye çevrilse! Bir:</span> <span class="dipnot-italik">Past Imperfect, French Intellectuals, 1944-1956,</span> <span class="dipnot">Tony Judt, University of California Press, Berkeley ve Los Angeles, Kaliforniya, 1992. İki:</span> <span class="dipnot-italik">Adventures on The Freedom Road, The French Intellectuals in The 20th Century,</span> <span class="dipnot">Bernard-Henry Lévy, The Harvill Press, Londra, 1995. Üç:</span> <span class="dipnot-italik">Albert Camus, A Life,</span> <span class="dipnot">Olivier Todd, Chatto and Windus, Londra, 1997.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot-italik">Türkiye’de Din ve Siyaset,</span> <span class="dipnot">Şerif Mardin, İletişim Yayınları, 1991, İstanbul, s. 312.</span></p>
      </div>
    </div>
  </div>
</body>
</html>