<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>ON_BIRINCI_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="on-birinci-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On birinci bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Ortak Pazar’la vatan hainliği...</span></h2>

    <p class="arabaslik" xml:lang="tr"><span class="bold">İşkencede iğneyle enjeksiyon... Günlerce falaka...</span></p>

    <p class="duz" xml:lang="tr"><span class="duz1">Vatan haini komünistler!</span></p>

    <p class="duz" xml:lang="tr"><span class="duz1">Bunlardan biri de bendim! 12 Mart sonrası benim için de böyle yazılmıştı.</span></p>

    <p class="duz" xml:lang="tr"><span class="duz1">Sağ basındaki yazılardan biri şöyleydi: “Şu anda masamızın üzerinde çok değerli bir rapor duruyor: ‘Türk Silahlı Kuvvetleri ve aşırı sol...’ Buna halkın diliyle komünizan hareketler de diyebilirsiniz. Raporda komünist ihtilal taraftarlarının günümüzdeki faaliyetleri yer almaktadır. Özellikle basındaki maşalardan söz edilmekte, eski</span> <span class="italik-yaz">Yön,</span> <span class="duz1">yeni</span> <span class="italik-yaz">Devrim</span> <span class="duz1">takımının faaliyetleri izah edilmekte, Hikmet Kıvılcımlı, Mihri Belli, Cemal Reşit Eyüpoğlu, Doğan Avcıoğlu, Uluç Gürkan, Hasan Kaya Cemal,</span> <span class="italik-yaz">Akşam</span> <span class="duz1">yazarı İlhami Soysal,</span> <span class="italik-yaz">Cumhuriyet</span> <span class="duz1">yazarı İlhan Selçuk ve diğer ikinci sınıf aşırı solcuların faaliyetleri belgelerle ortaya koyulmakta; her birinin asıl gayesinin Ordu’yu parçalamak, daha sonra da kendi saflarına çektikleri kitle ile memlekette ihtilal yapmak gayesini güttükleri ifade edilmektedir.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">O tarihlerde böyle yazıların bazen hoşuna gittiği olurdu. “Birinci sınıf aşırı solcular” arasında ismin geçtiği için...</span></p>

    <p class="duz" xml:lang="tr"><span class="duz1">İtiraf etmeliyim: adımın çıktığı bu gibi gazete yazıları egomu şöyle bir okşardı. Belki de farklı olmak duygusu...</span></p>

    <p class="duz" xml:lang="tr"><span class="duz1">Şöyle ya da böyle fark edilmek...</span></p>

    <p class="duz" xml:lang="tr"><span class="duz1">İnsanlık hali!</span></p>

    <p class="duz" xml:lang="tr"><span class="duz1">12 Mart’ta sıkıyönetimle birlikte işkence haberleri de yayılmaya başlamıştı kulaktan kulağa. “Nuri Çolakoğlu yakalanmış, çok kötü işkence yapmışlar. Doğu Perinçek’in başına aynı şey gelmiş... Emil Galip Sandalcı da işkenceden geçmiş...”</span></p>

    <p class="duz" xml:lang="tr"><span class="duz1">O zamanlar mahkeme, hapishane, işkence haberleri yayımlayabilen gazete kalmamıştı. 12 Mart’la birlikte bazı ortaklar yönetimde darbe yapınca</span> <span class="italik-yaz">Cumhuriyet</span> <span class="duz1">gazetesi de devre dışı kalmıştı.</span></p>

    <p class="duz" xml:lang="tr"><span class="duz1">Sen o günlerde</span> <span class="italik-yaz">Yeni Ortam</span> <span class="duz1">dergisinde bir şeyler yapmaya çalışırdın. Kemal Bisalman’dan Ankara muhabirliğini alıp işsizlikten kurtulmuştun kısa bir süre için... İşkence haberleri gelirdi hapishanelerden, mahkemelerden. Avukatlar el altından sana ulaştırırlardı. Bunları daktiloda özetler, haberleştirir zarf içinde İstanbul’a, dergiye gönderirdin. Bazıları çıkar, bazıları çıkmaz, bazıları kuşa dönerek yayımlanırdı.</span></p>

    <p class="duz" xml:lang="tr"><span class="duz1">20 temmuz 1971. Ne kadar da sararmış kâğıt! Yazılar silikleşmiş, güç okunuyor. 27 Mayısçı Albay Ekrem Acuner, Sarp Kuray’a yapılan işkenceyi anlatıyor:</span></p>

    <p class="duz" xml:lang="tr"><span class="duz1">“Eğer insanlık dışı, hunhar ve vahşice yapılan işkencelerle hakkımda dosya tanzimi yolu izlenmeseydi, yüce mahkemenizi rahatsız etmeyecektim.<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">İşkenceyi uygulamaktan maksat ‘Ekrem Acuner liderimizdir; ondan emir alarak bütün bu eylemleri yaptık’ ifadesini taşıyan imzalı bir belgeyi Sarp Kuray’ın elinden almaktır. İşkencede iğneyle enjeksiyon, günlerce süren falaka, elektrikli cihazlar ve halen de kan kusmaya devam ettirecek ölçüde her çeşit vasıtayla dayak atma ve ölüm tehdidi altında bulundurmak gibi usul ve metotlar kullanılmıştır. Olayların şahidi, Yargıtay üyesi Altay Ömer Egesel’dir.”</span></p>

    <p class="duz" xml:lang="tr"><span class="duz1">Altay Ömer Egesel... 27 Mayıs sonrasında Demokrat Partilileri Yassıada’da yargılayan, Menderes’leri idama mahkûm eden özel mahkemenin ünlü savcısı... DP’liler, AP’liler ondan nefret ederdi. On yıl sonra, 12 Mart’ta işkence tanığı...</span></p>

    <p class="duz" xml:lang="tr"><span class="duz1">İşkence hiç bitmedi ki bu ülkede. 27 Mayıs, 12 Mart, 12 Eylül derken devam edip gitti. Devlet sisteminin neredeyse ayrılmaz bir parçası oldu. Türkiye bu yüzden insan hakları dersinden sınıfta kaldı.</span></p>

    <p class="duz" xml:lang="tr"><span class="duz1">1971’in temmuz ayında Deniz Gezmiş’in, Hüseyin İnan’ın savunmalarını da</span> <span class="italik-yaz">Yeni Ortam</span> <span class="duz1">için haberleştirmişsin. Deniz Gezmiş’in sözleri: “Profesyonel devrimci olmak bir suç unsuru olarak ileri sürülmektedir. Bu da bir cehalet örneğidir. Mustafa Kemal bugün sağ olsaydı, çok şaşırırdı. Şunu iddia ediyorum ki hareketimiz tamamen anayasal bir harekettir. Anayasa’nın başlangıç ilkesinde belirtilen, ulusun zulme karşı direnme hakkını kullandık. Bağımsızlık düşüncesini mezara kadar götüreceğiz.”</span></p>

    <p class="duz" xml:lang="tr"><span class="duz1">Hüseyin İnan:</span></p>

    <p class="duz" xml:lang="tr"><span class="duz1">“Anayasa’ya saygı yürüyüşlerinde yediğimiz sopaların izlerini hâlâ vücudumuzda taşırken, Anayasa’yı ortadan kaldırmakla itham ediliyoruz. Mahkemenin sonucu ne olursa olsun dediklerimiz gerçekleşecektir. Düşünce olarak emperyalizme ve ortaklarına karşı olmayı, eylem olarak Amerika’ya kâr transfer eden bir bankayı soymayı ve Amerikalı kaçırmayı 146/1’e sokmak adli bir skandaldır.”</span></p>

    <p class="duz" xml:lang="tr"><span class="duz1">Deniz Gezmiş, Hüseyin İnan, Yusuf Aslan, 10 ay sonra, 1972’nin mayıs ayında darağacına gittiler.</span></p>

    <p class="duz" xml:lang="tr"><span class="duz1">Tıpkı Menderes, Polatkan, Zorlu gibi... Darağaçları kurulmasaydı, daha iyi olmaz mıydı?</span></p>

    <p class="duz" xml:lang="tr"><span class="duz1">Tarih keşkelerle yazılmıyor. Ama herkese bir şeyler öğretiyor. Trajediler, kopuşlar, demokrasinin bir hayat tarzı olarak oturabilmesi için ödenen bedeller olarak da sayılmaz mı?..</span></p>

    <p class="duz" xml:lang="tr"><span class="duz1">1971’in ağustos ayında bir gün hapishaneden haber geldi. Ankara Sıkıyönetim Mahkemesi’nde olay çıkmış. Duruşma sırasında Deniz Gezmiş’ler bir bildiri okumak istemiş. İzin verilmemiş. Onlar ısrar edince, tartaklanıp dayak yemişler.</span></p>

    <p class="duz" xml:lang="tr"><span class="duz1">Bildiri metnini avukatlar sana haber yapman için ulaştırmışlardı. Notlarını, kenarları tirfillenmiş üçüncü hamur dosya kâğıdının bir tarafına almışsın. Deniz’lerin bildirisi, “Türkiye halkına duyurumuzdur” diye başlıyor. “Asker, öğrenci, memur, esnaf, işçi, köylü yurttaşlar!” diye devam ediyor.</span></p>

    <p class="duz" xml:lang="tr"><span class="duz1">Yaz aylarında değiştirilmeye başlanan 1961, yani 27 Mayıs Anayasası’yla ilgili bir bildiri. “Yurtseverlerin kanlarını akıtarak kazandıkları özgürlük mücadelesinin getirdiği 1961 Anayasası değiştirilmesin” dedikten sonra şu ekleme yapılmış: “İşçi ve memurların sendikal hakları ellerinden alınacak, çalışanlar patronların ve işyerlerinin kölesi durumuna getirilerek, hayat pahalılığının zulmü altında inletilecektir. Yurtseverlere falaka, cereyan, iğne, cop ile yapılan hayasız Ortaçağ engizisyon işkencelerini protesto etmek için açlık grevine başladık. Yaşasın 1961 Anayasası!”</span></p>

    <p class="duz" xml:lang="tr"><span class="duz1">O günlerde 27 Mayıs Anayasası’nı Meclis’te tek başına savunan bir kişi vardı: Mehmet Ali Aybar, İstanbul bağımsız milletvekili.</span> <span class="italik-yaz">Yeni Ortam</span><span class="duz1">’a gönderdiğim haberde, Aybar’ın Meclis kürsüsündeki şu sözleri yer almış: “Tasarlanan değişiklikler, günümüzün demokrasi anlayışına aykırıdır. Türkiye’de sosyalizm artık yasaklanamaz. Sermayeci sınıflar bunu iyice bellemelidir. Gerçek bir sosyalist parti, bazılarının istediği gibi göstermelik sosyal demokrat bir parti değil, emekçi sınıfların haklarını savunan gerçek bir sosyalist parti mutlaka kurulacaktır. Türkiye’yi 1961 öncesine götürmek kimsenin gücünde değildir.”</span></p>

    <p class="duz" xml:lang="tr"><span class="duz1">Sonra,</span> <span class="italik-yaz">Yeni Ortam</span><span class="duz1">’ı da kapattılar! Daha doğrusu, kendi eliyle kendi kapısına kilit vurduracak bir zemin yaratarak bu işi yaptılar. Altan Öymen’in</span> <span class="italik-yaz">Akşam</span><span class="duz1">’daki yazısını buruk bir keyifle okumuştuk o zaman:</span></p>

    <p class="duz" xml:lang="tr"><span class="duz1">“Çekiliyoruz izzetü ikbal ile Babıâli’den’ diye yazıyor. Haklıdır.</span> <span class="italik-yaz">Yeni Ortam</span><span class="duz1">, Babıâli’den, izzet ve ikbal ile çekilmektedir. Ve şerefle... Namusla... Bu çekilişle Kemal Bisalman’la birlikte, Nadir Nadi’leri, Hıfzı Veldet’leri, Muammer Aksoy’ları, Uğur Mumcu’ları, Sadun Tanju’ları, Kemal Sülker’leri, Çetin Özbayrak’ları okuyabildiğimiz, Tonguç’un karikatürlerini görebildiğimiz son sütunlar da kapanmaktadır. Bir gün dürüst gazetecilik, Türk basınına, hem de o basının tümünü kaplamak üzere yerleşecektir. Ve Türkiye’de tutuculuğun saltanatı, önce temelinden sarsılıp, sonra ebedi olarak sona erecektir.”</span></p>

    <p class="duz" xml:lang="tr"><span class="italik-yaz">Akşam</span> <span class="duz1">gazetesindeki bu sütun da çok geçmeden kapatıldı. Altan Öymen de hepimizin alayla andığı “uçak kaçırma” suçundan dolayı sıkıyönetim tarafından hapse atıldı, hatta yargılandı.</span></p>

    <p class="duz" xml:lang="tr"><span class="duz1">Niçin alayla andığı?</span></p>

    <p class="duz" xml:lang="tr"><span class="duz1">Çünkü Altan Abi’nin her şeye ucu ucuna yetişmek gibi bir alışkanlığı vardı. Yazılarını da baskı saatlerinin gerektirdiği en son dakikada noktalar, yazı müdürlerini bayıltırdı. Uçak kaçırdığı zamanlar Esenboğa’dan bizi arar, bir sonraki uçağın bileti için bütün büroyu seferber ederdi. Altan Abi’nin gözaltına alındığı günlerde, Sevgili Örsan (Öymen) çakırkeyif olduğunda dalgasını geçerdi, “Bizim birader, hep uçak kaçırırdı ama bu sefer yakayı ele verdi” diye...</span></p>

    <p class="duz-ilk-paragraf" xml:lang="tr"><span class="duz1">Atlama! Bak,</span> <span class="italik-yaz">Yeni Ortam</span><span class="duz1">’da çıkmış bir yorumun var. Sendeki değişimi göstermesi bakımından ilginç. Ortak Pazar hakkında. Yazıya şöyle girmişsin:</span></p>

    <p class="duz" xml:lang="tr"><span class="duz1">“Bugün, 16 ağustos 1971. Osmanlı İmparatorluğu’nu Batı’nın ‘açık pazarı’ haline getirerek uydulaşmasına ve çökmesine yol açan ‘1838 Baltalimanı Ticaret Sözleşmesi’nin imzalanmasından bu yana tam 133 yıl geçmiş. 133 yıl önce bugün Boğaziçi’nde Baltalimanı’ndaki bir yalıda tantanalı bir tören yapılmıştı. Tarih kitaplarında hâlâ ‘büyük’ sıfatıyla anılan Reşid Paşa ile İngiliz büyükelçisinin imzalarını basmalarıyla tören sona ermiş ve gelecek yıllarda imparatorluğun ‘idam fermanı’ olduğu açığa çıkacak olan, 1838 Ticaret Sözleşmesi’ kotarılmıştı.</span></p>

    <p class="duz" xml:lang="tr"><span class="duz1">Anlaşmayla birlikte gümrük duvarları kaldırılacak, ileri Avrupa ülkeleriyle serbest ticaret yolu açılacaktı. Artık Osmanlı İmparatorluğu’na da ‘Batılılaşma’ ve ‘kalkınma’ yolu açılmıştı! Oysa sonuç hiç de umulduğu gibi olmadı. Her ne kadar İngiliz sermaye çevreleri iyice palazlandılarsa da, Osmanlı İmparatorluğu ‘Batılılaşmak’, ‘kalkınmak’ şöyle dursun, yeni yeni gelişmekte olan sanayi yerle bir oldu, giderek çöktü.”</span></p>

    <p class="duz" xml:lang="tr"><span class="duz1">Doğan Bey’in üslubunu taklit etmeye çalışmışım.</span></p>

    <p class="duz" xml:lang="tr"><span class="duz1">Muhakkak ki bir şeyler kaptın, bir şeyler öğrendin Avcıoğlu’ndan. Bunların içinde bu yazıda olduğu gibi “tarihi kullanmak” da var. Punduna getirip tarihi güncel siyasete alet etmek... Yazın şöyle devam etmiş:</span></p>

    <p class="duz" xml:lang="tr"><span class="duz1">“133 yıl geçmesine rağmen 1838 Baltalimanı Ticaret Sözleşmesi’ni niçin bir kez daha ele aldığımızı açıklayalım. Şu günlerde, 1963 Ankara Antlaşması’yla ortaklık kurma yoluna gittiğimiz Avrupa Ekonomik Topluluğu’nun geçiş dönemine girmekteyiz. Buna göre Türkiye artık gümrük duvarlarını her yıl belli oranlarda indirmeye başlayacak. Bazı mallarda 12 yıl, bazılarında ise 22 yıl sonunda gümrükler sıfıra indirilecek. Böylece geri bıraktırılmış bir Türkiye, tarihinde bir kez daha, kalkınmış Avrupa ülkeleriyle iktisadi bütünleşmeye ve serbest ticarete kelimenin tam anlamıyla girmiş olacak...”</span></p>

    <p class="duz" xml:lang="tr"><span class="duz1">Yazın şöyle noktalanmış:</span></p>

    <p class="duz" xml:lang="tr"><span class="duz1">“1838 Ticaret Sözleşmesi’nin güzel bir incelemesini yapan Yusuf Kemal Tengirşek, Reşid Paşa ve arkadaşları için, ‘Bu muahedenin neticede memleketin sanayini belini doğrultamaz bir hale getireceğini, devletin başına Düyunu Umumiye İdaresi gibi bir bela musallat edeceğini, elbette keşfedemiyorlardı’ demiş. Türkiyemizi Ortak Pazar’a sokmak isteyenlere, bu sözleri bir kez daha hatırlatmayı bir vatan borcu biliyoruz.”</span></p>

    <p class="duz" xml:lang="tr"><span class="duz1">Ortak Pazar’dan yana olanları “vatana ihanet”le mi suçluyorum?</span></p>

    <p class="duz" xml:lang="tr"><span class="duz1">Ama yıllar sonra gün gelecek sen de işleyeceksin bu “suç”u. 1971’deki bu yazında “vatana ihanet” suçlaması gibi bir saçmalığı “tarihi kullanarak” yapıyorsun.</span></p>

    <p class="duz" xml:lang="tr"><span class="duz1">Tarihi kullanarak mı, tarihten ders çıkararak mı?</span></p>

    <p class="duz" xml:lang="tr"><span class="duz1">Bence kullanarak. Bir kere, On Dokuzuncu Yüzyıl’ın ilk yarısıyla, Yirminci Yüzyıl’ın ikinci yarısındaki dünya koşullarının olağanüstü farklılığı... Aradan koca bir yüzyıl geçmiş. O zamanla bu zamanı mukayese etmek bir yerde elmayla armudu karşılaştırmaya benziyor. Ayrıca, örnek olarak vermiş olduğun 1838 Ticaret Anlaşması’nın ekonomi tarihimizdeki yeri de geçen çeyrek yüzyıl içinde tartışmalı hale gelmiş...</span></p>

    <p class="duz" xml:lang="tr"><span class="duz1">Tıpkı Sadrazam Mustafa Reşid Paşa ve 1839’la başlayan Tanzimat Dönemi gibi...</span></p>

    <p class="duz" xml:lang="tr"><span class="duz1">Doğan Avcıoğlu ve</span> <span class="italik-yaz">Yön-Devrim</span> <span class="duz1">çizgisi, Tanzimat Dönemi’ni küçümser. “Tanzimat kafası” diye alaya alır. Çünkü Tanzimat’ın hedefi, Batı’dır. Batı’nın bir parçası olmaktır. İmparatorluğun kurtuluşunu “Batılılaşmak”ta arar. “Avrupa devleti” olmak ister.</span></p>

    <p class="duz" xml:lang="tr"><span class="italik-yaz">Yön-Devrim</span> <span class="duz1">çizgisi ise Türkiye’yi Batı Bloku içinde görmek istemediği için, Türkiye’de “serbest pazar” ekonomisine karşı olduğu için, 1838 Ticaret Sözleşmesi’ne de karşı çıkar, 1839 Tanzimat Fermanı’na da. Bu ikisinin imparatorluğun çöküşünü hızlandırdığını, Cumhuriyet Türkiyesi’nde aynı yolun izlenmesinin benzer akıbete neden olacağını öne sürer. Avcıoğlu’nun</span> <span class="italik-yaz">Yön</span> <span class="duz1">ve</span> <span class="italik-yaz">Devrim</span><span class="duz1">’deki yazıları,</span> <span class="italik-yaz">Türkiye’nin Düzeni</span> <span class="duz1">kitabı bunun örnekleriyle doludur. Türkiye’nin kurtuluşu, Avcıoğlu’na göre, pazar ekonomisi yerine “devletçilik”, çoğulcu demokrasi yerine “tek parti düzeni”nden geçecektir.</span></p>

    <p class="duz" xml:lang="tr"><span class="duz1">Doğan Bey öyle anlaşılıyor ki kendi siyasi bakış açısını haklı çıkarabilmek için tarihi bazen eğip bükmüş... 1838 Ticaret Sözleşmesi’nin sonuçlarını fazla abartmış... Tanzimat Dönemi’nin modernleşme tarihimizdeki yerini fazla ufaltmış...</span></p>

    <p class="duz-ilk-paragraf" xml:lang="tr"><span class="duz1">Oysa laik Türkiye Cumhuriyeti devleti gökten zembille inmedi. Atatürk ve arkadaşlarının gerçekleştirdiği Cumhuriyet devriminin kökleri Tanzimat Dönemi’ne gider. “1838 anlaşması, kaçak yapılan ticaretin belgelenmesinden başka bir şey değildir. Osmanlı ülkesi çoktan beri Avrupa ticaretinin ve ekonomisinin etkinlik alanı içine girmiştir. Anlaşma yapılmışsa hazineye vergi giriyordu. Yapılmamışsa kaçak ticaret devam ediyordu. Osmanlı devlet adamları ne 1838’de İngiltere ile yapılan sözleşmede, ne de ardından diğer Avrupa ülkeleriyle yapılan benzeri ticaret anlaşmalarında fazla pazarlık gücüne sahip değildiler. Bilgisizlikten değil, imkânsızlıktan...</span></p>

    <p class="duz" xml:lang="tr"><span class="duz1">Ayrıca, Osmanlı İmparatorluğu İngiliz ticaretine 1838 sözleşmesiyle açılmış değildir. 1838 Ticaret Anlaşması, İngiltere-Osmanlı ticaretinin artış hızını ne düşürdü, ne de büyüttü. Eşitsiz bir dış ticaret rejimini belgeleyen 1838 anlaşması, iktisadi ve mali iflas tarihinde önemli bir noktadır ama tayin edici değildir.</span></p>

    <p class="duz" xml:lang="tr"><span class="duz1">On Dokuzuncu Yüzyıl’ın ortalarında bir devlet, himayeci gümrük politikası uygulamak için, himaye edecek tüccar ve sanayici bulmalıydı. Oysa böyleleri daha çok imparatorluktan kopan ve kopacak olan bölgelerdeydi. Günün şartları içinde tarımda ve ticarette liberal bir politika izlenmesi bazı gelişmeler yaratabilir diye düşünüldü.</span></p>

    <p class="duz" xml:lang="tr"><span class="duz1">Kuşkusuz tarımda ve ticarette görülen gelişmeler de hiçbir zaman milli bir sanayi yaratamayacaktı. Tanzimat modernleşmesinin bu trajik boyutunda tarihin kalıntısı rol oynar. O nedenle Tanzimat’ın çaresiz devlet adamlarını sorumsuzlar veya gafiller olarak nitelemek mümkün değildir. Tanzimat bürokratları her şeye rağmen Türkiye tarihinin yaratıcı ve olgun kadrosunu meydana getirirler.</span></p>

    <p class="duz" xml:lang="tr"><span class="duz1">Tanzimat Devri iktisadi, toplumsal ve kültürel yönlerden araştırıldıkça ve değerlendirmeler, Türkiye ve dünya tarihinin koşulları içinde yapıldıkça, daha soğukkanlı yorumların ortaya konacağına kuşku yoktur. Her şeye rağmen Tanzimat hareketi Türkiye tarihinde toplumu ileriye götüren ve çığır açan bir rol oynamıştır.</span></p>

    <p class="duz" xml:lang="tr"><span class="duz1">Tanzimat Devri tarihi ne dramatik, ne grotesk, ne de mutantan bir tarihtir, kelimenin tam anlamıyla bir trajedidir. Trajik bir çözülmezliğin içten içe, ağır ağır kaynamasıyla tarihin ilerlediği bir zamandır. Bir toplumun kurumlarıyla, gelenekleriyle, devlet adamlarıyla kaçınılmaz bir yazgıya doğru ilerlediği, karanlığın ve hıyanetin yanında fazilet ve aydınlığın destanının yazıldığı, çöküşle ilerleyişin boğuştuğu Osmanlı tarihinin en uzun asrıdır.</span></p>

    <p class="duz" xml:lang="tr"><span class="duz1">Tanzimat Devri’nin modern Türkiye’nin oluşumundaki payı büyüktür. Bir toplumun gelişmesini sadece ekonomik gelişim çizgisiyle değerlendiremeyiz. Bazı Ortadoğu ülkeleri, On Dokuzuncu Yüzyıl başlarında Osmanlı devleti ile aynı yerden yola çıktıkları halde; sosyal, siyasal, kültürel yönden bugün Türkiye ile aynı tarihi dönemeçte değillerse, siyasal ve kültürel atılımların hızlandırıcı etkisini kabul etmeliyiz.</span></p>

    <p class="duz" xml:lang="tr"><span class="duz1">Osmanlı modernleşmesi otokratik bir modernleşmedir. İç ve dış gelişmeler hayatının son kırk yılında imparatorluğu bu otokratik modernleşmeden anayasal bir monarşiye kadar sürükledi. İmparatorluk, genç Cumhuriyet’e parlamentarizm, siyasal parti, basın gibi siyasal kurumları bıraktı. Cumhuriyet’in tabipleri, fen adamları, hukukçu, tarihçi ve filologları son devrin Osmanlı aydın kadrolarından çıktı.</span></p>

    <p class="duz" xml:lang="tr"><span class="duz1">Cumhuriyet ilk anda eğitim sistemini, üniversiteyi, yönetim örgütünü, mali sistemini imparatorluktan miras aldı. Cumhuriyet devrimcileri bir Ortaçağ toplumuyla değil, son asrı modernleşme sancıları ile geçiren imparatorluğun kalıntısı bir toplumla yola çıktılar.</span></p>

    <p class="duz" xml:lang="tr"><span class="duz1">Tanzimat Devri görkemle açılıp rezaletle kapanan bir tarihi olaylar bütünü değildir. Hüzünlü ve buhranlı bir atmosferde başladı ve öyle devam etti. Türkiye halen bu gelişmenin sancılarını çekiyor. Yalnız Türkiye değil, imparatorluktan kopan her ulusun hayatında bu dönemin kalıntılarına rastlanıyor.</span></p>

    <p class="duz" xml:lang="tr"><span class="duz1">Bugünün insanı Tanzimat Dönemi’ni değerlendirirken; fakirliğe, bozgun ve despotizme karşı yüz elli yıl önce direnmeye ve düzeni değiştirmeye çalışan o kadrolara sahip çıkmalıdır. Günümüz Türkiyesi’nin insanı bu mirasa sahip çıktığı ölçüde geçeceği zor yolda bir destek bulabilir.”<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz-ilk-paragraf" xml:lang="tr"><span class="duz1">Hatırlasana! Tanzimat Dönemi, 1995’te Türkiye’nin Avrupa Birliği’yle yaptığı Gümrük Birliği dolayısıyla da gündemde gelmişti. Avrupa’yla gümrüklerimizi sıfırlayan bu anlaşmaya “İkinci Tanzimat Fermanı” diyerek karşı çıkanlar olmuştu.</span></p>

    <p class="duz" xml:lang="tr"><span class="duz1">“Tanzimat Fermanı’nın Batı’ya teslimiyeti simgeleyen ve Mustafa Reşid Paşa’nın Batı’nın uşağı olduğunu anlamamız gerekiyormuş. (...) Tanzimat Fermanı’nın bu ülkede modernliğin ve şimdiki bildiğimiz anlamda devletin yaratılmasında en temel unsur olduğuna hiç şüphe yoktur. Bu bakımdan Gümrük Birliği Anlaşması’nı bu dokümana benzetmek hakaret değil, olsa olsa en büyük iltifattır. Yani bugünün Türkiyesi’nin kör topal işleyen demokrasisi, seçimleri, laik hukuk geleneği vs varsa bu Tanzimat Fermanı sayesindedir. Aksi takdirde ‘tamamen bizim’ ve fevkalade ‘milli’ bir Saddam Hüseyinimiz veya Hafız Esadımız pekâlâ da olabilirdi.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">İlginçtir, Tanzimat Dönemi siyaset sahnemizdeki bazı uçları birleştirdi. Değişik nedenlerle hepsi Tanzimat’ın tarihimizde başlattığı reformlar zincirinin yol açtığı modernleşmeye karşı çıktı, küçümsedi. 1923 Cumhuriyet devrimini de içine alan bu modernleşme süreci ya da tarihin özgürlüğe doğru dönen tekerliğini tersine çevirmeye çalıştılar.</span></p>

    <p class="duz" xml:lang="tr"><span class="duz1">“Solun bazı kesimleri, Tanzimat’ı bir yarı sömürgeleşme ve sömürgeleştirme süreci olarak görüp olumsuzladılar. Muhafazakârlar ve İslamcıların Tanzimat eleştirisinde ilk başta daha çok kültürel boyut hâkimdi gibime geliyor. Yani bunlar Tanzimat’ı Batılılaşma ya da alafrangalaşma olarak görüp olumsuzladılar.</span></p>

    <p class="duz" xml:lang="tr"><span class="duz1">İslamcı tahlil için değil, sol için konuşuyorum. Bence sol analizcilik, bilimsel bir yönteme bağlı olduğu ölçüde şunları görebilmeli ve olumlayabilmeliydi: Kanun kavramı, temsil, meclisler, dünyasallaşma ya da sekülerleşme, tebaa anlayışından birey anlayışına geçişin başlaması, başta eşitlik olmak üzere insan hakları ve özgürlüklerin gündeme gelmesi, meşruluk anlayışında çağdaşlaşma vb. Solda olmak ya da solcu olmak bunları birer ‘üstyapı değişikliği’ diye küçümsemeye yol açmamalıdır.”<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Bir zamanlar ben de “üstyapı değişikliği” diyerek Tanzimat’ı küçümsemiştim. Bu açıdan irtica isteyenlerle, yani laik demokratik Cumhuriyet düzenini tersine çevirip din devleti kurmak isteyenlerle aynı yerde buluştuğum söylenebilir. Tanzimat’a da Ortak Pazar’a da karşı çıkmak böyle bir yerdi.</span></p>

    <p class="duz" xml:lang="tr"><span class="duz1">Bir gazete kupürü. Yazının başlığı “Mustafa Reşid Paşa’dan Turgut Özal’a...” O zaman Refah Partisi’nin yayın organı</span> <span class="italik-yaz">Millî Gazete</span><span class="duz1">’de çıkmış. Çok kısa bir yazı. Tarihi ilginç: 21 nisan 1987. Başbakanlık koltuğunda oturan ANAP lideri Turgut Özal’ın Avrupa Topluluğu’na tam üyelik başvurusunu yaptığı tarihler. İki yüzyıllık modernleşme tarihimize duyulan nefret olduğu gibi açığa vurulmuş:</span></p>

    <p class="duz" xml:lang="tr"><span class="duz1">“İngiliz yanlısı Mustafa Reşid Paşa ve hempaları tarafından 1839 yılında Tanzimat’ın ilanından bugüne 148 yıl geçmiş. Bu tarihi süreç Turgut Özal ile noktalandı. Mustafa Reşid İngiliz yanlısı idi. Ya Turgut Özal? Onu daha sonra öğreneceğiz. Milletten yana mı değil mi? 150 yılda bir imparatorluğu yıktık. Halife’yi kovduk. İslam dünyası ve Anadolu işgale uğradı. Yeni bir devlet kurduk. Her akıp giden on yılda ihtilaller yaptık. Ben Mustafa Reşid’i sevmiyorum, Turgut Özal’ı da!”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Bir zamanlar Turgut Özal da Ortak Pazar’a karşı değil miydi? 1960’ları, 1970’leri hatırla. Demirel başbakandı. Devlet Planlama Teşkilatı müsteşarıydı Turgut Özal. Türkiye Petrolleri’ni yöneten kardeşi Korkut Özal’la birlikte</span> <span class="italik-yaz">Yön</span> <span class="duz1">dergisinde onlara “Takunyalı Biraderler”, “Müslüman Kardeşler” adı takılmıştı. Özal, Türkiye’nin o zamanki ismiyle Avrupa Ekonomik Topluluğu’na üye olmasına ve bu çerçevede Gümrük Birliği’ne şiddetle karşı çıkıyordu. Demirel’in politikasına tersti bu. Turgut Özal o yüzden İhsan Sabri Çağlayangil’in Dışişleri Bakanlığı’yla, sonunda kaybettiği bir kavgaya tutuşmuştu.</span></p>

    <p class="duz" xml:lang="tr"><span class="duz1">Bu kavganın hikâyesini</span> <span class="italik-yaz">Cumhuriyet</span> <span class="duz1">gazetesinde dizi yazı halinde yazmıştın.</span></p>

    <p class="duz" xml:lang="tr"><span class="italik-yaz">Cumhuriyet</span><span class="duz1">’te yayımlanan ilk imzalı yazılarımdı onlar. “Dışişleri ve Planlama Arasındaki Ortak Pazar Kavgası.” 1974’ün mart ayında bir hafta boyunca birinci sayfadan çıkmıştı.</span></p>

    <p class="duz" xml:lang="tr"><span class="duz1">İlk yazının başlığı ilginç: “Ortak Pazar’a Müslüman Kardeşler de solcular da karşı olduklarına göre, dikkatli olalım, bu işte bir bit yeniği var!”</span></p>

    <p class="duz" xml:lang="tr"><span class="duz1">Evet, iki taraf da karşıydı. Ama iki tarafın gitmek istedikleri adresler farklıydı tabii. Bir taraf, “şeriat devleti” istiyordu, öbür taraf ise “devrimci demokrasi” adını yakıştırdığı “laik bir dikta” kurmanın peşindeydi. Ama her iki tarafın da amacı Türkiye’ye makas değiştirtmekti.</span></p>

    <p class="duz" xml:lang="tr"><span class="duz1">Sonra sen değiştin!</span></p>

    <p class="duz" xml:lang="tr"><span class="duz1">Turgut Özal da...</span></p>

    <p class="duz" xml:lang="tr"><span class="duz1">İkiniz de “Ortak Pazarcı” oldunuz!</span></p>

    <p class="duz" xml:lang="tr"><span class="duz1">Turgut Özal, başbakan. 14 nisan 1987’de Avrupa Topluluğu’na tam üyelik için başvurduğu zaman sen Cumhuriyet’in genel yayın müdürüydün. Özal’ı bu kararında destekledin. Bu başvurunun “demokrasi ve çağdaşlık yolunda” bir adım olduğunu belirttin. Sence bu adım “iki yüzyıllık Batılılaşma süreci”nin yeni bir halkasıydı. Türkiye’nin kesin tercihini çok önceleri yaparak “Batılı değerler” coğrafyasına demir attığını yazdın.</span></p>

    <p class="duz" xml:lang="tr"><span class="duz1">Bugün de aynen böyle düşünüyorum. O tarihte</span> <span class="italik-yaz">Cumhuriyet’</span><span class="duz1">in birinci sayfasında çıkan yazım şöyle başlar:</span></p>

    <p class="duz" xml:lang="tr"><span class="duz1">“Sayın Özal’ın başbakanlığını yaptığı bir hükümet döneminde Türkiye, Avrupa Topluluğu’na tam üyelik için bugün resmen başvuruyor. Kaderin bir cilvesi mi bu? Çünkü Sayın Özal, 1960’lı, 1970’li yılların en önde gelen Ortak Pazar muhaliflerinden biriydi. Politika kulislerinde Turgut Özal adı, Türkiye’nin Ortak Pazar üyeliğine karşı, ancak ‘İslam Ortak Pazarı’ndan yana bir yüksek bürokrat olarak geçerdi. Evet, nereden nereye!”<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Sen de nereden nereye geldin!</span></p>

    <p class="duz" xml:lang="tr"><span class="duz1">Bu yazıdan on altı yıl önce, yani 1971’de Ortak Pazar diyenleri “vatana ihanet”le suçlamıştım.</span></p>

    <p class="arabaslik" xml:lang="tr"><span class="bold">“Komünisttim. Bana göre Avrupa, yalan söyleyen bir sözdü.”</span></p>

    <p class="duz" xml:lang="tr"><span class="duz1">“Uzun süre ben de bir Avrupa karşıtı idim. Savaş sonunda, antifaşistler arasında bile Avrupa federalizminden yana hareketler oluşmaya başladığı zaman, 1946’da</span> <span class="italik-yaz">Les lettres françaises</span> <span class="duz1">dergisinde yayımlanan bir makale yazdım. Yazının kesin yargıyı dile getiren başlığı, ‘Artık Avrupa Yok’ idi. Direnme hareketine katılmıştım ve o sırada komünist idim. Bana göre, bize göre Avrupa, yalan söyleyen bir sözdü. Hitler’in ‘Yeni Avrupa’ diye adlandırdığı şeye karşı savaşmıştım.</span></p>

    <p class="duz" xml:lang="tr"><span class="duz1">Yaşlı Avrupa benim gözümde demokrasi ve özgürlüğün değil, emperyalizmin ve egemenliğin beşiğiydi. Avrupa’nın demokrasi, akıl ve hümanizm üzerine söylemlerinin gerçekliğinden çok yalana dikkati çekiyordu: Meksika ve Peru’yu ele geçiren fatihlerin ürkütücü vahşeti, köleleştirilen ve sömürülen Afrika, Alman Reich’ının yıkıcı gücü bu yalanın kanıtlarıydı. Ben yalnız Avrupalı egemene karşı olmakla kalmıyordum, ezilenden de yanaydım. Beni inciten, yalnız fatihlerin şiddeti, vahşeti ve yağmaları değildi. Bunların yanı sıra ve hatta bunlardan daha çok, ırksal, düşünsel, maddi ve manevi üstünlüğünden emin beyaz Avrupalının fethettiklerine karşı beslediği küçümsemeydi.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Sen de bu küçümsemeyi hissettin.</span></p>

    <p class="duz" xml:lang="tr"><span class="duz1">Kim hissetmedi ki?</span></p>

    <p class="duz" xml:lang="tr"><span class="duz1">Hiç kuşkusuz bu duygunun da rolü vardır, “solcu”luğa kayışında... Tıpkı, daha önceki sayfalarda anlattığın, onlar neden bu kadar ileri, biz geriyiz sorusunun payı olduğu gibi...</span></p>

    <p class="duz" xml:lang="tr"><span class="duz1">“Yine de bilinçaltından, reddettiğim Avrupa’ya saygı duyduğum meydandaydı. İlk gençliğimde, nice başka genç gibi ben de farkına varmadan bir Avrupa eğitimi almıştım. Bana insanlığı yurtlara tercih ettiren, milliyetçilikleri sorgulatıp kozmopolit olanın tadına varmayı öğreten şey, beni evrensel adına Avrupa bölgesinin dar sınırlarının ötesine çeken şey, Avrupa hümanizmasıydı.”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz1">Sen doğru dürüst bir “Avrupa eğitimi” de almadın. Almadığın için de “uyanman” kolay olmadı! Daha hâlâ 1970’lerde</span> <span class="italik-yaz">Cumhuriyet</span> <span class="duz1">gazetesinde Avrupa Birliği karşıtı yazılar yazmaya devam ediyordun. Uzun yıllar aldı değişmen... Ama Doğan Avcıoğlu değişmedi. Ölünceye kadar neyse o kaldı. Ölümünden bir yıl önce, 1982’de yazdığı son makalelerinden birinde “Avrupa hülyası”nı ağır biçimde eleştirmiştir.</span></p>

    <p class="duz" xml:lang="tr"><span class="duz1">Bir aylık dergide çıkan o yazı “Papuççu Muştası” adını taşır.<a class="calibre1" href="#footnote-231-10" id="footnote-231-10-backlink">[10]</a> Doğan Bey’in Türkiye’ye ve tarihe bakışının bir özetidir. Bugün benim gibi düşünenlere çok ağır yüklenir. Belki de “Batı”ya olan bütün antipatisini Türk aydınını eleştirerek ortaya koyar. Yer yer aşağılayıcı bir üslup kullanır makalesinde:</span></p>

    <p class="duz" xml:lang="tr"><span class="duz1">“Türk aydınının çağdaş öyküsü, Avrupalıların ‘Boğaz’daki Hasta Adamı’ dillerine doladığı günlerden başlar. Babıâli’nin tercüme odasından yetişme ilk Türk hariciyecileri, hasta adamı iyileştirmek için çareler ararlar: önlerindeki örnek, Avrupa ve özellikle İngiltere’dir. Oysa emperyalist devletin pabuççu muştasıyla çağdaş uygarlığa ulaşılamayacağını, yalnızca sömürgeleşileceğini görmek çok kolaydı. İngiliz desteğini sağlayan Londra Elçisi Reşid Paşa, hariciye nazırlığına gelir. ‘Reform dönemi’ başlar. İlk büyük reform, günümüzde de ‘başka alternatif yok’ diye sunulan serbest pazar ekonomisine yöneliş olur.”</span></p>

    <p class="duz" xml:lang="tr"><span class="duz1">Tipik Avcıoğlu.</span></p>

    <p class="duz" xml:lang="tr"><span class="duz1">“Tarihi kullanmak” açısından mı?</span></p>

    <p class="duz" xml:lang="tr"><span class="duz1">Öyle. Osmanlı İmparatorluğu’nun 1856 Paris Antlaşması’yla “Avrupalı devlet” sayılmasını, “Avrupa Konseyi’ne giriyoruz” diye deyimlendirmek... Ya da 1860’larda Osmanlı’nın Avrupa’yla girdiği mali ilişkileri anlatırken, “IMF düzeni” diye nitelemek... Bu bakımlardan yazının şu bölümü ilginçtir:</span></p>

    <p class="duz" xml:lang="tr"><span class="duz1">“Daha 1860’larda, Para Fonu’nun (IMF) günümüzde uygulanmasını istediği sistem kurulur. Bu, ‘yatırımdan ve kalkınmadan vazgeç’ biçiminde bir ‘ölme de sürün’ politikasıdır. Ve bu nasıl bir dönme dolaptır ki, yüz küsur yıl sonra bile yine dolabın içindeyiz!.. 2000 yılına doğru yol alırken, ekonomik kurtuluşu, 1860’ların reçetelerinde aramak çaresizliğindeyiz!..”</span></p>

    <p class="duz" xml:lang="tr"><span class="duz1">Avcıoğlu, Avrupa’nın yalnız ‘çoğulcu’ ekonomik düzenine değil, aynı zamanda ‘çoğulcu’ siyasal düzenine karşıtlığını da bu yazısında bir kez daha açıkça ortaya koyar:</span></p>

    <p class="duz" xml:lang="tr"><span class="duz1">“Yalnız ekonomik planda mı? Siyasal planda da reçete aynı: Batı tipi bir anayasa. Batıcı aydınımız, yüz küsur yıldır kurtuluşu Batı tipi anayasalardan bekler durur. Kurtuluş anayasadan beklendiği için işler kötüye gidince elbette anayasa suçlu olur. Cici anayasalar, kaka anayasalar, katil anayasalar, hızır anayasalar gürültüsü ve gümbürtüsü içinde, dönme dolap döner bre döner.</span></p>

    <p class="duz" xml:lang="tr"><span class="duz1">Jön Türkler, Sakızlı Ohannes Paşa ile Portakal Mikael Paşa’nın rahlei tedrisinde açık pazar ekonomisinin erdemlerini okurlar. Jön Türklerin baş iktisatçısı maliyeci Cavid Bey’in görüşleri, günümüzün ekonomik çarı takunyalı biraderden pek az farklıdır. Beriki tam alaturka, öteki alafranga tiptir ama, ekonomik alanda ikiz kardeştirler.”<a class="calibre1" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz1">Avcıoğlu’nun hülyası, Atatürk’ün 1930’lar Türkiyesi’ne uzanır: “Serbest Parti’yle başlayan çokpartili yaşam üç ay sürer. Atatürk, ekonomik bunalıma partileri çoğaltmanın çözüm olmadığını üç ay içinde anlar. Üstelik çokpartili yaşam, yabancı sermaye ve kapitülasyonlar döneminin canlanması ve Menemen olaylarının da doğruladığı üzere, devrimlerin elden gitmesi tehlikesini apaçık gözler önüne serer. Çokpartili yaşamdan 1930’da vazgeçilir. Atatürk ve Türkiye, yeni bir yol arayışı içindedir: özel girişimcilikten kuşku duyulmaya başlanır. Eğilim, kapitalizmden uzaklaşma doğrultusundadır. Devletçilik, sanayi ile sınırlı kalmaz. Tarımı ve tüm ekonomiyi kapsar.”</span></p>

    <p class="duz" xml:lang="tr"><span class="duz1">Doğan Bey, 1982 sonundaki bu satırlarıyla, belki de son bir umutla, 12 Eylül askeri yönetimini etkilemeye çalışmış. Onlara demek istemiş ki: “Dönmeyin geriye, seçimleri yaptırıp yeniden parlamentoculuk oyununa kapıyı açmayın! Ekonomide de devletçilik yolunu seçin!” Ama askerler Doğan Bey’i gene dinlemediler! Türkiye bir yıl sonra yine seçimlere gitti.</span></p>

    <p class="duz" xml:lang="tr"><span class="duz1">Avcıoğlu’nun yazısı şöyle devam eder: “Meclis’te sorarlar: ‘Devletçiliğe karşı parti kurulabilecek mi?’ Anayasa Komisyonu başkanı açıklar: ‘Anayasa’ya aykırı herhangi hareket nasıl suç ise, 6 İlke’ye aykırılık da aynı biçimde suç sayılır.’ Demek ki artık iktidar partisinin sağında, özel girişimciliği savunan parti kurulamayacaktır.”</span></p>

    <p class="duz" xml:lang="tr"><span class="duz1">Bu son cümlenin altını çizmekte yarar var. Doğan Bey’in hayatı boyunca hep özlemini çektiği düzen, ölümünden bir yıl önce yazdığı bu cümlede ifadesini bulur. Kafasındaki model budur:</span></p>

    <p class="duz" xml:lang="tr"><span class="duz1">“1931 yılına değin süren bir arayış döneminden sonra Laik, Milliyetçi ve Halkçı Cumhuriyet’in çağdaş uygarlığa bir an önce ulaşmak için geliştirdiği ve Anayasa’ya geçirerek süreklilik kazandırdığı Devrimcilik, Devletçilik ve sağcı, sermayeci siyasete izin vermeyen devrimci demokrasi ilkeleri bir bütün meydana getirir ve bir devlet doktrini olmaya yönelir. Ne var ki Atatürk ölür ölmez bu modelden ilk vazgeçen Türkiye olur. Büyük kaytarıcılık günümüzde de sürüyor. Avrupa konseyleri, parlamentoları ve sosyal demokratların şemsiyeleri altında, Tanzimat günlerinden beri meslek edinilen ‘Avrupalılık’ davası yürütülüyor.”</span></p>

    <p class="duz" xml:lang="tr"><span class="duz1">Sanıyorum, 1981’in sonlarında yazdığı bu yazı, Doğan Bey’in kendini özetleyen son yazısıydı.</span></p>

    <p class="arabaslik" xml:lang="tr"><span class="bold">Doğan Avcıoğlu ve aydın despotizmi...</span></p>

    <p class="duz" xml:lang="tr"><span class="duz1">“Demokrat” mıydı Avcıoğlu?</span></p>

    <p class="duz" xml:lang="tr"><span class="duz1">Değildi.</span></p>

    <p class="duz" xml:lang="tr"><span class="duz1">Avcıoğlu öldükten hemen sonra Mete Tunçay sana bir yazı getirmişti. Ama sen</span> <span class="italik-yaz">Cumhuriyet</span><span class="duz1">’te basmamıştın. Şu satırlar vardı o yazıda: “Doğan Avcıoğlu yakın dönem düşünce tarihimizde çok önemli işlevler görmüş bir aydınımızdı. Kurucu Meclis üyesi olarak -tümüne karşı oy vermiş olsa- da Komisyon’da hazırlanışına hiç kuşkusuz büyük katkılar yaptığı 1961 Anayasası’nın özgürlük olanaklarını geniş ölçüde yaşama geçiren, onun</span> <span class="italik-yaz">Yön</span> <span class="duz1">dergisiydi. Doğan Avcıoğlu,</span> <span class="italik-yaz">Akis</span> <span class="duz1">okulundan yetişmiş, başarılı bir gazeteciydi. Yazdığını okutmasını ya da okunacak biçimde yazmasını bilirdi. Üstelik yazdıkları, havadan sudan konular değil, ciddi sorunlardı. Birçok tabuları kırmış, sosyalizmi meyhane köşelerinde gizlice konuşulmak yerine, kamuoyu önünde açık açık tartışılır hale getirmişti.</span></p>

    <p class="duz" xml:lang="tr"><span class="duz1">Avcıoğlu kendisinin sosyalist olduğu iddiasındaydı, ama demokrat değildi. Sosyalizmi de araçsal bir anlayıştan kaynaklanıyor; bir yönetimde ekonomik kalkınma yolunda belirli önlemler alınır, birtakım kamulaştırmalar yapılırsa sosyalizm gerçekleşir sanıyordu. Bunu, çoğulcu-özgürlükçü bir felsefe, halktan yana bir dünya görüşü olarak anlamıyordu. Onunla hiç anlaşamadık.</span></p>

    <p class="duz" xml:lang="tr"><span class="duz1">Avcıoğlu, en başından beri devrimciydi. Devrim’den anladığı da iyi niyetli, ilerici bir askeri cuntanın müdahalesiyle Türkiye’nin toplumcu bir çizgiye girmesiydi. Bu beklentilerinin yadsınmasını iki kere yaşadı, ama yılmadı, caymadı. Herhalde onları rastlantıya yoruyor, bunların oldukları gibi olmalarında sosyolojik bir zorunluluk görmüyordu. Türkiye’nin bir ordu müdahalesiyle daha ileriye götürülemeyecek kadar gelişmiş olduğunu bir türlü anlamak istemiyordu.</span></p>

    <p class="duz" xml:lang="tr"><span class="duz1">Bazı durumlarda, bizde 12 Eylül’de olduğu gibi, askerin siyasete dur deyip yönetimi ele alması gerekebilir. Fakat bu tür karışmanın, Türkiye’ye sosyalizmi getireceğini ummak abes olur. Bazı Afrika ülkelerinde kurulan askeri sosyalist rejimlerinse, Türkiye gibi hayli ileri bir ülke açısından hiç de özenilecek şeyler olmadığı açıktır, sanıyorum. Doğan Avcıoğlu, demokrat olmanın, toplumculuk için yeterli değil ama zorunlu bir koşul olduğunu hiçbir zaman kabul etmedi. Bu bakımdan onu siyasal düşünceler tarihindeki ‘aydın despotizmi’ geleneği içinde görmek gerekir.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz1">Mete Tunçay’ın Doğan Bey’le ilgili bu görüşleri bazı açılardan benimkilere yakındı.</span></p>

    <p class="duz" xml:lang="tr"><span class="duz1">Ama sen 1983’te yine de bu yazıyı yönetmekte olduğun</span> <span class="italik-yaz">Cumhuriyet</span> <span class="duz1">gazetesine koymamıştın. O tarihte paylaşmıyor muydun bu görüşleri? Yoksa İlhan Abi’nin, Uğur Mumcu’nun tepkilerini göze alamadığın için mi geri çevirmiştin?</span></p>

    <p class="duz" xml:lang="tr"><span class="duz1">Mete Tunçay’ın bu görüşlerini o tarihte bir ölçüde paylaşır hale gelmiştim. Ancak ben Doğan Bey hakkında öldüğü zaman ne düşündüğümü yazamazken, bir başkasının görüşlerine yer vermek istememiştim. Ama bunun hiç de “demokrat” bir tavır olmadığını şimdi belirtmek isterim.</span></p>

    <p class="duz" xml:lang="tr"><span class="duz1">Tabii, bu yazıyı koymama kararını alırken, gazete içi dengeleri de gözettiğini artık itiraf edebilirsin! Kısacası, Avcıoğlu yaşamı boyunca senin sonraki yıllarda düşündüğün gibi bir demokrat değildi. Her zaman “devrimci ve devletçi demokrasi” modelini savundu. Ve bunu Atatürk’e dayandırmaya çalıştı. Sen de onunla birlikte 1960’larda ve 1970’lerin ilk başlarında “Avcıoğlu’nun müridi” olarak öyle düşünüyordun.</span></p>

    <p class="arabaslik" xml:lang="tr"><span class="bold">Atatürk’le demokrasi ve İlhan Selçuk...</span></p>

    <p class="duz" xml:lang="tr"><span class="duz1">12 Mart’la birlikte Doğan Bey’in bir ömür boyu demir atmış olduğu sulardan uzaklaşmaya başladım. Doğan Bey’in hâlâ “devrimci ve devletçi demokrasi” diyerek tekpartili otoriter rejimi savunduğu 1981’de ben</span> <span class="italik-yaz">Cumhuriyet</span><span class="duz1">’in genel yayın müdürüydüm. O hâlâ aynı yerdeyken, ben çoğulcu demokrasi durağına gelmiştim. Doğan Bey’in aksine, 1971’le 1981 arasında geçen on yıl içinde Atatürk’le demokrasi sözcüğünü gönül rahatlığıyla yan yana getirmeye başlamıştım.</span></p>

    <p class="duz" xml:lang="tr"><span class="duz1">O yüzden İlhan Selçuk’la</span> <span class="italik-yaz">Cumhuriyet</span><span class="duz1">’te sert bir tartışman olmuştu.</span></p>

    <p class="duz" xml:lang="tr"><span class="duz1">1986 yılının 10 kasımıydı. Nadir Bey benden eski yazılarına da bakarak bir 10 Kasım başyazısı yazmamı istemişti. İlhan Abi de benim yazdığım başyazıyı taşra kalıbından okumuştu. Ben ise taşra kalıbından sonra yazıda nedense ufak bir değişiklik yapmış ve ilk baskıda yer almayan “özgürlükçü demokrasi” ibaresini eklemiştim: “Atatürkçülüğün çağdaş uygarlığı ve özgürlükçü demokrasiyi amaçladığı bazı çevrelerde ne yazık ki unutturulmak istenmektedir.” Taşra baskılarında olmayan “özgürlükçü demokrasi” şehir baskılarında yer aldı.</span></p>

    <p class="duz" xml:lang="tr"><span class="duz1">Ve ertesi gün öğleden sonra İlhan Selçuk odana geldi.</span></p>

    <p class="duz" xml:lang="tr"><span class="duz1">Ve kapıştık İlhan Abi’yle. Dedi ki: “Atatürk hiçbir zaman özgürlükçü demokrasi demedi, sadece çağdaş uygarlık dedi.”</span></p>

    <p class="duz" xml:lang="tr"><span class="duz1">Atatürk’ün hedefi “özgürlükçü demokrasi” değil miydi? Atatürk çağdaş uygarlık derken neyi kastediyordu? Batı değil miydi çağdaş uygarlığı temsil eden? Atatürk hem çağdaş uygarlığı savunacak, hem de tekpartili bir dikta rejiminden mi yana olacaktı? Atatürk, tekpartili rejimi de devletçiliği de bir “geçiş dönemi” olarak öngörmemiş miydi? 1930’ların devletçiliği, bir yandan Anadolu’daki özel sektörün olağanüstü cılızlığı, öte yandan 1929 Dünya Ekonomik Buhranı’ndan kurtulma çabası değil miydi? Devletçilik tercihinde hiç kuşkusuz Sovyetler’deki “planlı komuta ekonomisi”nin bir ölçüde etkisi vardı. Fakat Atatürk devletçiliği aslında kendi başına bir model değildi. Karma ekonomi denemesiydi. Ağır basan boyutu, özel girişimciliği, Türk işadamını yaratıp önünü açmaktı. İlhan Abi’yle bunları tartıştık.</span></p>

    <p class="duz" xml:lang="tr"><span class="duz1">Sana katılmadı tabii. Avcıoğlu gibi o da Atatürk’ü “özgürlükçü demokrasi” ile değil, “devrimci demokrasi” ile yan yana getiriyordu. Ayrıca, senin genel yayın müdürü olarak</span> <span class="italik-yaz">Cumhuriyet</span><span class="duz1">’in “ideolojik” çizgisine müdahale ettiğini düşünüyordu. Oysa bu “ideolojik çizgi”, görünüşte Nadir Nadi’nin, gerçekte İlhan Selçuk’un tekelindeydi. O yüzden,</span> <span class="italik-yaz">Cumhuriyet</span><span class="duz1">’in 10 Kasım başyazısında Atatürk’ün özgürlükçü demokrasiyi amaçladığını belirtmiş olman, İlhan Selçuk’un gözünde senin haddini aşman olmuştu.</span></p>

    <p class="duz" xml:lang="tr"><span class="duz1">Şimdi bunu geçelim.</span> <span class="italik-yaz">Cumhuriyet,</span> <span class="duz1">Nadir Bey, İlhan Abi bir başka kitabın konusu...</span></p>

    <p class="duz" xml:lang="tr"><span class="duz1">İlhan Selçuk’la Atatürk, Atatürkçülük, çağdaş uygarlık, demokrasi tartışmaların hiç bitmedi.</span> <span class="italik-yaz">Cumhuriyet</span><span class="duz1">’te Nadir Nadi’nin ölümünden sonra 1991 sonunda yaşanan büyük kavganın temelinde yatan nedenlerden biri budur. Tabii bir de gazetecilik anlayışındaki farklılık...</span></p>

    <p class="duz" xml:lang="tr"><span class="duz1">İlhan Abi’yle 10 kasım 1986 başyazısından dolayı yaptığımız, biraz da tatsız geçen tartışmadan bir ay sonra, 7 aralık 1986’da günlüğüme şöyle bir not almışım:</span></p>

    <p class="duz" xml:lang="tr"><span class="duz1">“İlhan Abi dün akşamüstü Nadir Bey’deyken, ‘Seçime inanmam ama ne yapalım başka şey de yok’ diyordu. Bana arada bir dert yanarken ‘Devrim de yapamadık, demokrasi de Hasan’ der İlhan Abi. Birinci sayfadan çoğulcu demokrasiyi savunan bir yazım çıkınca da her sabahki klasik telefon sohbetimizde, ‘Yine demokrasi havariliği yapmışsın’ı demeyi ihmal etmez. Benim de yanıtım klasiktir: ‘Sevgili Doğan Bey’in kemikleri sızlamıştır!’ İlhan Abi işte böyle. Çoğulcu demokrasiyi kabulleniyor. Ama gönülsüz. Amaç olarak görmüyor. Onun için çoğulcu demokrasi bir araç... Doğan Bey’le farkı belki burada. Sevgili Doğan Bey ‘cici demokrasi’den o kadar nefret ederdi ki, araç olarak bile kullanmayı reddetmişti.”</span></p>

    <p class="duz" xml:lang="tr"><span class="duz1">Günlük böyle diyor.</span></p>

    <p class="duz" xml:lang="tr"><span class="duz1">İsmet İnönü’nün birçok sözü vardır, Atatürk’ün nihai hedefinin demokrasi olduğuna dair: “Demokratik rejim, Atatürk idaresinin amacı olmuştur. Atatürk, ömrünün sonuna kadar demokratik rejimi kurmak için uğraşmış ve birçok güçlükleri yenmiş, tamamlanmasını yeni nesillere bırakmıştır.”<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz1">Bu konuda Uğur Mumcu da senin gibi düşünüyordu. Yani Atatürk’ün çağdaş uygarlık derken çoğulcu demokrasiyi de amaçladığını...</span></p>

    <p class="duz" xml:lang="tr"><span class="duz1">Uğur’un</span> <span class="italik-yaz">Cumhuriyet’</span><span class="duz1">teki 29 ekim 1987 tarihli yazısındaki şu satırlar çok açık: “Cumhuriyet’in kuruluşundaki amaç, ulaşmak istediği düzen, bugün Batı ülkelerinde görülen çoğulcu demokrasiydi. Atatürk bu amacı taşıdığını Hasan Rıza Soyak’a şu sözcüklerle anlatır: ‘Biz öyle bir idare, öyle bir rejim istiyoruz ki, bu memlekette bir gün -eğer dünyada hükümdarlık aleyhine gittikçe kuvvetlenen akımlar karşısında kalanlar varsa- padişahlığa taraftar olanlar dahi bir parti kursunlar.’ Atatürk’ün sağlığında bu amaç gerçekleşmedi. Çünkü dünya, 1930’larda büyük çalkantılar yaşamaktaydı. Üstelik devlet yeni kurulmuştu. Ama bugün? Bugün, Cumhuriyet’in 64. yıldönümünde, hem Atatürkçülükten söz edip hem de yasakçılığı tek yol olarak görmek, cumhuriyetçilikle nasıl bağdaşmaktadır?”</span></p>

    <p class="duz" xml:lang="tr"><span class="duz1">Uğur Mumcu’nun bu satırları, Avcıoğlu’na da İlhan Selçuk’a da yanıt... Uğur’la sen çoğulcu demokrasi konusunda yaklaşır, ekonomide devletçilik konusunda uzaklaşırdınız. Sen, ekonomide liberalleşmeyi, dışa açılmayı, pazar ekonomisini savunmaya başlamıştın. Siyasette olduğu gibi ekonomide de serbest rekabetten yanaydın. İkincisi olmadan, siyasal demokrasinin olamayacağını söylerdin. Bu açıdan Uğur Mumcu’yla anlaşamazdın.</span></p>

    <p class="duz" xml:lang="tr"><span class="duz1">Ancak Uğur’la “Atatürk ve demokrasi” konusunda anlaşırdık. Bir gün bu konuda yazı yazacağım zaman Hasan Rıza Soyak’ın yukarıdaki sözlerini bulamamıştım. Uğur bana Ankara’dan geçmişti. Bak, o teleks hâlâ duruyor arşivimde...</span></p>

    <p class="duz" xml:lang="tr"><span class="duz1">Nadir Nadi de senin gibi, Uğur Mumcu gibi düşünüyordu. İlhan Selçuk’la aynı görüşü taşımıyordu. Atatürk’ün nihai hedefinin çokpartili demokrasi olduğunu savunuyordu. 10 kasım 1984 tarihli başyazısında aynen şöyle demiş:</span></p>

    <p class="duz" xml:lang="tr"><span class="duz1">“Yirmi beş yıl kadar önce bir gün bir devlet sorumlusu ile görüşüyorduk. Tartışmamız uzun sürdü. Biz hükümetin davranışının, ne Atatürk ilkelerine ne de demokrasiye yakıştığı düşüncesini savunuyorduk. Bir aralık sinirlenen o devlet sorumlusu ünlü kişi bana dönerek:</span></p>

    <p class="duz" xml:lang="tr"><span class="duz1">– Sanki Atatürk zamanında bizde demokrasi var mıydı? gibilerinden bir çıkış yaptı. Böylece beni mat ettiğini sanıyordu. Tek parti döneminde gerçekten ülkemizde çağdaş anlamıyla demokrasi yoktu. Kendisine kısaca:</span></p>

    <p class="duz" xml:lang="tr"><span class="duz1">– Atatürk kendi döneminde demokrasinin önkoşullarını hazırlıyordu! dedim. Yanıt bulamadı.”</span></p>

    <p class="duz" xml:lang="tr"><span class="duz1">Haklıydı Nadir Bey.</span></p>

    <p class="arabaslik" xml:lang="tr"><span class="bold">“Eleştirel düşünceler, psikiyatri hastanelerine kapatılıyordu.”</span></p>

    <p class="duz" xml:lang="tr"><span class="duz1">Bizim tarihimizdeki kimi “Aydınlanmacılar” Nadir Bey gibi... Kimileri de Doğan Bey, İlhan Abi gibi... Kimileri de benim gibi... Mustafa Reşid Paşa’dan, İttihatçılardan başlayarak bugünlere kadar Aydınlanma düşüncesinden etkilenen, Aydınlanma’yı savunan herkesi aynı kaba koymak, hepsine aynı pencereden bakmak hata olur. Şurası bir gerçek: Fransız İhtilali’nin tohumlarını atan Aydınlanma düşüncesi, bizde de kökleri On Dokuzuncu Yüzyıl’ın başlarına uzanan modernleşme ve Batılılaşma çabalarımızı da büyük ölçüde şekillendirdi.</span></p>

    <p class="duz" xml:lang="tr"><span class="duz1">Ancak Türkiye Cumhuriyeti’nin 29 Ekim 1923’te kurulması, Osmanlı döneminden başlayan sürecin en devrimci halkası oldu. Başta laiklik olmak üzere gerçekleştirilen reformlar, demokrasi açısından vazgeçilmez bir “altyapı”nın temel taşlarını üst üste koydu. Toplum ve devlet düzeninin yukarıdan aşağıya radikal biçimde değişimini öngören, belki de Yirminci Yüzyıl’ın en iddialı “uygarlık projesi”nin hayata geçirilmesi yolunda atılan büyük bir adım oldu bizde Cumhuriyet...</span></p>

    <p class="duz" xml:lang="tr"><span class="duz1">Türkiye böylece çağına yetişme fırsatını ele geçirdi. Çünkü çağına ayak uydurmak, çağını yakalamak için Yirminci Yüzyıl’ın başında “ulusal devlet” kurmaktan başka çare gözükmüyordu. Hele Anadolu gibi otuza yakın farklı etnik grubun, milliyetin yaşadığı bir coğrafyada “milliyetçilik”ten, bir “üst kimlik”, bunun için bir “Türklük bilinci” yaratmaktan başka model de yoktu.</span></p>

    <p class="duz" xml:lang="tr"><span class="duz1">O yüzden benim tarihte gurur duyduğum bir dönemeçtir 29 Ekim. Atatürk ve dava arkadaşları tarihimizin gerçek kahramanlarıdır. Onları dünya tarihinde de büyük yapan, eserlerinin, yani laik Cumhuriyet’in kalıcı ve reformlara açık olmasıdır.</span></p>

    <p class="duz" xml:lang="tr"><span class="duz1">Eserleri kalıcıdır!</span></p>

    <p class="duz" xml:lang="tr"><span class="duz1">Çünkü Atatürk, İnönü ve arkadaşları tarihin akış yönünü yakaladılar. Tarihin gerisinde sürüklenmediler. Hedefleri “muasır medeniyet seviyesi” idi. Bir başka deyişle önce cumhuriyet, altyapısını hazırladıktan sonra da demokrasi idi varmak istedikleri istasyon. Çünkü yüzleri Batı’ya dönüktü.</span></p>

    <p class="duz" xml:lang="tr"><span class="duz1">Cumhuriyet’i kurarken Atatürk, “Cumhuriyet rejimi demek demokrasi sistemiyle devlet şekli demektir. Biz Cumhuriyet’i kurduk. Cumhuriyet on yaşını doldururken, demokrasinin bütün icaplarını sırası geldikçe tatbikata koymalıdır” görüşünü savunuyordu.<a class="calibre1" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz1">O yüzden denebilir ki:</span></p>

    <p class="duz" xml:lang="tr"><span class="duz1">Atatürk yaşıyor, Lenin öldü!</span></p>

    <p class="duz" xml:lang="tr"><span class="duz1">Çünkü birinin eseri yaşıyor. Öbürününki 70 yılda, Berlin Duvarı’nın 1989’da yıkılmasıyla çöktü ve tarihin arşivine kaldırıldı.</span></p>

    <p class="duz" xml:lang="tr"><span class="duz1">Atatürk’ün kurmuş olduğu Cumhuriyetçi yapı reformlara açık bir yapı olduğunu, değişime, evrime açık bir yapı olduğunu gösterdi. Onun için de Türkiye’nin modernleşmesi 1923’te de 1938’de de durmadı.</span></p>

    <p class="duz" xml:lang="tr"><span class="duz1">Bu bakımdan en önemli halkalardan biri 1945’teki “çokpartili sistem”e geçiş ve siyasal itibarın 1950’de halkın oyuyla el değiştirmesidir. Bu sürece damgasını vuran İsmet İnönü’dür. Bir başka önemli dönüm noktası, Süleyman Demirel’in 24 Ocak’ı ile startı verilen, ancak 1980’li yıllarda özellikle Turgut Özal’ın imzasını taşıyan “ekonomik liberalleşme”dir.</span></p>

    <p class="duz" xml:lang="tr"><span class="duz1">Atatürk ve arkadaşları, Cumhuriyet devletini kurarken akıllarından hiç çıkmayan bir nokta vardı: çok uluslu, çok dinli, çok kültürlü koca bir imparatorluğun gözleri önündeki çöküşü... Onlara göre bu çöküşün temelinde iki neden yatıyordu: birincisi, devlet ve toplum düzenindeki din damgası... İkincisi, çok milliyetli etnik yapı... Bu yüzden yeni “devletin birliği” ve “ülkenin bütünlüğü” kafaları en çok uğraştıran konuların başında geldi. Bunun için üçlü bir yasak sistemiyle attılar Anadolu’daki yeni devletin temellerini:</span></p>

    <p class="duz" xml:lang="tr"><span class="duz1">“Şeriat yasağı” ile laik devlet yapısı korunacaktı. “Bölücülük yasağı” ile üniter devlet ve ülkenin bütünlüğü sağlanacaktı. “Komünizm yasağı” ile komünizm önlenecek, milliyetçilik bilincinin geliştirilmesi güvence altına alınacaktı. İşte bu üçlü yasaklar sistemi çerçevesinde, Cumhuriyet’in kuruluşundan başlayarak birçok aşırılık yaşandı. Bazı farklı sesler susturuldu. “Sivil toplum”a kuşkuyla bakıldı, gelişmesi engellendi. “Liberal” olan dışlandı. Laiklik uygulamalarında din ve vicdan özgürlüğüne ters düşen örneklere tanık olundu.</span></p>

    <p class="duz" xml:lang="tr"><span class="duz1">“1923’te Türkiye’ye laik ulus devletini getiren Kemalist modernleşme, Osmanlı Müslüman geçmişten tam bir kopuşu ortaya koydu. İsviçre’den laik medeni hukuk alındı. Arap alfabesinin yerine Latin alfabesi getirildi. Batı takvimi benimsendi. Fes giymek yasaklandı. Aynı zamanda, çok kısa bir süre önce devlet karşısında biraz özerklik kazanan kamu alanı, ‘modern yaşam biçimi’ni yerleştirmek amacıyla tüm dinsel eğilim ve uygulamaları yok etmeye çalışan modernleştirmeci seçkinler tarafından sıkı bir biçimde denetlendi. Dini tarikatların yasaklanması, devlet memurlarının kılık kıyafetlerinin düzenlenmesi, dilin Arap etkisinden temizlenmesi ve devlet radyo ve televizyon kanallarının klasik Batı müziği çalmak zorunda bırakılması bu uygulamaların arasındaydı.”<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz1">Bir başka deyişle:</span></p>

    <p class="duz" xml:lang="tr"><span class="duz1">Modernleşme ve Batılılaşma hedef alınmışken, bir yerde bunların gereklerine aykırı uygulamalar yaşandı. “Bölücülüğe, komünizme karşı mücadele” derken, etnik milliyetçiliğe de kayıldı. “Vatandaşlığa dayalı milli kimlik” anlayışından sapmalar oldu. Anadolu’nun rengârenk mozaiği içinde farklı kültürlere kendilerini yaşama ve yaşatma konusunda engeller çıkarıldı. “Siyasi liberalleşme” yolunda yeterince mesafe alınamadı.</span></p>

    <p class="duz" xml:lang="tr"><span class="duz1">Şöyle demek mümkün:</span></p>

    <p class="duz" xml:lang="tr"><span class="duz1">Cumhuriyet devletinin kendini korumak için başlangıçta koyduğu yasaklar, zamanla ekonomik ve siyasal liberalleşmeye, demokratikleşmeye ayak bağı olmaya başladı. Devlet, seçilmiş hükümetten daha güçlü konumunu devam ettirdi.</span></p>

    <p class="duz" xml:lang="tr"><span class="duz1">Ama şurasını unutma: Batı da benzer yollardan geçti. Özellikle ulus-devletlerin kuruluş aşamalarında zora dayalı politikalar, yasakçı anlayışlar yaşandı. Ancak ekonominin gelişmesi “sivil toplumu” güçlendirirken, çoğulculuk ve demokrasi kök salmaya başladı. Aşırılıklar törpülendi, hak ve özgürlükler sistemi, siyasal ve toplumsal dengeler gitgide oturdu.</span></p>

    <p class="duz" xml:lang="tr"><span class="duz1">Kısacası, Batı’da da işler öyle kolay olmadı. İhtilaller, darbeler, savaşlar, iç savaşlar yaşandı. Kanlı kopuşlar eksik olmadı.</span></p>

    <p class="duz" xml:lang="tr"><span class="duz1">Biz de özellikle 1950’lerden, 1960’lardan beri gitgide temposu artan bir değişimi yaşıyoruz. Sıkıntılar çekip, acılar yaşıyoruz.</span></p>

    <p class="duz" xml:lang="tr"><span class="duz1">“Fransız İhtilali’nden bu yana 200 yıldan fazla zaman geçti. Bu süre zarfında Fransızlar iki monarşi, iki imparatorluk, iki diktatörlük ve beş cumhuriyet yaşadılar. Bir demokrasi kurmak kolay iş değildir. Demokrasi, hoşgörü gibi insanlar arasında fazla yaygın olmayan nitelikleri gerektirir. Avrupalılar bugün Türkleri yeterince demokrat olmamakla suçluyorlar. Ama aynı Avrupalılar 200 yıl önceki değil, dünkü Hitler’in, Mussolini’nin ve Laval’ın mirasçıları. Oysa Türkiye’de bir Hitler ya da Mussolini hiç olmadı. Olacağını da hiç sanmıyorum.</span></p>

    <p class="duz" xml:lang="tr"><span class="duz1">Bir toplumu kendi çerçevesi içinde anlamak lazım. Gerçekçi olmak ve fantazilerin peşinde koşmamak gerekiyor. Kıta Avrupası’nda demokrasinin tarihi hayli inişli çıkışlı. Avrupa Birliği’ni ele alalım. Hangi Avrupa ülkelerinin eski, yerleşik demokrasiler oldukları söylenebilir? Britanya, İrlanda, Hollanda, İskandinav ülkeleri... O kadar! Ya Fransa, İtalya, İspanya, Portekiz, Almanya, Avusturya?!..”<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Ama şurası bir gerçek: yüzyılın ilk yarısında dikilmiş olan elbise artık bazı bakımlardan Türkiye’ye fena halde dar gelmeye başladı. Orasından burasından atıyor dikişler...</span></p>

    <p class="duz" xml:lang="tr"><span class="duz1">Yine reform lazım!</span></p>

    <p class="duz" xml:lang="tr"><span class="duz1">Tıpkı yüzyılın başındaki gibi. Atatürk ve arkadaşları nasıl ki tarihin yükselen dalgasını yüzyılın başında yakalayıp Anadolu’da değişim ve yenileşmenin öncüsü oldularsa, Yirmi Birinci Yüzyıl’ın başında da aynı tarihsel sorumluluk ve görevle karşı karşıya Türkiye’deki genç kuşaklar...</span></p>

    <p class="duz" xml:lang="tr"><span class="duz1">Türkiye bunu başaracak. Çünkü Atatürk ve arkadaşlarının çizdikleri rota, koydukları yön doğru: laik demokratik Cumhuriyet...</span></p>

    <p class="duz-ilk-paragraf" xml:lang="tr"><span class="duz1">Türkiye’nin bu tarihsel yürüyüşünden memnun olmayan “Aydınlanmacılar” da oldu bizde. Halen de seslerini duyuruyorlar.</span></p>

    <p class="duz" xml:lang="tr"><span class="duz1">O kadar etkili olmasalar bile...</span></p>

    <p class="duz" xml:lang="tr"><span class="duz1">Soğuk Savaş döneminde daha etkiliydiler. Bugün git gide marjinalleşiyorlar. Atatürk’ü, Aydınlanma’yı farklı yorumladılar. Atatürk’ün “çağdaş uygarlığı”nın son tahlilde “demokrasi”yi hedef almadığını iddia ettiler. Aydınlanma’ya özgürlük penceresinden bakmayı reddettiler. Atatürk’ü basamak yaparak Irak’taki, Suriye’deki, Mısır’dakilere benzer, “Baasçı” tek parti diktalarının, her şeyin tek bir merkezden yönetildiği, kışla düzeninin egemen olduğu, emredici plana dayalı komuta ekonomisinin damgasını vurduğu bir rejimin peşinden koştular.</span></p>

    <p class="duz" xml:lang="tr"><span class="duz1">Bu yüzden Sovyetler Birliği’ne, komünist ülkelere toz kondurmak istemediler. Kimileri, Gulag’ları, Victor Serge’leri, Kravçenko’ları bilmelerine rağmen sustular. Kimileri, bütün bunları “emperyalizmin yalanı” diye bir kalemde geçebildiler. Kimileri, “ideolojik” olarak gözlerini kapadı...</span></p>

    <p class="duz" xml:lang="tr"><span class="duz1">Hatırlıyorum, babam Soljenitsin’in Türkçe’ye çevrilmiş kitaplarını okurdu.</span> <span class="italik-yaz">Kanser Koğuşu, İlk Çember...</span></p>

    <p class="duz" xml:lang="tr"><span class="duz1">Sen ise sesini çıkarmazdın ama “Bu karşıdevrimcinin kitapları da bizim evde ne arıyor?” diye düşünürdün galiba...</span></p>

    <p class="duz" xml:lang="tr"><span class="duz1">Pol Pot’un ölüm tarlalarındaki kafatası dağlarının ilk haber ve fotoğrafları Batı basınında patladığı zaman inanmak istemediler. “Emperyalizmin, CİA’nın komplosu, dezenformasyonu” diye damgaladılar. “Aydınlanmacılık” adına daha ileri gidenler, “Stalin’in Gulagları”na gözlerini kapadılar. Hatta Stalin’in insanlığı ayaklar altına alan totalitarizmini savunabildiler.</span></p>

    <p class="duz" xml:lang="tr"><span class="duz1">“Ben, Sovyetler Birliği’nin Stalin döneminde katıksız bir diktatörlüğe katlanmak durumunda olduğunu bilenlerdenim. Ama çarlık mirasının, kapitalist kuşatmanın, nazi tehdidinin kurbanı olarak kendi ‘demir çağı’ndan geçmekte olduğunu ve yeni bir dünyanın tohumlarını yalnız Sovyetler Birliği’nin taşıdığını düşünüyordum.</span></p>

    <p class="duz" xml:lang="tr"><span class="duz1">Ne var ki artık çarlık geride kalmıştı. Kuşatma artık yoktu. Nazi tehdidi bitmişti. Ancak buzların çözüldüğüne dair herhangi bir işaret de yoktu. Tersine yeni bir buzul çağına girilmişti. Hiçbir ilerleme görülmüyor, tersine artık tamamen geçmişte kaldığına inandığım en kötü evrelere dönülüyordu. Bugün olanlardan duyduğum dehşet, gelecekle ilgili umutlarımı giderek yitirmeme yol açıyordu. Ama Amerika’nın atom bombası tehdidi, beni gerisin geriye yitirmekte olduğum inanca bağlamaktaydı. Demir çağının sürmesine yol açan, düşmanın baskıları değil miydi? Beklemek, biraz daha beklemek gerekmiyor muydu? Tehlikede olan tekneyi, bir fare gibi terk edebilir miydim?”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz1">Bizdekiler, belki de Aydınlanma’nın özünü oluşturan eleştirel aklın, eleştirel düşüncenin gerçekte ne anlama geldiğini kavrayabilecek bilgi birikiminden yoksun oldukları için Stalin’i, Stalinizm’i savunabildiler. Bir bölümü, belki de cahilliklerinin farkına varabilecekleri sağduyudan yoksun oldukları için, sabit fikirleriyle, önyargılarıyla, kompleksleriyle, bir yerde hep karşı olduklarını haykırdıkları “Ortaçağ bağnazlığı”nın içine kendileri düştüler.</span></p>

    <p class="duz" xml:lang="tr"><span class="duz1">Üstelik bunu Aydınlanma, eleştirel düşünce adına yaptılar. Oysa “Çağdaş Avrupa kültürü içinde mayalanmış eleştirel düşünceler, psikiyatri hastanelerine ya da tutuklama kamplarına kapatılıyordu Sovyetler Birliği’nde...”<a class="calibre1" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz1">Bizim bazı “Aydınlanmacılar”a gelince, ya cahildiler, bilmiyorlardı ya da görmezlikten geliyor, tarihi kendi amaçlarına alet edebileceklerini sanıyorlardı.</span></p>

    <p class="duz-son-paragraf-2-xxx" xml:lang="tr"><span class="duz1">Geçelim.</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">A. Hulusi Akten,</span> <span class="dipnot-italik">Bizim Anadolu</span> <span class="dipnot">gazetesi, 26 haziran 1971, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">O zamanki deyişle “Tabii Senatör”, 27 Mayısçı Acuner’in dokunulmazlığı Cumhuriyet Senatosu’nda kaldırılmış, ancak bu karar Anayasa Mahkemesi tarafından bozulmuştu.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot-italik">İmparatorluğun En Uzun Yüzyılı,</span> <span class="dipnot">İlber Ortaylı,</span> <span class="dipnot">Hil Yayınları, İstanbul, mayıs 1983, s. 13, 14, 75, 77, 87.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Doç. Dr. Selim Deringil, Boğaziçi Üniversitesi, Tarih Bölümü öğretim üyesi,</span> <span class="dipnot-italik">Yeni Yüzyıl,</span> <span class="dipnot">19 mart 1995, Perspektif sayfası.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Bülent Tanör,</span> <span class="dipnot-italik">Cumhuriyet</span> <span class="dipnot">gazetesi</span> <span class="dipnot-italik">Kitap</span> <span class="dipnot">eki, 24 nisan 1997, s. 9.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Abdurrahman Dilipak,</span> <span class="dipnot-italik">Millî Gazete,</span> <span class="dipnot">21 nisan 1987, s. 4.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">“Avrupa Topluluğu“, Hasan Cemal,</span> <span class="dipnot-italik">Cumhuriyet</span> <span class="dipnot">gazetesi, 14 nisan 1987, s. 1.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot-italik">Avrupa’yı Düşünmek,</span> <span class="dipnot">Edgar Morin, Afa Yayınları, İstanbul, 1987, s. 9-10.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot-italik">Avrupa’yı Düşünmek,</span> <span class="dipnot">Edgar Morin, Afa Yayınları, İstanbul, 1987, s. 11-12.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">“Papuççu Muştası”, Doğan Avcıoğlu,</span> <span class="dipnot-italik">Türkiye Yazıları,</span> <span class="dipnot">aylık dergi, Şair Eşref özel sayısı, ocak 1982, sayı 58, s. 4-19.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Avcıoğlu, bu makaleyi yazdığı 1981 sonlarında, 12 Eylül askeri yönetiminin başbakan yardımcısı olarak ekonomiyi yöneten Turgut Özal’ı kastediyor.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Mete Tunçay,</span> <span class="dipnot-italik">Yapıt</span> <span class="dipnot">dergisi, sayı 47’2, aralık-ocak 1983/84, s. 93-95.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">Aktaran Ahmet Taner Kışlalı,</span> <span class="dipnot-italik">Cumhuriyet</span> <span class="dipnot">gazetesi, 29 ekim 1995, s. 3.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">Afet İnan’ın</span> <span class="dipnot-italik">Atatürk Hakkında Hatıralar ve Belgeler</span><span class="dipnot">’inden aktaran Yeşim Arat, “Türkiye’de Modernleşme Projesi ve Kadınlar”,</span> <span class="dipnot-italik">Türkiye’de Modernleşme ve Ulusal Kimlik,</span> <span class="dipnot">Tarih Vakfı Yurt Yayınları, 1998, İstanbul, s. 87.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot-italik">New Perspectives Quarterly,</span> <span class="dipnot">Nilüfer Göle,</span> <span class="dipnot">ilkbahar 1998, s. 57.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Ünlü Ortadoğu ve Türkiye tarihçisi Bernard Lewis’in Şahin Alpay’a verdiği mülakattan,</span> <span class="dipnot-italik">Milliyet</span> <span class="dipnot">gazetesi, 4 mayıs 1998.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot-italik">Avrupa’yı Düşünmek,</span> <span class="dipnot">Edgar Morin, Afa Yayınları, 1987, İstanbul, s. 21.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot-italik">Avrupa’yı Düşünmek,</span> <span class="dipnot">Edgar Morin, Afa Yayınları, İstanbul, 1987, s. 204.</span></p>
      </div>
    </div>
  </div>
</body>
</html>