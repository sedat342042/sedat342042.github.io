<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>BITERKEN.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="biterken">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Biterken</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">“Ya başbakan olacağım, ya asılacağım!”</span></h2>

    <p class="arabaslik" xml:lang="tr"><span class="bold">Tarihi yanlış durakta beklemek...</span></p>

    <p class="duz" xml:lang="tr"><span class="duz1">“Doğan Avcıoğlu kanser! Midesini ve dalağını aldılar. Amerikan Hastanesi’nde...”</span></p>

    <p class="duz" xml:lang="tr"><span class="duz1">1983’ün ocak ayı sonları. Kalın siyah çerçeveli gözlüklerinin arkasındaki cin bakışlarıyla yatağında yatıyor. Ağzının kenarında o yarım gülücüğü... Çetin Altan’ın deyişiyle Doğan Bey’in o yarım gülücüğü bir dostluk işaretiydi. Ama dudağının ucundan hiç eksik etmediği sigarası artık yoktu. Başucunda bir süre dikilip kaldım. Bir şey söyleyemedim.</span></p>

    <p class="duz" xml:lang="tr"><span class="duz1">Sevdiğin bir insanı, bilinmez bir diyara göçe hazırlanırken görmek kolay olmuyor.</span></p>

    <p class="duz" xml:lang="tr"><span class="duz1">Ne diyeceğimi şaşırdım. Sözcükleri bulamadım.</span></p>

    <p class="duz" xml:lang="tr"><span class="duz1">O sana Nadir Nadi’yi sormuştu. 12 Eylül askeri yönetiminin, Nadir Bey’in bir başyazısından dolayı</span> <span class="italik-yaz">Cumhuriyet</span><span class="duz1">’i ikinci kez kapattığı günlerdi. Doğan Bey, askeri savcının dava açıp açmayacağını sordu. Ama asıl bir başka şeyi merak etmişti. Nadir Bey’in başyazısına iliştirdiği kısa not dokunmuştu Doğan Bey’e:</span></p>

    <p class="duz" xml:lang="tr"><span class="duz1">“Bir süredir gazetede yazılarım çıkmıyor. Bunun ruhsal ve bedensel çeşitli nedenleri var. Bir başka neden daha var ki, onu da bir sözcüğünü değiştirmeksizin aşağıya koyduğum eski bir yazımı gören okurlarım kendiliklerinden anlayacaklar ve belki de ‘Bu adam dünyaya boşuna gelmiş!’ diyeceklerdir. Evet, hazin bir yazgı! Ne yaparsın ki, hazinliği ölçüsünde gerçek!”</span></p>

    <p class="duz" xml:lang="tr"><span class="duz1">Doğan Bey o gün hasta yatağında bana şöyle demişti: “Benim de psikolojim Nadir Bey gibi. Başyazısının girişine koyduğu notta olduğu gibi. Ben de düşünüyorum, bu dünyaya boşuna mı geldim diye.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Doğan Bey’in böyle konuşabilmesi...</span></p>

    <p class="duz" xml:lang="tr"><span class="duz1">Evet, duygularını bastıran, belli etmemeye çalışan bir insandı. İçine kapanıktı. Ayrıca yenilgiyi hiç kabul etmeyen, kabullenemeyen bir kişilik yapısı vardı. İnat adamıydı. Eleştiriden hoşlanmazdı. Onun için, “Bu dünyaya boşuna mı geldim diye düşünüyorum” cümlesini, hasta yatağında Doğan Bey’in ağzından duymak gerçekten hazindi.</span></p>

    <p class="duz" xml:lang="tr"><span class="duz1">Bu cümle, Avcıoğlu’yla birlikte senin de 12 Mart’ta tattığın bir yenilginin itirafıydı belki de. Avcıoğlu bütün ömrünü tek bir davaya adamıştı: “Devrim.” Ama şimdi kendi kafasında hayatı boyunca yaşattığı, oluşturduğu “devrim”i göremeden gidiyordu. Ölümünden kısa süre önce Çamlıca’daki evinde bana yakınmıştı:</span></p>

    <p class="duz" xml:lang="tr"><span class="duz1">“Her şeyi 2000 yılına göre planlamıştık. Planımızı bozdular!”</span></p>

    <p class="duz" xml:lang="tr"><span class="duz1">Avcıoğlu bu dünyaya boşuna gelmedi. Ütopyasını gerçekleştiremedi ama kalın bir iz bıraktı.</span> <span class="italik-yaz">Yön</span> <span class="duz1">dergisi... İki ciltlik</span> <span class="italik-yaz">Türkiye’nin Düzeni</span><span class="duz1">...</span> <span class="italik-yaz">31 Mart’ta Yabancı Parmağı... Devrim</span> <span class="duz1">dergisi...</span> <span class="italik-yaz">Devrim Üzerine...</span> <span class="duz1">Dört ciltlik</span> <span class="italik-yaz">Milli Kurtuluş Tarihi...</span> <span class="duz1">Altıncı cildine kadar getirdiği</span> <span class="italik-yaz">Türklerin Tarihi...</span> <span class="duz1">Gazete ve dergi yazıları... Araştırmalar...</span></p>

    <p class="duz" xml:lang="tr"><span class="duz1">Olağanüstü iş disiplini ve çalışma gücüyle hayatta laf üretmedi Doğan Bey. Sesli değil yazılı düşündü. Arkasında bu kadar yazı, yazılı eser bırakıp giden insan hiç bu dünyaya boşuna gelmiş olabilir mi? Sol radikalizmin, kimilerine göre Sol Kemalizm’in en önde gelen ideoloğuydu. Türk siyasal yaşamında ve Türk aydın hareketinde bir dönem çok etkili oldu.</span></p>

    <p class="duz" xml:lang="tr"><span class="duz1">Sıradanlığa, lafazanlığa, yüzeyselliğe prim vermezdi Doğan Bey. Çalışmadığı, okumadığı zamanlar kıpır kıpır, sinirli olur, morali bozulurdu.</span></p>

    <p class="duz" xml:lang="tr"><span class="duz1">Sık sık “Hayatımda hiç entelektüel olmadım” derdi. Bunu övünürcesine söylerdi. Entelektüel olmayı, entelektüalizmi küçümserdi.</span></p>

    <p class="duz" xml:lang="tr"><span class="duz1">Türkiye koşullarında herhalde...</span></p>

    <p class="duz" xml:lang="tr"><span class="duz1">Doğan Bey için önemli olan “Türkiye’nin düzenini değiştirmek”ti. Buydu hayatının önceliği. Bunun için yazıp çizmek, düşünmek gerekirdi Türkiye’de... “Sevgili Doğan, Paris’te yüksek öğrenimini tamamladıktan sonra Fransız şematizmini, İngiliz ampirizmi ile düzeltmek için bir süre Londra’da okuyup gözlemler yaparak Türkiye’ye dönüyor. Türkiye’ye dönüşünde bir tek düşüncesi -buna sabit fikir demek daha doğru- var: devrim yapmak... 1950 yıllarının ikinci yarısında, Türkiye ve Ortadoğu Amme Enstitüsü,</span> <span class="italik-yaz">Akis</span> <span class="duz1">dergisi ve CHP Araştırma Bürosu’nda geçen günler, sevgili Doğan için bir alan araştırması işlevini gördü. 27 Mayıs Devrimi’nden sonra Kurucu Meclis’te Anayasa Komisyonu üyeliği, ilk ciddi siyasal staj olarak değerlendirilebilir. 1961 Anayasası, laboratuvar çalışmalarında sevgili Doğan’ın tüm çıkışları, tarihin ışığında bugün çok daha aydınlık görünüyor. Bir iktidar özlemini yansıttığı görülüyor.</span></p>

    <p class="duz" xml:lang="tr"><span class="italik-yaz">Devrim</span><span class="duz1">’e hazırlanıyor. Dergi çıkaracak. Çıkacak derginin adı bellidir:</span> <span class="italik-yaz">Devrim.</span> <span class="duz1">Doğan ile bu hazırlık içinde olanlar, 27 Mayıs Devrimi soğumaya henüz yüz tutmuş iken, hazırlanan derginin adının</span> <span class="italik-yaz">Yön</span> <span class="duz1">olduğunu öne sürüyorlar. Buna katılmak mümkün görünmüyor. Doğan, motoru olduğu hareketi başlatırken hiçbir zaman yön arayışı içinde olmadı. Yön arayışı içinde olanların devrime soyunamayacağını biliyordu. ‘Devrim’ adının, başka birinin adına kayıtlı olduğu ortaya çıktı.</span> <span class="italik-yaz">Devrim</span><span class="duz1">’i kendi kütüğüne geçirmiş kişi, Devrim adını Doğan’a satmaya kandırılamadı.</span> <span class="italik-yaz">Yön</span> <span class="duz1">çıkarıldı ve Türk aydın ve siyasal yaşamında ‘</span><span class="italik-yaz">Yön</span> <span class="duz1">Hareketi’ başladı.</span></p>

    <p class="duz" xml:lang="tr"><span class="duz1">Ancak sevgili Doğan, devrime bağlılığını hiç kesmedi. Bu arada benim sevgili oğlum dünyaya geldi. Doğan Avcıoğlu, adının Devrim</span> <span class="duz1">olmasını istedi, istediği gibi oldu. Bir süre sonra</span> <span class="italik-yaz">Yön</span> <span class="duz1">dergisini kapattı ve</span> <span class="italik-yaz">Devrim</span> <span class="duz1">dergisini açtı. Devrimci Doğan’ın yeni dergisi doğrudan doğruya bir iktidar yürüyüşünün kavgacı yayın organı oldu. Doğan Avcıoğlu,</span> <span class="italik-yaz">Devrim</span> <span class="duz1">dergisinde iktidar müttefiklerini ve iktidar programını oluşturmaya çalıştı. Bunun dışındaki tartışma ve gelişmelere gözlerini kapadı. 1970 yazından itibaren sınama zamanının geldiğine karar verdi. 1971 mart başında yenilgiye uğradı.”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Doğan Avcıoğlu ismi 1969’la 1971 yılları arasında “Radikal askerlerin sivil başbakanı”na çıkmıştı. Kimi çevreler, bir darbe sonrası Avcıoğlu’nun bu koltuğa oturacağına kesin gözüyle bakarlardı.</span></p>

    <p class="duz" xml:lang="tr"><span class="duz1">“Ya başbakan olacağım ya asılacağım!”<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">Böyle dedi mi Doğan Bey? Gönlünde hiç kuşkusuz “Türkiye’ye lider” ya da “Türkiye’ye kurtarıcı” olmak yatıyordu. Bunun için yola çıkmıştı. O yüzden bir süre için “askerin başbakanı” olmayı içine sindirebilirdi. Çünkü Doğan Bey için devrime giden yol, “askerin darbesi” ile açılabilecekti. Bu arada ipe gitmek de gündeme gelebilirdi tabii.</span></p>

    <p class="duz" xml:lang="tr"><span class="duz1">Avcıoğlu ipe gitmedi ama başkaları gitti!</span></p>

    <p class="duz" xml:lang="tr"><span class="duz1">Daha önce konuştuk bunu. Adakale Sokak’taki</span> <span class="italik-yaz">Devrim</span> <span class="duz1">dergisi bürosunun kesif sigara dumanlı ufacık odasına kapanıp “askerin ilk darbesi” için çalışmıştı. 27 Mayıs’ın Madanoğlu Paşa’larıyla, Albay Osman Köksal’larıyla bunun için görüşmüştü. Yüksel Sokak’taki benim bekâr evinde Mürted Hava Üssü Komutanı Aydın Kirişoğlu Paşa’larla, Komando Binbaşı Yılmaz Akkılıç’larla bunun için gizliden gizliye buluşmuştu.</span></p>

    <p class="duz" xml:lang="tr"><span class="duz1">Bir odaya tıkılıp devrim için çalışmak...</span></p>

    <p class="duz" xml:lang="tr"><span class="duz1">Evet, tipik bir aydın tarzı!</span></p>

    <p class="duz" xml:lang="tr"><span class="duz1">Avcıoğlu bir yerde o hiç olmamakla övündüğü “entelektüel”e yaklaşmış olmuyor muydu bu çalışma tarzıyla?</span></p>

    <p class="duz" xml:lang="tr"><span class="duz1">Fildişi kuleden devrim yapmak...</span></p>

    <p class="duz" xml:lang="tr"><span class="duz1">Doğan Avcıoğlu ve arkadaşları yıllar yılı “devrim”den söz ettiler ama kafalarını odalardan, salonlardan dışarı çıkarmadılar. Anadolu’yu gezmediler. Kitlelerin içine girmediler. Açık siyasi faaliyeti, partileşmeyi küçümsediler. Kapalı kapılar arkasında hep “devrim”i düşlediler, kendilerince programladılar.</span></p>

    <p class="duz" xml:lang="tr"><span class="duz1">Nedense aklımda kalmış. Bir gün “Beyaz”</span> <span class="italik-yaz">Aydınlık</span> <span class="duz1">dergisinden Ömer Özerturgut, Doğan Bey’in bu çalışma tarzını bana eleştirmiş, “Olur mu kardeşim böyle devrim? Çıksın kitlelerin önüne. Açık hava toplantıları düzenleyin, konuşsun. Başka türlü nasıl devrim yapacakmış ki?” demişti.</span></p>

    <p class="duz" xml:lang="tr"><span class="duz1">Kapalı kapılar arkasında çalışma tarzı özellikle Avcıoğlu’na özgüydü. “Doğan’ın bunalımı birçok Türk aydınının bunalımıdır. Siyaset hayatının çirkinliklerinden iğrenme, siyaset adamlarının çoğunun çapsızlığından umutsuzluğa düşme ve bunun sonucu olarak ‘bir kestirme yol arama sabırsızlığı...’ Doğan o dönemde isteyerek ya da istemeyerek ‘radikal askerlerin sivil başbakan adayı’ halindedir. ‘Radikal askerlerin sivil başbakanı’ diye birşey bulunamayacağını her söylediğimde Doğan bunu kabul etmiş, aksini bana karşı savunmaya kalkışmamıştır. Sen bir odanın içinde oturup Türkiye’yi ihya edeceksin, odanın kapısındaki güvenliği radikal askerler sağlayacak, fakat onlar senin hiçbir işine karışmayacaklar, her şeyi senin bildiğin, istediğin gibi yapmana müsaade edecekler! ‘Bu kaç gün sürer Doğan, kaç gün?’ diye sorduğumu ve cevap alamadığımı hatırlarım.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Bu satırlar Metin Toker’in. Doğan Bey öldüğü zaman yazmıştı.</span></p>

    <p class="duz" xml:lang="tr"><span class="duz1">Doğan Avcıoğlu’yla Metin Toker 1971’de</span> <span class="italik-yaz">Devrim</span> <span class="duz1">dergisi sayfalarında atışmışlardı. Şu satırlar Toker’indi:</span></p>

    <p class="duz-son-paragraf" xml:lang="tr"><span class="duz1">“</span><span class="italik-yaz">Akis</span><span class="duz1">’te birlikte çalışırken ve sen bugünkü Anayasa’nın hazırlayıcıları arasındayken sahip olduğun, ‘demokratik parlamenter rejim içinde gerçekleştirilecek ve esası karma ekonomi olacak planlı bir kalkınmanın bütün öteki yollara üstünlüğü’ görüşü doğru görüştü. Sağlam bir kafaya yakışan görüştü. Eğer ‘Demirel rejimi’ seni bu görüşten ayırdıysa, ağaçlar sana ormanı görmeyi engellemiş demektir. Yazık! Ortak bir başka dostumuzun, Mümtaz Soysal’ın da sana tavsiye ettiği gibi ‘Her şafakta ölmek’ten artık vazgeçsen ve ölmeyeceğin şafaklarda daha iyi bir Türkiye gerçekleştirmek çabalarına bilgini, sahip olduğuna da inandığım idealizmini, dürüstlüğünü katsan...” *</span></p>

    <p class="dipnotlar" xml:lang="tr"><span class="dipnot-bold">*</span> <span class="dipnot">“Her Şafakta Ölmek” başlıklı makaleyi Mümtaz Soysal,</span> <span class="dipnot-italik">Milliyet</span> <span class="dipnot">gazetesinin ikinci sayfasında yazmıştı. Metin Toker’in dediği gibi Doğan Avcıoğlu’nu ve</span> <span class="dipnot-italik">Devrim</span> <span class="dipnot">grubunu, yani bizleri kastetmişti. Sabahları “tank sesiyle uyanmak” isteyip de bir türlü uyanamadığımız için, yani beklediğimiz askeri darbe gelmediği için, duyduğumuz düş kırıklığını, Mümtaz Soysal, kendine özgü ince alaylı üslubuyla “Her Şafakta Ölmek” diye nitelemişti.</span></p>

    <p class="duz-ilk-paragraf" xml:lang="tr"><span class="duz1">Doğan Bey’in uzun yanıtında ise şu satırlar ilginçti: “Bütün bunları, Metin Toker’in ‘Demirel rejimi’ yüzünden parlamentoculuktan vazgeçtiğimiz yolundaki düşüncesinin gerçeğe uygun düşmediğini açıklayabilmek için yazdık. Kesin inancımız şudur ki, ‘Türkiye parlamenter sistem içinde kalkınamaz.’ Bu inancımızı</span> <span class="italik-yaz">Türkiye’nin Düzeni</span> <span class="duz1">kitabımızda kanıtlarıyla uzun uzun belirtmeye çalıştık. Arkadaşımız Mümtaz Soysal’ın ‘her şafakta ölmek’ sözünü doğrusu hiç üstümüze alınmadık... Türk Ordusu’nu tümüyle bir umacı gibi gören ve gösteren politikacılar, çıkarcılar ve faşizm gelir diye telaşlanan çevreler ‘her şafakta ölebilirler.’ Aklı başında birçok arkadaşımız, ‘Mutlu bir Türkiye nasıl kurulur?’ sorusuna her alanda ayrıntılı cevaplar arayacak yerde, bir ‘devrimci tembelliğe’ kayışına, hatta fikriyle davranışı arasında bir tutarlılık kurmaya dahi ihtiyaç duymayışına doğrusu üzülüyoruz.”<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Sen bu konuları Avcıoğlu’yla hiç tartışmadın.</span></p>

    <p class="duz" xml:lang="tr"><span class="duz1">Ne tartıştım ne konuştum.</span></p>

    <p class="duz" xml:lang="tr"><span class="duz1">Yalnızca inandın!</span></p>

    <p class="duz" xml:lang="tr"><span class="duz1">Zaten Doğan Bey bu gibi konuları çok az konuşurdu bizimle.</span></p>

    <p class="duz" xml:lang="tr"><span class="duz1">Yani</span> <span class="italik-yaz">Devrim</span><span class="duz1">’in “fedai” yazı işleri müdürleri Hasan Cemal ve Uluç Gürkan’la...</span></p>

    <p class="duz" xml:lang="tr"><span class="duz1">Fazla konuşmayı sevmezdi. Rakı sofrası muhabbetleri hariç. Bunun için de tabii sofra sakinlerinin kafa dengi dostlar olması gerekirdi.</span></p>

    <p class="duz" xml:lang="tr"><span class="duz1">Bir de demin belirttiğin gibi eleştirilmekten fazla hoşlanmazdı.</span></p>

    <p class="duz" xml:lang="tr"><span class="duz1">Despottu! Özellikle işinde. Üç kişiyle dergi çıkarması sadece sınırlı maddi imkânlarla ilgili değildi. Kendi doğrularının sorgulanmasını sevmezdi. Doğruyu kendi kafasında şematize etmişti. Hedef belliydi. Aşamaları vardı. İlki, parlamentonun kapısına kilit vuracak askeri darbe... Bundan en ufak bir kuşkusu olmadığı için de eleştiri kabul etmezdi.</span></p>

    <p class="duz" xml:lang="tr"><span class="duz1">Ayrıca, bu hedefi gerçekleştirmek için her yol mübahtı Doğan Bey’in gözünde. CHP’nin içi karışsın, Ecevit umut olmaktan çıkabilsin diye, fazla hoşlanmadığı “muhafazakâr” Erim kanadını CHP içinde destekler havasını verirdi dergide. Ecevit’in, kapitalizm ve sosyalizm arasında bir “üçüncü yol” iddiasıyla geliştirmeye çalıştığı “Halk Sektörü” fikrine destek havası yaratabileceği düşüncesiyle Suphi Baykam’ın çok ortaklı Hastaş şirketini yerden yere vurmuştu. O tarihlerde aynı doğrultuda yayın yapan</span> <span class="italik-yaz">Hürriyet</span> <span class="duz1">gazetesinin hiç de hoşlanmadığı sahibi Erol Simavi’ye bu konuda destek mektubu göndermişti. Bunun gibi, darbe fikrini zayıflatabilir düşüncesiyle, Şili’de 1970 sonbaharında seçim kazanarak iktidara gelen sosyalist Allende’yi “sandıksal demokrasi” diyerek tu kaka etmişti dergide.</span></p>

    <p class="duz" xml:lang="tr"><span class="duz1">Oportünizm mi?</span></p>

    <p class="duz" xml:lang="tr"><span class="duz1">Demin de söylediğim gibi, amaca giden yolda her şey mübahtı Doğan Bey için. Acımasızdı bir yerde...</span></p>

    <p class="duz" xml:lang="tr"><span class="duz1">İnat adamdı.</span></p>

    <p class="duz" xml:lang="tr"><span class="duz1">Belki aydın inadı...</span></p>

    <p class="duz" xml:lang="tr"><span class="duz1">İlhan Abi’yle kopmaları iki inadın çatışmasından kaynaklandı. Yolları öyle ayrıldı 1970 yazında. Doğan Bey, İlhan Abi’yi “risk almaktan korkan, aşırı ihtiyatlı, fazla dengeci” bir insan olarak görürdü. Örneğin, CHP içinde Ecevit’e olan sempatisinden rahatsızdı. Bunun akıllıca bir tavır olmadığını savunurdu.</span></p>

    <p class="duz" xml:lang="tr"><span class="duz1">Buna karşılık İlhan Selçuk, CHP’de “ilerici” gördüğü Ecevit kanadına bu kadar karşı çıkmanın mantığını bulmakta zorlanırdı.</span></p>

    <p class="duz" xml:lang="tr"><span class="duz1">İlhan Abi de Doğan Bey’i, sabırsız, takım oyunu sevmeyen bir insan olarak görürdü.</span></p>

    <p class="duz" xml:lang="tr"><span class="duz1">12 Mart sonrası çok az görüştüler Avcıoğlu’yla İlhan Selçuk. Karşılaşmak istemediler.</span></p>

    <p class="duz" xml:lang="tr"><span class="duz1">Ama birbirleri hakkında kötü konuşmamaya özen gösterdiler.</span></p>

    <p class="duz" xml:lang="tr"><span class="duz1">Handan Selçuk çok kızardı Avcıoğlu’na. Bazen kendini tutamayıp, örneğin “Doğan Ziverbey’de konuştu. Benim aslan İlhan işkenceye direndi” derdi.</span></p>

    <p class="duz" xml:lang="tr"><span class="duz1">Handan Hanım, Doğan Bey’e bir başka nedenle daha kızardı. İlhan Abi’yi Doğan Bey’in küçümsediğini bilirdi. Bilgisini, formasyonunu yetersiz bulduğunun farkındaydı. Buna tahammül edemezdi. Çok severdi İlhan Abi’yi, hayrandı ona. Bir seferinde bana, “Bak göreceksin Hasan, İlhan ne romanlar yazacak” demişti.</span></p>

    <p class="duz" xml:lang="tr"><span class="duz1">Ama aynı Handan Selçuk, kendi deyişiyle Doğan’ı, Çetin’i (Altan), İlhami’yi (Soysal) severdi. Bütün bu insanlar onun dünyasının tabii birer parçası, hatta kahramanlarıydı.</span></p>

    <p class="duz" xml:lang="tr"><span class="duz1">Avcıoğlu, insanların türlü türlü düşünebileceklerini, gerçeğin bir değil bin yüzü olduğunu önemsemez gözükürdü. Belki de bu nedenle entelektüelliği sevmediğini tekrarlar dururdu.</span></p>

    <p class="duz" xml:lang="tr"><span class="duz1">Neredeyse her şeyi ekonomiye indirgemişti. Planlı komuta ekonomisi ve tek parti diktasıyla Türkiye düzlüğe çıkacaktı onun için.</span></p>

    <p class="duz" xml:lang="tr"><span class="duz1">Avcıoğlu, 1950’li yıllarda pamuk ihracatının, 1960’lı yıllarda işçi dövizinin, 1970’li yıllarda da turizm dövizinin ekonomiyi kurtardığını söylerdi. Bu arada çakırkeyif anlarında birkaç kez şöyle hayıflanmıştı: “Turizmle birlikte Avrupa’dan güzel sarışınlar gelecek ve bizim Anadolu gençlerinin devrimci enerjisini tüketecekler.”</span></p>

    <p class="duz" xml:lang="tr"><span class="duz1">İlginç bir projesi daha vardı: turistik yörelerdeki evlere el koyup, döviz kazanmak amacıyla petrol zengini Araplara devlet eliyle kiralamak...</span></p>

    <p class="duz" xml:lang="tr"><span class="duz1">Bir de diplomatlardan nedense hoşlanmazdı. Memleket gerçeklerinden kopuk, züppe, “monşer” bulurdu onları. “Genç Harbiyelileri diplomat, büyükelçi yapmak”tan söz ettiğini hatırlıyorum.</span></p>

    <p class="duz" xml:lang="tr"><span class="duz1">Gösterişten uzak bir insandı Doğan Bey. Özel hayatında duygusal dalgalanmalara izin veren bir iç dünyası vardı. Ancak o iç dünyayı pek kimselerle paylaşmazdı. Ayrıca o dalgalanmaların çalışma disiplinini, “devrimci düzenini” bozmasına izin vermezdi.</span></p>

    <p class="duz" xml:lang="tr"><span class="duz1">Avcıoğlu’nu sevmiştin.</span></p>

    <p class="duz" xml:lang="tr"><span class="duz1">Evet.</span></p>

    <p class="duz" xml:lang="tr"><span class="duz1">Saymıştın. Çok etkilenmiştin.</span></p>

    <p class="duz" xml:lang="tr"><span class="duz1">Evet.</span></p>

    <p class="duz" xml:lang="tr"><span class="duz1">Ancak 12 Mart’la birlikte sen başka dünyalara kaymaya başladın. Siyasal doğrultu konusundaki kafa karışıklığın 12 Mart sonrasında 1970’lerde devam ettiyse de, Doğan Avcıoğlu katılığından sıyrılmıştın.</span></p>

    <p class="duz" xml:lang="tr"><span class="duz1">Görüşlerini artık paylaşmasam da Doğan Bey’e karşı duyduğum saygı ve yakınlık fazla eksilmedi.</span></p>

    <p class="duz" xml:lang="tr"><span class="duz1">Bu kitabı okusa kızardı.</span></p>

    <p class="duz" xml:lang="tr"><span class="duz1">“Kerata, liberal olmuş!” demekle yetinirdi. Bozulurdu ama yüzüne belli etmemeye çalışırdı. Defterden silse bile arkandan konuşmazdı.</span></p>

    <p class="duz" xml:lang="tr"><span class="duz1">Zaten genel yayın müdürlüğün döneminde</span> <span class="italik-yaz">Cumhuriyet</span><span class="duz1">’i getirdiğin çizgi de Avcıoğlu’nu rahatsız etmişti.</span></p>

    <p class="duz" xml:lang="tr"><span class="duz1">Fakat yüz yüze hiç konuşmadık bu konuyu.</span></p>

    <p class="arabaslik" xml:lang="tr"><span class="bold">Kül rengi sabahlarda Bach, Mahler dinlemek...</span></p>

    <p class="duz" xml:lang="tr"><span class="duz1">Bir gün telefon geldi, Doğan Avcıoğlu fenalaştı diye. Arabaya atlayıp Çamlıca’daki evine, teras katına gittin. Son kez kapı aralığından, hasta yatağında ufalmış Avcıoğlu’na şöyle bir bakabildin. Akşam vakti bir telefon daha geldi, kaybettik diye.</span></p>

    <p class="duz" xml:lang="tr"><span class="duz1">4 kasım 1983 günü, 57 yaşında öldü Doğan Bey. Uyuyamamıştım. Hatıralar dipsiz bir kuyu gibi içine çekmeye başlamıştı beni...</span></p>

    <p class="duz" xml:lang="tr"><span class="duz1">Bach dinlemiştin.</span></p>

    <p class="duz" xml:lang="tr"><span class="duz1">Kül rengi sabahlara uyandığımda bazen Bach, bazen Mahler dinlerim. Sözcüklerin bittiği o görünmez dünya, yani müzik iyi ki var! Gönül titreşimlerini yakalayan, insanları iç dünyalarında sevinçli, hüzünlü yolculuklara çıkaran müzik...</span></p>

    <p class="duz" xml:lang="tr"><span class="duz1">O görünmez dünyaya bazen iltica etmek bir kurtuluş sayılır. Yaşama sevinci yakalanabilir. O gizemli dünyanın kuytuluklarında yeni güzelliklerin ipuçlarını keşfederim. Hayata tahammülü kolaylaştıran yeni umutlar icat ettiğim olur.</span></p>

    <p class="duz" xml:lang="tr"><span class="duz1">Woody Allen’ın bir filmiydi.</span> <span class="duz1">“İyi ki Bach Var!” diyordu.</span></p>

    <p class="duz" xml:lang="tr"><span class="duz1">Ben de Doğan Bey’i kaybettiğim o sabah Bach dinledim. Keman, obua ve yaylı çalgılar için konçertosunun adagio bölümünü... Isaac Stern’in kemanıyla Marcel Tabuteau’nun obuasından yayılan, o hüzünle sevincin kucaklaştığı yumuşacık sesler yüreğimde öylesine titreşimler yaratmıştı ki, sisler dağılır gibi olmuştu.</span></p>

    <p class="duz" xml:lang="tr"><span class="duz1">Sonra, Mahler’in</span> <span class="italik-yaz">Beşinci Senfonisi</span><span class="duz1">’ni dinlemiştin.</span></p>

    <p class="duz" xml:lang="tr"><span class="duz1">Gorbaçov, Sovyetler’in adım adım çöküşe yaklaştığı günlerde bir konsere gider ve Mahler’in bu harikulade senfonisini dinledikten sonra şöyle der:</span></p>

    <p class="duz" xml:lang="tr"><span class="duz1">“Büyük müzik. Çok güçlü ve etkileyici. Özellikle çello ve kemanların birlikte çalındığı bölümde insan iliklerine kadar sarsıldığını hissediyor. İnsan, bu büyüleyici müziği dinlediğinde, ölüm ve yaşam temalarıyla baş başa kalıyor. Trajik bir mücadele ve bir karanlık... Aynı zamanda bir ışık da var.</span></p>

    <p class="duz" xml:lang="tr"><span class="duz1">Tıpkı yaşamın kendisi gibi!</span></p>

    <p class="duz" xml:lang="tr"><span class="duz1">Yaşam sürekli olarak çatışma ve çelişkilerde oluşur. Bunlarsız bir hayat yoktur ve düşünülemez. İşte Mahler bu müziğiyle insanlık durumunun bu boyutunu yakalamış... Wagner müziği de aynen böyledir. Onun müziği de insanı iyimser yapmaz. Wagner’i dinleyince insan kendine daha çok güven beslemez. Tam tersine, Wagner insanın daha çok kuşku duymasına yol açar. Ama kuşku duyabilen insan, araştırma, düşünme ve yaratıcı olabilme imkânına da sahipse, herhangi bir bunalımdan çıkış yolunu her zaman bulabilir.”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz-ilk-paragraf" xml:lang="tr"><span class="duz1">Doğan Bey’in ölüm haberi geldiğinde bir duygu fırtınası esmişti içimde...</span></p>

    <p class="duz" xml:lang="tr"><span class="duz1">Ölmeden önce Günseli’ye sıkı sıkıya tembih etmişti, “Nereye, ne zaman gömüleceğimi sakın kimseye söyleme, tören falan da istemem” diye...</span></p>

    <p class="duz" xml:lang="tr"><span class="duz1">O yüzden ben de ertesi gün</span> <span class="italik-yaz">Cumhuriyet</span><span class="duz1">’te çıkan ölüm haberine cenazeyle ilgili zaman ve mekân bilgisi koymamıştım.</span></p>

    <p class="duz" xml:lang="tr"><span class="duz1">Bir de ölümüyle ilgili tek satır yazmayan sen oldun, Hasan Cemal!</span></p>

    <p class="duz" xml:lang="tr"><span class="duz1">Bu satırları 1998’in sonlarında yazıyorum. 1983’te, 15 yıl önce Doğan Bey hakkında gerçekleri olduğu gibi yazmaya belki cesaretim yoktu. Buna kafaca hazır değildim. Ayrıca o tarihte kimse Avcıoğlu gerçeğini olduğu gibi yazmadı. Belki yazmak işine gelmedi. Ya da bilmediği için yazamadı. Doğan Bey gerçeğinin sade bazı boyutlarını yazmakla yetindiler.</span></p>

    <p class="duz" xml:lang="tr"><span class="duz1">Sen şimdi yazıyorsun.</span></p>

    <p class="duz" xml:lang="tr"><span class="duz1">Gayret ediyorum. Aslında Doğan Bey’i değil kendimi yazıyorum. Kimse kızmasın! Kendi siyasal kişiliğimin köklerini anlatmaya çalışıyorum. Tarihimde Doğan Bey’in yeri büyük. Onun için kendimi yazarken Doğan Bey hakkında da tarihe not düşmüş oluyorum.</span></p>

    <p class="duz" xml:lang="tr"><span class="duz1">Tarihçilerin işine yarayabilir.</span></p>

    <p class="duz" xml:lang="tr"><span class="duz1">Bunun ötesinde bir iddiam yok. Yanıldığım, unuttuğum noktalar hiç kuşkusuz olabilir. Vardır da. Onları da başkaları düzeltir. Zaman, fotoğrafı biraz daha netleştirir.</span></p>

    <p class="arabaslik" xml:lang="tr"><span class="bold">Bir vapur kalktı Bostancı’dan Büyükada’ya...</span></p>

    <p class="duz" xml:lang="tr"><span class="duz1">O günün fotoğrafları gözümün önünden gitmiyor.</span></p>

    <p class="duz" xml:lang="tr"><span class="duz1">5 kasım 1983 cumartesi.</span></p>

    <p class="duz" xml:lang="tr"><span class="duz1">O sonbahar günü sabah vakti Bostancı’dan bir motor, bir vapur kalktı Büyükada’ya. Motorun burnuna Doğan Bey’in tabutu yatırılmıştı. Vapurda ise cenazeyi öğrenebilmiş bir avuç insan vardı.</span></p>

    <p class="duz" xml:lang="tr"><span class="duz1">Bulutluydu gökyüzü. Sıkıntılı, kurşuni bir yağmur havası...</span></p>

    <p class="duz" xml:lang="tr"><span class="duz1">Büyükada iskelesinden meydana kadar Doğan Bey’i omuzlarımızda taşıdık. Bir faytonun ön tarafına, yanlamasına yerleştirdik tabutu. Sonra, fayton önde, biz arkada ağır ağır tepeye doğru tırmanmaya başladık.</span></p>

    <p class="duz" xml:lang="tr"><span class="duz1">Mezarın yeri güzeldi. Çam ağaçlarının arasından denize bakıyordu. Mezarın etrafında bir avuç insan toplandık.</span></p>

    <p class="duz" xml:lang="tr"><span class="duz1">İlhan Selçuk... İlhami Soysal... Altan Öymen... Uğur Mumcu... Uluç Gürkan... Hasan Cemal... Mümtaz Soysal... Cemal Madanoğlu Paşa... Muhsin Batur Paşa... Hamdi Avcıoğlu... Mühendis Nejat Bey...</span></p>

    <p class="duz" xml:lang="tr"><span class="duz1">Yağmur çiselemeye başladı.</span></p>

    <p class="duz" xml:lang="tr"><span class="duz1">Yüzümü denize döndüm. Çam ağaçlarının arasına hatıraların salıncağını kurmak geldi içimden.</span></p>

    <p class="duz" xml:lang="tr"><span class="duz1">Doğan Bey salondaki deri koltuğunda oturuyor. Kaykılmış, bacaklarını boylu boyunca uzatmış. Ağzında sigarası. 12 Mart Muhtırası radyodan yeni okunmuş. Çok düşünceli. Beni fark edince “Hasan” diyor, “Nerede yanlış yaptık diye düşünüyorum ama bir türlü bulamıyorum.”</span></p>

    <p class="duz" xml:lang="tr"><span class="duz1">Ben susuyorum.</span></p>

    <p class="duz" xml:lang="tr"><span class="duz1">12 Mart’la bir şeylerin bittiğini çok iyi biliyor Doğan Bey.</span></p>

    <p class="duz" xml:lang="tr"><span class="duz1">Tekrarlıyor:</span></p>

    <p class="duz" xml:lang="tr"><span class="duz1">“Hatamız nerede bulamıyorum!”</span></p>

    <p class="duz" xml:lang="tr"><span class="duz1">Sesi kulağımda yankılanıyor Doğan Bey’in.</span></p>

    <p class="duz" xml:lang="tr"><span class="duz1">“Nerede mi hata yaptık Doğan Bey?” diyorum sessizce, “Yanlış durakta bekledik! Tarihin yürüyüşü, öyle sandık ki bizim durağa da uğrayacak. Boşunaydı! Nereye doğru yol aldığını göremedik tarih babanın. Bizi solladı, geçti! Doğan Bey, akıntıya kürek çektik! Tarihin özgürlüğe doğru dönen tekerleğini tersine çevirebileceğimizi sandık.”</span></p>

    <p class="duz" xml:lang="tr"><span class="duz1">Duymadı sesimi Doğan Avcıoğlu.</span></p>

    <p class="duz" xml:lang="tr"><span class="duz1">İyi ki duymadı!</span></p>

    <p class="duz" xml:lang="tr"><span class="duz1">Doğan Bey’in üstüne bir kürek toprak attım. Tarifsiz bir keder kapladı içimi...</span></p>

    <p class="duz-son-paragraf" xml:lang="tr"><span class="duz1">Ağlamaya başladım.</span></p>

    <p class="duz-sagdan-blok" xml:lang="tr"><span class="duz1">Bu kitap 7 ekim 1995’te</span></p>

    <p class="duz-sagdan-blok" xml:lang="tr"><span class="duz1">Baltalimanı’nda yazılmaya başlandı,</span></p>

    <p class="duz-sagdan-blok" xml:lang="tr"><span class="duz1">6 aralık 1998’de Yeniköy’de bitti.</span></p>

    <p class="duz-sagdan-blok-altta-bosluk-xxx" xml:lang="tr"><span class="bold">Hasan Cemal</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot-italik">Demokrasi Korkusu,</span> <span class="dipnot-italik">12 Eylül Günlüğü,</span> <span class="dipnot">Hasan Cemal, Bilgi Yayınevi, ağustos 1986,</span> <span class="dipnot">s. 224-225.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Yalçın Küçük,</span> <span class="dipnot-italik">Cumhuriyet</span> <span class="dipnot">gazetesi, 4 kasım 1984, s. 2. Doğan Avcıoğlu, Yalçın Küçük’ü severdi. Birlikte rakı içip sohbet ettiği, ciddiye alıp tartıştığı az sayıdaki yakın dostlarından biri sayardı. Bir keresinde Yalçın Küçük için bana şöyle dediğini anımsıyorum Doğan Bey’in: “Dehayla delilik arasında çok ince bir çizgi vardır. Bazı insanlarda bu çizgi fazlasıyla oynaktır.”</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Doğan Avcıoğlu’nu yakından tanıyan Müşerref Hekimoğlu’nun yazısı,</span> <span class="dipnot-italik">Cumhuriyet</span> <span class="dipnot">gazetesinin pazar günleri çıkan</span> <span class="dipnot-italik">Dergi</span> <span class="dipnot">eki, 10 ocak 1993, sayı 355, s. 10.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Metin Toker,</span> <span class="dipnot-italik">Milliyet</span> <span class="dipnot">gazetesi, 11 kasım 1983, s. 7.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot-italik">Devrim</span> <span class="dipnot">dergisi, sayı 65, 12 ocak 1971, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">“Son Saatlerim”, Gorbaçov,</span> <span class="dipnot-italik">Time</span> <span class="dipnot">dergisi, 11 mayıs 1992 sayısı, s. 48.</span></p>
      </div>
    </div>
  </div>
</body>
</html>