<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>DOKUZUNCU_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="dokuzuncu-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Dokuzuncu bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Devrim’le devrim yapacaktık!</span></h2>

    <p class="arabaslik" xml:lang="tr"><span class="bold">“Günleri ve mevsimleri düşlerimize göre yeniden yaratacağız!”</span></p>

    <p class="duz" xml:lang="tr"><span class="duz1">Akdeniz mehtabı... Girne’deki Bellapais Manastırı’nın kemerleri altından seyrettin mi hiç?</span></p>

    <p class="duz" xml:lang="tr"><span class="duz1">Harikuladedir!</span></p>

    <p class="duz" xml:lang="tr"><span class="duz1">Manastırın sırtını dayadığı Beşparmak Dağları’nın bir ucundan güneş etrafı kızıla boyayarak batar. Öbür ucundan ay doğar. Göz alabildiğince uzanan Akdeniz bir başkadır ay ışığında.</span></p>

    <p class="duz" xml:lang="tr"><span class="duz1">Gün battığında ağustosböcekleri susar. Ortalık garip bir sessizliğe bürünür. Bazen uzaktan uzağa ürpertici bir baykuş sesi kulağa çalınır. Sonra ay yükselir, yükselir. Ve On İkinci Yüzyıl’da Kudüs’ten kaçan Haçlıların inşa ettiği manastırın bahçesindeki zarif servilerin, Akdeniz coğrafyasının o ölümsüz ağaçlarının arasından bakar insana.</span></p>

    <p class="duz" xml:lang="tr"><span class="duz1">Gotik yapının mimari güzelliğine nar kırmızısı Japon gülleri, turuncu, mor begonviller, beyaz, pembe zakkumlar, İngiliz manolyaları, bodur zeytin ağaçları bir başka güzellik katar. Ve yaseminler herhalde oradaki kadar başka hiçbir yerde o denli iç bayıltıcı kokmaz.</span></p>

    <p class="duz" xml:lang="tr"><span class="duz1">Hakikaten büyük bir hazdır, Beşparmak Dağları’nın eteklerinden Akdeniz mehtabını seyretmek...</span></p>

    <p class="duz" xml:lang="tr"><span class="duz1">İşte böyle bir Girne akşamında geçmişi düşünürken not etmişim Eluard’ın, “Günleri ve mevsimleri düşlerimize göre yeniden yaratacağız” sözünü...</span></p>

    <p class="duz" xml:lang="tr"><span class="duz1">Eluard da fanatikmiş!</span></p>

    <p class="duz" xml:lang="tr"><span class="duz1">1949’da Varşova’ya gelmiş, bir Fransız komünisti olarak. Bir mülakatında karısından söz etmiş. Onu ne kadar sevdiğini, ölümüne ne kadar üzüldüğünü, üzüntüsünün derinliğini anlatan ne çok şiir yazdığını belirtmiş. Arkasından da eklemiş ama: “Yoldaş Thorez, hüzünle, kederle proleteryanın ruhunu zehirlemekten kaçınmamı istedi benden. Haklıydı. O yüzden bu şiirlerimin son bölümlerini yeniden yazdım.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Ama Eluard büyük şair...</span></p>

    <p class="alinti-ilk-paragraf" xml:lang="tr"><span class="dar-paragraf-duz">Günleri ve mevsimleri</span></p>

    <p class="alinti" xml:lang="tr"><span class="dar-paragraf-duz">Düşlerimize göre</span></p>

    <p class="alinti-son-paragraf" xml:lang="tr"><span class="dar-paragraf-duz">Yeniden yaratacağız!</span></p>

    <p class="duz" xml:lang="tr"><span class="duz1">1969 baharında, askerlik sonrası</span> <span class="italik-yaz">Devrim</span> <span class="duz1">dergisinde çalışmaya başlarken, işte böylesine umutluydum. Hayatta yanılmaya hakkım olduğunu henüz bilmiyordum. Kendimden çok emindim. Düşlerin sona ereceği bir noktanın varlığı aklımın ucundan bile geçmiyordu.</span></p>

    <p class="duz" xml:lang="tr"><span class="duz1">Evet, düzeni değiştirecektin!</span></p>

    <p class="duz" xml:lang="tr"><span class="duz1">Devrim yapacaktık!</span></p>

    <p class="duz-ilk-paragraf" xml:lang="tr"><span class="italik-yaz">Devrim</span> <span class="duz1">dergisinin bürosu, Ankara’da Mithatpaşa Caddesi’ne paralel olarak Sıhhiye’ye inen, Kolej yakınlarındaki Adakale Sokağı’ndaki bir apartmanın ikinci katındaydı. Karşımızdaki dairede Doğu Perinçek ve arkadaşlarının</span> <span class="italik-yaz">Proleter Devrimci Aydınlık</span> <span class="duz1">dergisi ve</span> <span class="italik-yaz">İşçi-Köylü</span> <span class="duz1">gazetesinin bürosu vardı. Alt katımızda ise başkanlığını Prof. Muammer Aksoy’un yaptığı Türk Hukuk Kurumu.</span></p>

    <p class="duz" xml:lang="tr"><span class="duz1">Cengiz Çandar arada bir size, yani karşı daireye uğrar, alaylı bir dille “N’aber karşıdevrim?” diye takılır, sana da “Gazeteci ne yapıyorsun?” diye sataşırdı.</span></p>

    <p class="duz" xml:lang="tr"><span class="duz1">Evet, onun mesleği devrimcilik, benimki ise gazetecilik idi! Doğu Perinçek’in liderliğini, Şahin Alpay’ın ise ideologluğunu yaptığı hareketin merkeziydi</span> <span class="italik-yaz">Devrim</span><span class="duz1">’in karşısındaki daire. Kimler girip çıkmazdı ki oraya? Nuri Çolakoğlu, Ömer Madra, Ömer Özerturgut, Erdoğan Güçbilmez, İbrahim Kaypakkaya, Halil Berktay, Fatmagül, (Halil’le Fatmagül,</span> <span class="italik-yaz">Devrim</span> <span class="duz1">dergisinin küçük arşivinde tanışıp sonra evlenmişlerdi), Atıl Ant, Gün Zileli, Oral Çalışlar...</span></p>

    <p class="duz" xml:lang="tr"><span class="duz1">Anılar dünyasında salıncağını kurdun, bir o yana bir bu yana sallanıyorsun.</span></p>

    <p class="duz" xml:lang="tr"><span class="duz1">İlginç zamanlardı. 1970 olmalı. Kızılay’da akşamüstleri</span> <span class="italik-yaz">İşçi-Köylü</span> <span class="duz1">gazetesi satan kızlı erkekli Maocular, Sakarya Caddesi’nden Enternasyonal söyleyerek geçer, Adakale Sokağı’na gelirlerdi.</span></p>

    <p class="duz" xml:lang="tr"><span class="duz1">Şahin’le bu kadar serbestiye pek akıl erdiremezdik. Polis neden hiç müdahale etmiyor diye spekülasyon yapardık. Belki de günün birinde daha rahat toplamak için hareketin kabak çiçeği gibi açılmasını bekliyorlar dediğimizi hatırlıyorum. Deniz Gezmiş’in Filistin gerillası kıyafetiyle Lübnan’daki Filistin kamplarından gelip elini kolunu sallayarak Kızılay’da, Cebeci’de, Mülkiye ya da ODTÜ kantinlerinde dolaşıyor olması normal miydi sanki o tarihlerde?</span></p>

    <p class="duz" xml:lang="tr"><span class="italik-yaz">İşçi-Köylü</span> <span class="duz1">gazetesi on beş günde bir çıkardı. 25 kuruştu. 26 eylül 1969 tarihli sayının birinci sayfasına bak. Manşette “Sahte demokrasi değil, gerçek demokrasi istiyoruz. İşçi, köylü, gençlere zulüm yapanlar, bizlerden oy istiyor. Yoksul emekçi vatandaşlar politikacılara hesap soracak.”</span></p>

    <p class="duz" xml:lang="tr"><span class="duz1">Bir başka slogan:</span></p>

    <p class="duz" xml:lang="tr"><span class="duz1">“İşçi köylü el ele, tefeciler hergele!”</span></p>

    <p class="duz" xml:lang="tr"><span class="duz1">Şu haber başlığı ilginç değil mi:</span></p>

    <p class="duz" xml:lang="tr"><span class="duz1">“İşçi-köylü-gençlik-ordu omuz omuza!”</span></p>

    <p class="duz" xml:lang="tr"><span class="duz1">“Asker-sivil aydın zümre” ile dirsek temasını gösteren bir slogan. Ya da Ordu’dan gelebilecek “ilerici” bir darbeye prim açan bir söylem... Türkiye’de “askerin milli kurtuluşçu” geleneğini gözönünde tutan, yeni bir “27 Mayıs” umudunu besleyen Milli Demokratik Devrimciler, kısa adıyla MDD’ciler, askere karşı dikkatli dil kullanılmasını isterler, o yüzden özellikle Doğan Avcıoğlu’yla yakın temas ararlardı. Doğan Bey ise bu grubun önde gelenlerine güvenmez, ancak ilişkisini ihtiyatlı biçimde devam ettirirdi.</span></p>

    <p class="duz" xml:lang="tr"><span class="duz1">1969 yazında İstanbul’daki bir baloda,</span> <span class="italik-yaz">İşçi-Köylü</span> <span class="duz1">gazetesi için makbuz karşılığında para yardımı toplamıştım. Kayınvaldem bile vermişti. Sanki hayır derneğine bağış topluyorduk.</span></p>

    <p class="duz" xml:lang="tr"><span class="duz1">Herkesin herkese karşı çıktığı günlerdi.</span></p>

    <p class="duz" xml:lang="tr"><span class="duz1">“Güler yüzlü sosyalizm”den söz ettiği için Mehmet Ali Aybar kimilerinin gözünde “karşıdevrimci” idi. Türkiye İşçi Partisi’nin sloganları olan “Sosyalist Türkiye” ve “işçi sınıfı öncülüğü”nü reddeden bizim gibiler, TİP’lilerin gözünde “işçi sınıfı düşmanı” ve “cuntacı” sayılırdık. Kimileri de “sivil-asker aydın zümre”, “ulusal Ordu” ya da “Ordu gençlik el ele, milli cephede” gibi sloganlara sarıldıkları için devrim açısından zararlı görülürdü. Bazıları, parti fikrine karşı çıkardı. Bazıları da sosyalizm sözcüğünün kullanılmasıyla askerin tedirgin edileceği ve “milli cephenin bozulacağı” görüşünü savunurdu. Bunlar bizim de yakın durduğumuz “Milli Demokratik Devrimciler”, kısa adıyla MDD’ciler idi.</span></p>

    <p class="duz" xml:lang="tr"><span class="duz1">Arada bir Uluç’la Küçükesat’taki evine gittiğimiz eski tüfeklerden Mihri Belli bu hareketin başını çekerdi. Zaman zaman</span> <span class="italik-yaz">Devrim</span><span class="duz1">’e uğrar, Doğan Bey’le görüşürdü. Mihri Belli de Deniz Gezmiş’in deyişiyle “Marksist cunta” beklentisi içinde, “devrimin yolunu açacak bir darbe” düşüne bel bağlamıştı.</span></p>

    <p class="duz" xml:lang="tr"><span class="duz1">Uluç Gürkan’ı Doğan Bey’e tavsiye eden Mihri Belli’ydi. Uluç da, sanıyorum, 1968’de Mülkiye’de öğrenci liderlerinden biriyken, Mihri Belli’yi panel konuşmacısı olarak Siyasal’a davet etmiş ve o zamanki deyişle onun “legaliteye çıkması”nı sağlamıştı.</span></p>

    <p class="duz" xml:lang="tr"><span class="duz1">Ama Uluç Gürkan’ı Avcıoğlu’yla tanıştıran Deniz Gezmiş’ti. Uluç şöyle anlatır:</span></p>

    <p class="duz" xml:lang="tr"><span class="duz1">“Deniz kendisini ‘Marksist Kemalist’ olarak tanımlardı. Bana da ‘Sen sol Kemalistsin’ derdi. Deniz’in bir sözü hep kulaklarımda çınlar: ‘Biz Marksistler, sol Kemalist olarak Doğan Avcıoğlu’nu çok severiz.’ Bir gün Deniz beni</span> <span class="italik-yaz">Devrim</span> <span class="duz1">gazetesi için tutulmuş olan büroya götürdü. Gazete henüz çıkmıyordu. Büroda Hasan Cemal vardı. Avcıoğlu’na birlikte çalışmak istediğimi söyledim. Kabul etti.”<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Mihri Belli’nin bir yazısını hatırlıyorum. Üniversite işgallerini “Nerede hareket orada bereket” diye destekleyen bir yazıydı.</span></p>

    <p class="duz" xml:lang="tr"><span class="duz1">Ne günlerdi! Sloganlar büyük bir şehvetle bağırılır, sloganlar adına hararetli tartışmalar yapılır, bazen de kan çıkan kavgalar edilirdi. “Vaktiyle Türk solunun tartışmaya bayıldığı konular vardı: Asya tipi üretim tarzı, işçi sınıfının öncülüğü, ceberrut devlet, güler yüzlü sosyalizm falan gibi. Soyutlaştıkça soyutlaşan, günün gerçeklerinden kopan, ama müthiş cepheler yaratan tartışmalardı bunlar. Klikler ortaya çıkar, üstatlar ve müritler yaratılır, şakşakçı grupları oluşurdu. Evreni dolduracakmış gibi görünüp de incir çekirdeğini doldurmayan tartışmalar yüzünden insanlar neredeyse kanlı bıçaklıydı.”<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">O zamanların incir çekirdeğini doldurmayan birkaç tartışma konusunu hatırladım şimdi. Biri, işçi sınıfı “önderliği” mi, “öncülüğü” mü sözcükleri üzerine koparılmıştı. Bir başkası, “kitle çizgisi” idi. Öncü ya da önder güç, kitlenin, işçi sınıfının “ne kadar önünde” gidecekti? Bu sorunun üzerine kaç makale yazıldığını, ne kadar nefes tüketildiğini anımsıyorum. Mesafe çok açılırsa, kitleden kopulurdu! İyi ayarlanamazsa, kitlenin gerisinde kalınırdı! En doğrusu nasıl olurdu vs.</span></p>

    <p class="duz" xml:lang="tr"><span class="duz1">Daha gülüncünü ben anlatayım. 1970 yılı. Bir gün kalabalık bir Maocu grubu büyük bir gürültü patırtıyla</span> <span class="italik-yaz">Devrim</span><span class="duz1">’i basmamışlar mıydı? Nedeni, “Mao Zedung mu, Mao Çetung mu?” sorusuyla ilgiliydi. Derginin o haftaki sayısında bir haber çıkmış ve biz o haberde “Zedung” yerine “Çetung” demişiz.</span></p>

    <p class="duz" xml:lang="tr"><span class="duz1">Evet, bu bir tavırmış!</span></p>

    <p class="duz" xml:lang="tr"><span class="duz1">Çünkü Çetung diyenler “revizyonist”lermiş! Ya da “Moskovacı”larmış... Bunun bir sonraki dergide mutlaka düzeltilmesi gerekiyormuş!</span></p>

    <p class="duz" xml:lang="tr"><span class="duz1">Bu 12 Mart’ta yaşanmış bir saçmalık... On yıl sonra, 12 Eylül’de yaşanan bir başkasını anlatayım ben sana. Bir seçim gezisi sırasında Fethiye’de tanımıştım. Eski bir solcu. Bir süre içerde yatmış. Sonra ticarete atılıp zenginleşmiş. Altında BMW marka arabası. Ondan dinlemiştim:</span></p>

    <p class="duz" xml:lang="tr"><span class="duz1">“12 Eylül geldiğinde TİP’in ilçe başkanıydım. 1981’de tutuklandım. İşkence gördük, dayak yedik. Siyasi Şube’de bir sürü solcu. Her tarafım yara bere. Odada balık istifiyiz. Buz gibi soğuk. Betona çıplak ayakla basıyoruz. Ve bu haldeyken birbirimizle bağıra çağıra, kavga edercesine tartışıyoruz. Konumuza gelince, sosyal emperyalizm...”</span></p>

    <p class="duz" xml:lang="tr"><span class="duz1">Oyunlaştırılabilir!</span></p>

    <p class="duz" xml:lang="tr"><span class="duz1">Bir başka oyun, Mülkiye sahnesinden... Tarih, 20 ocak 1970. Yer, Siyasal Bilgiler Fakültesi büyük amfisi. Açık oturumun konusu: Türkiye’de devrimci eylemin sorunları... Katılanlar: Vahap Erdoğdu, Seyhan Erdoğdu, Atilla Sarp, Doğu Perinçek, Şahin Alpay. Oturumu yöneten: Ahmet Say...</span></p>

    <p class="duz" xml:lang="tr"><span class="duz1">Şahin’den birkaç cümle:</span></p>

    <p class="duz" xml:lang="tr"><span class="duz1">“Esas görevimiz, işçi sınıfını bilinçlendirip örgütlemektir. Bunu yapmadığımız sürece, bilimsel sosyalizmi, gençlik hareketlerinin dar sınırına hapsetmiş oluruz... İşçi sınıfı bugün Milli Demokratik Devrim’e (MDD) öncülük edecek subjektif şartlara sahip değildir. Bunun tartışılabileceğini sanmıyorum. Objektif şartlar tartışılabilir. Biz, küçük burjuva kuyrukçusu olsaydık, bırakalım küçük burjuvaları, kapitalizmi kursunlar, işçi sınıfının öncülüğüyle falan uğraşmayalım derdik.”</span></p>

    <p class="duz" xml:lang="tr"><span class="duz1">Seyhan Erdoğdu’dan:</span></p>

    <p class="duz" xml:lang="tr"><span class="duz1">“Şahin Alpay, proletaryanın devrime öncülük edecek objektif ve subjektif şartlara ulaşmadığını söylemektedir. Öyleyse biz proleter devrimcileri şunun için mücadele edeceğiz: proletarya öncülük edebilmek için gereken şartlara sahip olmadığına ve bu şartlara da küçük burjuvazinin asker-sivil aydın zümresi sahip olduğuna göre, biz bu zümrenin devrime öncülük etmesi için mücadele edeceğiz. Şahin Alpay’ın bu yazısında küçük burjuva kuyrukçuluğu yapılmıştır. Oysa proletaryanın devrime öncülük için objektif şartları mevcuttur.”</span></p>

    <p class="duz" xml:lang="tr"><span class="duz1">Atilla Sarp’tan:</span></p>

    <p class="duz" xml:lang="tr"><span class="duz1">“Küçük burjuva ideolojisinin kuyruğuna takılan arkadaşlar, hareketi düşmanca hale getirdiler. Bu arkadaşlar, Türkiye’deki devrimci mücadelenin yolu konusunda Maocu, Troçkist, Kastrist, Revizyonist gibi ayrımlar yapmaktadırlar. Biz, devrimci pratiğimizin diğer ezilen ülkelere örnek teşkil etmesini istiyoruz. Küçük burjuva ideologlarına saygımız vardır ama onların kuyruğuna takılanlara saygımız yoktur. Bu davranış bir provokasyon olarak tescil edilmiştir.”</span></p>

    <p class="duz" xml:lang="tr"><span class="duz1">Küçük burjuva ideologları kim?</span></p>

    <p class="duz" xml:lang="tr"><span class="duz1">Avcıoğlu, İlhan Selçuk vs... Küçük burjuva kuyrukçuluğu ise</span> <span class="italik-yaz">Devrim</span> <span class="duz1">dergisinin peşine takılıp askeri çengelleyerek yapılacak darbeye, devrim adına umut bağlamak...</span></p>

    <p class="duz" xml:lang="tr"><span class="duz1">Bak, Vahap Erdoğdu ne demiş:</span></p>

    <p class="duz" xml:lang="tr"><span class="duz1">“Fraksiyon yaratmak emperyalizmin oyunudur. Peru’da Maoist, Troçkist, Kastrist, Moskovacı on tane ayrı devrimci parti vardır. Bu emperyalizmin oyunudur. Oportünizm, hâkim sınıflara devrimcileri ihbar eder.”</span></p>

    <p class="duz" xml:lang="tr"><span class="duz1">Şahin Alpay’dan:</span></p>

    <p class="duz" xml:lang="tr"><span class="duz1">“Sizler, Mihri Belli’nin Milli Demokratik Devrim’den sonra sosyalizme geçilip geçilmeyeceğinin şüpheli olduğu konusundaki görüşlerine katılıyor musunuz? Bunun cevabını istiyorum.”</span></p>

    <p class="duz" xml:lang="tr"><span class="duz1">Atilla Sarp’tan:</span></p>

    <p class="duz" xml:lang="tr"><span class="duz1">“Bu arkadaşlar, omuzlarına basarak yükseldikleri devrimcilere hakaret ederken, daha düne kadar</span> <span class="italik-yaz">Emek</span> <span class="duz1">dergisine (TİP’in organlarından) yazı yazan, oportünizmin tozlarını üstünden atmamış olan Korkut Boratav’a yazı yazdırmaktadırlar.”</span></p>

    <p class="duz" xml:lang="tr"><span class="duz1">Doğu Perinçek’ten:</span></p>

    <p class="duz" xml:lang="tr"><span class="duz1">“TİP, antiemperyalist, sosyalizan bir küçük burjuva partisidir. Lenin’e göre küçük burjuva devrimciliğinin diğer adı oportünizmdir. Milli Demokratik Devrim’de köylüler ağır basarsa, devrim başarıya ulaşamaz. Ağır basan, öncü, proletaryadır. Çin’de köylünün sayı olarak çok olması, öncü olduğunu göstermez.”</span></p>

    <p class="duz" xml:lang="tr"><span class="duz1">Böyle uzayıp gidiyor.</span></p>

    <p class="duz" xml:lang="tr"><span class="duz1">Ne tuhaf günlermiş. Meleklerin cinsi tartışılmış...</span></p>

    <p class="duz" xml:lang="tr"><span class="duz1">Hayattan, Türkiye gerçeğinden kopuk tartışmalar değil mi?</span></p>

    <p class="duz" xml:lang="tr"><span class="duz1">Nerede öyle değildi ki?..</span></p>

    <p class="duz" xml:lang="tr"><span class="duz1">Gerçeklerden ne kadar kopuk oldukları ortaya çıkmadı mı? Bugün bunların hangisi hatırlanıyor? Ya da bütün bu enerji ne için harcanmış, ne işe yaramış, söyler misin?</span></p>

    <p class="duz" xml:lang="tr"><span class="duz1">Otuz yıllık bir zaman perspektifinden bakınca, ne yazık ki incir çekirdeğini doldurmayan, hiçbir işe yaramayan tartışmalardı bütün bunlar...</span></p>

    <p class="duz" xml:lang="tr"><span class="duz1">Avcıoğlu o zaman böyle düşünürdü. Bu tartışmalara taraf olmaktan özenle kaçınırdı. “Bir kere bulaştın mı, içinden çıkamazsın” derdi. Bütün bu tartışmaları çocukluk hastalıkları olarak nitelerdi.</span></p>

    <p class="duz" xml:lang="tr"><span class="duz1">Ama o günlerde, 1970 yılının başlarında, ayaklarımız işte böylesine yerden kesikti. Bize göre bir devrim dalgası önlenemez bir yükseliş eğrisi çiziyordu. Bundan kuşku duymuyorduk.</span></p>

    <p class="duz" xml:lang="tr"><span class="duz1">Havalanmıştınız.</span></p>

    <p class="duz" xml:lang="tr"><span class="duz1">Hem de nasıl!</span></p>

    <p class="duz" xml:lang="tr"><span class="duz1">Bu arada dergide müthiş bir çalışma temposu içindeydik. Uluç’la bütün günümüz</span> <span class="italik-yaz">Devrim</span> <span class="duz1">bürosunda geçerdi.</span></p>

    <p class="duz" xml:lang="tr"><span class="duz1">Bir gün az daha Uluç’u vuruyordun!</span></p>

    <p class="duz" xml:lang="tr"><span class="duz1">Evet, tabancayla... Kapı çalındı, açtım. Karşımda, Yalçın Doğan. Hayatımda ilk defa görüyorum kendisini. TRT’den geldiğini, İlhan Baş’tan bir emanet getirdiğini söyledi. İlhan Baş’ın bizden bir süre saklamamızı rica ettiği büyük sarı zarfı açtım, içinden bir tabanca çıktı. Şaşırmıştım.</span></p>

    <p class="duz" xml:lang="tr"><span class="duz1">İlhan Baş o zaman radyoda çalışıyordu. Eski bir ihtilalci idi. Talat Aydemir’in 22 şubatında bir tankla tek başına gidip Sıhhiye’deki radyoevini basmıştı. Dergiye, Doğan Bey’e arada bir gelirdi. Ama ne diye tabancasını bize göndermişti? Bu sorunun yanıtını hiç öğrenemedim. Tabancayı bir kenara koymadan önce, elimde incelemeye başlamıştım ki, aynı anda kulakları sağır edici bir patlama oldu. Duman yükseldi. Yan odadan Hamdi Avcıoğlu fırladı geldi. Uluç Gürkan karşımda, şaşkınlaştı. Ben de öyle. Bir an kanım çekilmiş gibi oldu.</span></p>

    <p class="duz" xml:lang="tr"><span class="duz1">Ve kurşun Uluç’un oturduğu masanın çekmecesinin içinden çıktı. Az daha en yakın dava arkadaşını vuruyordun.</span></p>

    <p class="arabaslik" xml:lang="tr"><span class="bold">“Yakında iktidara geliyoruz, düşmanı iyi tanımak lazım.”</span></p>

    <p class="duz" xml:lang="tr"><span class="duz1">Doğan Avcıoğlu sabah dokuz, dokuz buçuk gibi büroya gelir, ayı ini tabir ettiğimiz küçük odasına kapanır, akşama kadar çıkmazdı. İki dudağının arasından filtreli Samsun cigarası hiç eksik olmazdı. Tas gibi kocaman sigara tablası sürekli izmaritle dolu olurdu. Öğlen yemeğine genellikle çıkmaz, grissini ve yoğurtla idare ederdi.</span></p>

    <p class="duz" xml:lang="tr"><span class="duz1">Sabahları suratsız olurdu.</span></p>

    <p class="duz" xml:lang="tr"><span class="duz1">Büroya girdiğinde kuru bir selamla yetinir, doğru dürüst hal hatır bile sormazdı. İnsan ilişkileri öyle rahat bir insan sayılmazdı. İç frenleri fazlaydı. Akşamları iki kadeh atmadan gevşemezdi. Daha çok rakı masasında keyiflenirdi. Arada bir Uluç’la beni de davet ederdi akşam rakısına. Sevinirdik. “Hasan” derdi sesini yükselterek, “Çapkınlığı ihmal etme. Arada mutlaka eğlen. Yoksa kabız entelektüellere dönersin.”</span></p>

    <p class="duz" xml:lang="tr"><span class="duz1">Entelektüellik, entelektüalizm... Doğan Bey hoşlanmazdı bunlardan. “Hayatımda hiç entelektüel olmadım” derdi ara sıra, “İyi ki olmadım” diye eklerdi.</span></p>

    <p class="duz" xml:lang="tr"><span class="duz1">Rakı masasında geyik muhabbetini severdi. “Hasan” derdi alaycı titreşimlerle dolu mütehakkim sesiyle, “Bir yaşa gelince mutlaka yeni bir evlilik yap, hayatın on yıl daha uzar!”</span></p>

    <p class="duz" xml:lang="tr"><span class="duz1">O sıralar öyle bir hazırlık içinde olduğunu bilmiyordunuz. Hatırladın mı, bir sabah büroya yüzü gözü şişmiş, morarmış bir vaziyette gelmişti.</span></p>

    <p class="duz" xml:lang="tr"><span class="duz1">Bu saldırının gerçek nedenini Uluç’la ben 12 Mart sonrası öğrendik. Doğan Bey, müstakbel eşinin -biri MİT mensubu olan- akrabaları tarafından bir gece vakti dövülmüştü. Uluç’la bana gerçeği söylemekten kaçınınca, biz de bunu siyasi saldırı sanmıştık.</span></p>

    <p class="duz" xml:lang="tr"><span class="duz1">Ama yanlış hatırlamıyorsam, Doğan Bey de olayı siyasi olarak değerlendirmiş olmanıza pek ses çıkarmamıştı.</span></p>

    <p class="duz" xml:lang="tr"><span class="duz1">Hafızan iyi!</span></p>

    <p class="duz" xml:lang="tr"><span class="duz1">Peki, Avcıoğlu’yla bu olayı sonradan yüz yüze konuşabilmiş miydin?</span></p>

    <p class="duz" xml:lang="tr"><span class="duz1">Hayır. Birçok konuda olduğu gibi bunu da konuşamamıştım.</span></p>

    <p class="duz" xml:lang="tr"><span class="duz1">Hamdi Avcıoğlu olayını da mı?</span></p>

    <p class="duz" xml:lang="tr"><span class="duz1">Evet. Dergide mali işler benim sorumluluğum altındaydı. Ancak kafam fazla ermediği için, muhasebe işlerini fiilen Doğan Bey’in kardeşi Hamdi Avcıoğlu idare ederdi. 12 Mart sonrasında dergi kapatılınca, defter kayıtlarında hesap kitap tutmamıştı. Derginin basıldığı kâğıt Rüzgârlı’daki kâğıtçılardan, yani karaborsadan alınır, patlak bobinler de onlara satılırdı. Bunlarda bazı açıklar ortaya çıkınca, derginin sahibi Cemal Reşit Eyüpoğlu, Hamdi Avcıoğlu’nu mahkeme vermeye kalkıştı. Uluç’la zor engelledik. Doğan Bey içerdeydi. Askeri yönetim,</span> <span class="italik-yaz">Devrim</span> <span class="duz1">grubuna dava açmak üzereydi. Sağcı basına malzeme olabilecek bir skandalın patlaması güçlükle önlendi. Tabii Uluç’la ben de, hem demin anlattığım saldırıdan hem de bu olaydan dolayı düş kırıklığına uğradık. Doğan Bey’in o sıralar “Ne yapayım, o benim kardeşim” diyerek Hamdi Bey’e hiç laf söyletmemesi de bizi rahatsız etmişti.</span></p>

    <p class="duz" xml:lang="tr"><span class="duz1">Ama Doğan Bey’i o kadar sever sayardınız ki, insan olarak onun bu zaaflarını görmezlikten geldiniz.</span></p>

    <p class="duz" xml:lang="tr"><span class="duz1">Öyle. Avcıoğlu’yla bu konuları hiç konuşmadım. 12 Mart yenilgisinin nedenlerini de konuşmadım. Daha önce de söyledim. Arada bir “Düşünüyorum da Hasan, nerede yanlış yaptık diye, bulamıyorum” derdi.</span></p>

    <p class="duz" xml:lang="tr"><span class="duz1">Avcıoğlu’nun çalışma enerjisi olağanüstüydü.</span></p>

    <p class="duz" xml:lang="tr"><span class="duz1">Çalışamadığı, okuyamadığı günler sinirli olur, içi içini yerdi. Güne önce yerli, yabancı dergi ve gazeteleri okuyarak başlardı. Fransızca ve İngilizce birçok yayını hiç aksatmadan takip ederdi. Almanca’larda ilginç bulduğum yazıları kendisine özetleyerek verirdim. Gazete ve dergileri okurken mutlaka altlarını çizer, yanlarına kargacık burgacık yazısıyla notlar alır, sonra da kesip arşivlenecek yazıları işaretlerdi. İlginç bulduğu yabancı kitapları hemen ısmarlatırdı.</span></p>

    <p class="duz" xml:lang="tr"><span class="duz1">1969 ya da 1970 olmalı. O tarihlerde ABD Başkanı Richard Nixon’ın milli güvenlik danışmanlığını yapmakta olan Henry Kissinger’ın bir kitabını daha çıkar çıkmaz getirtmişti. Amerikan dış politikasıyla ilgili bir kitaptı bu.</span> <span class="italik-yaz">American Foreign Policy: Three Essays</span> <span class="duz1">olabilir. Sonra da Kissinger’ın bu kitabını altını çize çize, yanlarına notlar ala ala okumuştu.</span></p>

    <p class="duz" xml:lang="tr"><span class="duz1">Bu kadar aceleniz nedir diye sorduğumda, “Hasan” demişti, “Yakında iktidara geliyoruz. İnsanın düşmanını iyi tanıması lazım.”</span></p>

    <p class="duz" xml:lang="tr"><span class="duz1">İnanmıştı yakınlarda yapılacak bir darbeyle iktidar yolunun kendisine açılacağına...</span></p>

    <p class="duz" xml:lang="tr"><span class="duz1">Sovyet sefaretinde Ekim Devrimi’nin yıldönümü kokteyline gitmişti. Ertesi gün bana, “Görecektin Hasan” diye anlatmıştı, “Bir anda etrafımı sardı bir sürü büyükelçi, hepsi kartlarını verdiler.” Böyle kendinden bahsetmeyi sevmezdi Doğan Bey. “Ne güzel yazmışsınız!” gibi takdir ifade eden bir sözü duymaktan bile hoşlanmaz, hoşlanmadığını da belli ederdi. Ama o zaman kendini tutamayıp, yabancı sefirlerin kendisine göstermiş olduğu bu ilgiyi bana böyle anlatabilmiş olması, Doğan Bey’in o tarihlerdeki “İktidar yaklaşıyor!” psikolojisini sergilemesi bakımından ilginçti.</span></p>

    <p class="duz" xml:lang="tr"><span class="duz1">“1960’larda</span> <span class="italik-yaz">Yön</span><span class="duz1">’le Türkiye’nin yönünü belirledik. Şimdi o yöne gitmek için</span> <span class="italik-yaz">Devrim</span><span class="duz1">’le devrimi yapacağız” derdi Doğan Bey. Dergiyi bir kavga aracı olarak, o zamanlar “cici demokrasi” diye nitelediğimiz rejimi kısa yoldan devirmek için kullanıyordu.</span></p>

    <p class="duz" xml:lang="tr"><span class="duz1">Ve dergiyi neredeyse baştan sona kendisi yazardı.</span></p>

    <p class="duz" xml:lang="tr"><span class="duz1">Sabah vakti gazete ve dergileri okumaya koyulduğunda aynı anda dergiyi de orasından burasından yazmaya koyulurdu. Dergiye girecek bütün yazıları istisnasız gözden geçirir, okur, düzeltir, bazı yerlerini yeniden yazardı. Kendi üslubunu, kendi kafasından geçeni dikte ederdi. İlhan Selçuk, Doğan Bey’in, başkalarının yazılarının üslubuna kadar inen aşırı müdahaleciliğinden hoşlanmazdı.</span></p>

    <p class="duz" xml:lang="tr"><span class="duz1">Doğan Bey daktilo kullanmazdı. El yazısı çok kötüydü. Uluç’la benim Doğan Bey’in yazısını sökmemiz zaman almıştı. Üçüncü hamur kâğıda o berbat el yazısıyla yazdıklarını, arada bir odadan çıkarak, hemen karşı odada çalışan kardeşi Hamdi Avcıoğlu’na hiç konuşmadan emanet ederdi. Hamdi Bey onun her şeyi sayılırdı. O Ankara’da oldu mu, içi rahat ederdi Doğan Bey’in...</span></p>

    <p class="duz" xml:lang="tr"><span class="duz1">Hamdi Bey yazıları daktiloya çeker, puntolar ve dizilmek üzere Ankara’nın Babıâlisi olan Rüzgârlı’daki Adalet Matbaası’na gönderirdi. Dizilen yazılar geri gelir, Uluç’la ben karşılıklı oturur, okur, ilk düzeltmeleri yapıp tashih toplanması için tekrar matbaaya gönderirdik.</span></p>

    <p class="duz" xml:lang="tr"><span class="duz1">Cumartesi günleri Rüzgârlı’ya, matbaaya taşınırdık. Önce Uluç’la ben, sonra Hamdi Bey.</span></p>

    <p class="duz" xml:lang="tr"><span class="duz1">24 saatlik yorucu mesai başlardı.</span></p>

    <p class="duz" xml:lang="tr"><span class="duz1">Pazar sabahına kadar uykusuz çalışırdık. Loş ışıklı, kurşun kokulu matbaada, yazıları dizen entertip ve linotiplerin şakırtılı şıkırtılı sesleri arasında sayfalar çatılırdı. Gazete boyundaki sekiz sayfa gece yarısına doğru hazır olurdu. Arkasından iki hamalın sırtında yine Rüzgârlı’daki Hürriyet Matbaası’na taşınırdı.</span></p>

    <p class="duz" xml:lang="tr"><span class="duz1">O ilk geceyi hatırlıyor musun?</span></p>

    <p class="duz" xml:lang="tr"><span class="duz1">1969’un ekim ayı sonları olacak. Yağmur çiseleyen bir gün. Rüzgârlı Sokak vıcık vıcık çamur. Vakit gece yarısını geçmiş. O izbe mürettiphanede çalışıyoruz. Provalar son kez çekilmiş, tashihler toplanmış, sayfalar bağlanmış durumda. Mürettip çırakları, sayfa kalıplarının üstündeki kurşun çapakları telden fırçalarla son bir kez temizliyorlar.</span></p>

    <p class="duz" xml:lang="tr"><span class="duz1">Ortalıkta bir telaş havası.</span></p>

    <p class="duz" xml:lang="tr"><span class="duz1">Türkiye için</span> <span class="italik-yaz">Devrim</span><span class="duz1">’in doğuş heyecanı yaşanıyor. Sayfa kalıplarını iki hamalın sırtına yüklüyoruz. Çiseleyen yağmur altında Hürriyet Matbaası’nın yolu tutuluyor. Kalıplar bir kazaya uğramasın diye hamalların iki yanında, birer adım arkalarında yürüyoruz.</span></p>

    <p class="duz" xml:lang="tr"><span class="duz1">Sen ve Uluç Gürkan. Avcıoğlu’nun iki fedai yazı işleri müdürü...</span></p>

    <p class="duz" xml:lang="tr"><span class="duz1">Sonra kalıplar çekilmiş, rotatife takılmış, koca makine ağır ağır dönmeye başlamıştı, lokomotif sesleri çıkartarak. Heyecandan yüreğimiz ağzımızdaydı. İlk kez bir baskı olayıyla karşı karşıyaydık. Üstelik hayatımızda ilk defa imzalarımız yazılı bir yayında çıkmış olacaktı.</span></p>

    <p class="duz" xml:lang="tr"><span class="duz1">Ama sen biraz buruktun.</span></p>

    <p class="duz" xml:lang="tr"><span class="duz1">Buruk denmese de canım sıkılmıştı. Uluç’la ben her hafta birimiz derginin sorumlu yazı işleri müdürlüğünü yapacaktık. Dergi hakkında açılacak davaların çok olacağı düşünüldüğünden, bunları ikimiz paylaşacak ve Doğan Bey’in mahkeme git gelleriyle zaman kaybetmesini önleyecektik.</span></p>

    <p class="duz" xml:lang="tr"><span class="duz1">Ama bir soru vardı:</span></p>

    <p class="duz" xml:lang="tr"><span class="duz1">İlk sayıda yazı işleri müdürü kim olacaktı? Doğan Bey alaylı bir şekilde yazı tura atın demişti. Öyle yaptık, Uluç kazandı. Belli etmedim ama canım sıkılmıştı. İlk sayıda Uluç’un ismi çıkınca, birçok arkadaşıma, bu arada sevgilime, bir sonraki sayıda da benim yazı işleri müdürü olacağımı anlatmak durumunda kalmıştım.</span></p>

    <p class="duz" xml:lang="tr"><span class="duz1">Rotatif tam gaz dönmeye başlamıştı ki, birdenbire büyük bir hırıltıyla duruverdi. Şaşırdık. Sait Usta’ya aksilik nedir diye bakınca, acemiliğimizi kulağımıza fısıldadı. Hemen birini koşturup yakındaki kebabçıdan koca bir tepsi baklava aldırdık. Rotatif böylece döndü.</span></p>

    <p class="duz" xml:lang="tr"><span class="duz1">Sanki doğum yapmıştık. Makinenin ağzından sıcak sıcak elime aldığım o ilk gazete. Meslek hayatımın ilk gazetesi. O içimi yalayıp geçen ürperti. Gazeteci milletinin hiç unutamadığı o ilk heyecanlar...</span></p>

    <p class="duz" xml:lang="tr"><span class="duz1">Sen o zaman kendini gazeteci milletinin bir ferdi sayıyor muydun? Yoksa devrimciliği mi meslek seçmiştin?</span></p>

    <p class="duz" xml:lang="tr"><span class="duz1">Gazeteciliği değil devrimciliği tabii. Gazetecilik ancak bir araç olabilirdi, o kadar! Devrime giden yolda bir vasıta...</span></p>

    <p class="duz" xml:lang="tr"><span class="duz1">Baskı bittikten sonra, bir buçuk yıl boyunca her pazar günü sabaha karşı yapacağımız gibi abone paketlerini aldık, Ulus’taki Büyük Postane’ye götürdük. Arkasından ver elini Kızılay’daki Rumeli İşkembecisi’ne...</span></p>

    <p class="duz" xml:lang="tr"><span class="duz1">Bir ayrıntıyı kaçırdın. İlhan Selçuk ilk sayıdan memnun değildi.</span></p>

    <p class="duz" xml:lang="tr"><span class="italik-yaz">Devrim</span><span class="duz1">’in ilk sayısının çıktığı o akşam bir ara İlhan Selçuk, İlhami Sosyal, şimdi hatırlamadığım birkaç kişi daha Rüzgârlı’daki matbaaya gelip sayfalara bakmışlardı. İlhan Abi galiba Hamdi Bey’in yaptığı mizanpajı da beğenmemişti. Eski model bulduğunu sonradan söylemişti. Fazla renkli, alacalı bulacalı olduğunu çıtlatmıştı. Hamdi Bey de İlhan Abi’den fazla hazzetmezdi, arkasından homurdandığını hatırlıyorum.</span></p>

    <p class="arabaslik" xml:lang="tr"><span class="bold">“Parlamentoculuk, Anglosakson çıkarlarına uygun düşer!”</span></p>

    <p class="duz" xml:lang="tr"><span class="italik-yaz">Devrim</span><span class="duz1">’in ilk sayısı. Aradan geçen 29 yıl sonra önümde duruyor. 150 kuruş. Tarih, 21 ekim 1969. Adalet Partisi’nin Meclis’te mutlak çoğunluğu kazandığı, Süleyman Demirel’in başbakanlık koltuğuna oturduğu genel seçimlerin hemen ertesinde piyasaya çıkmış. Sarı zemin üstüne kocaman kırmızı harflerle yazılmış DEVRİM. Başında siyah bir damga: “Türkiye için.” Altında: “İdarei maslahatçılar esaslı devrim yapamaz, Gazi Mustafa Kemal.”</span></p>

    <p class="duz" xml:lang="tr"><span class="duz1">Baksana manşete, tamamen Amerikan aleytarı bir hava. İki de haber. Birincisi: “İkili anlaşmalar, Türkiye’nin değil, Amerika’nın güvenliğini sağlıyor.” Manşetin ikinci yarısı Rand Corporation’ın raporuna ayrılmış: “Bir atom hücumunda 7,5 milyon Türk ölür. Baş hedef: İncirlik...”</span></p>

    <p class="duz" xml:lang="tr"><span class="duz1">Manşete Turhan Selçuk’un bir karikatürü gömülmüş, Demirel’i hokkabaz gibi gösteren. Başında Amerikan kovboy şapkası, belinden sarkan dolar işaretli nişanıyla...</span></p>

    <p class="duz" xml:lang="tr"><span class="duz1">Birinci sayfadaki haberin başlığı: “Dinsel irticanın genel karargâhı, İlim Yayma Cemiyeti.” Altan Öymen ve Muammer Aksoy’un seçimi kaybeden İsmet İnönü ve Bülent Ecevit’li CHP’yi hedef alan röportaj ve yazıları sayfanın altında yer alıyor. Fazıl Hüsnü Dağlarca’nın da Mustafa Kemal’li bir şiiri var, askeri pohpohlayan ve yeniden ulusal kurtuluş çağrısı yapan...</span></p>

    <p class="duz" xml:lang="tr"><span class="duz1">Sağ alt köşede Doğan Avcıoğlu’nun başyazısı “Takke Düştü!” başlığını taşıyor. Doğan Bey, hem AP’ye hem CHP’ye hem de TİP’e vururken “cici demokrasi” ile Türkiye’de işlerin yürümeyeceğini anlatıyor:</span></p>

    <p class="duz" xml:lang="tr"><span class="duz1">“Son seçimler 27 Mayıs günlerinden beri ‘zinde güçler’ denen aydın çevrelerde rejime bağlanan ümitlerin azalmasına yol açmıştır. Düzen değişikliğinden yana gözüken TİP ve CHP gibi partilerin beklenen sonuçları elde edemeyişleri, parlamentoculuk yoluyla düzen değişikliği ve kalkınmanın gerçekleşebileceği ümitlerini çok zayıflatmıştır.</span></p>

    <p class="duz" xml:lang="tr"><span class="duz1">Türkiye’nin kalkınabilmek için bir an önce köklü bir düzen değişikliğine ihtiyacı vardır. Bu ihtiyacı en bilinçli olarak duyan zinde güçler, bu durumda parlamentoculuktan ümitlerini kesmekte ve yeni çözüm yolları aramaya yönelmektedir.”</span></p>

    <p class="duz" xml:lang="tr"><span class="duz1">Doğan Bey birinci sayfadaki başyazısıyla çokpartili rejimin ipini çekiyor. İkinci sayfada Çetin Altan’ın milletvekilliği anıları var. O da parlamentoyla dalgasını geçiyor.</span></p>

    <p class="duz" xml:lang="tr"><span class="duz1">Birkaç sayı sonra</span> <span class="italik-yaz">Devrim</span><span class="duz1">’de çokpartili sisteme karşı kampanya açmıştık. Çokpartili rejimle Türkiye’nin düze çıkamayacağını, tekpartili bir rejime giden yolun da bir yerde ancak askeri darbeyle açılacağını Üçüncü Dünya ülkelerinden verdiğimiz örneklerle anlatmaya koyulmuştuk. Avcıoğlu bu görevi, Uluç’la bana vermişti. Siyaset bilimcilerinin -tercihen Batılı olanların- kitaplarını tarayacak, Türkiye gibi azgelişmiş ya da o zamanki moda deyişle “geri bıraktırılmış” ülkelerde Batı tipi çokpartili rejimlerin yürümeyeceğini yazıp kendimizce beyinleri yıkayacaktık.</span></p>

    <p class="duz" xml:lang="tr"><span class="duz1">18 kasım 1969 tarihli beşinci sayı... Bu sayıyı hazırlarken, bayağı heyecanlanmıştık. Doğan Bey’in “Rejim tartışmalarını başlatıyoruz” başlığını taşıyan başyazısı manşete çekilmiş. Şu satırlar,</span> <span class="italik-yaz">Devrim</span><span class="duz1">’in niye yayımlandığını, dergiyi çıkaranların davasını hiçbir kuşkuya yer bırakmayacak biçimde ortaya koyuyor:</span></p>

    <p class="duz" xml:lang="tr"><span class="duz1">“Sömürgecilik resmen son bulduktan sonra da Anglosaksonlar, kendi politik sistemlerini Üçüncü Dünya ülkelerine benimsetmeye, şartların elverdiği ölçüde önem vermişlerdir. Bu azgelişmiş ülkelerde parlamentoculuk, yaşayabildiği sürece tutucu güçlerin, dolayısıyla emperyalizmin işine yaramıştır. Biçimsel bağımsızlığa rağmen sömürgecilik yeni biçimlerde devam etmiştir. Feodal ve yarı feodal yapıları kırarak kalkınmak ve gerçek bağımsızlığa kavuşmak isteyen azgelişmiş ülkeler, emperyalizmin çıkarlarına yarayan ithal malı politik sistemi reddetmek zorunda kalmışlardır. Batılı Profesör C. B. Macpherson’un deyimiyle, bağımsızlık ve kalkınma gereklerine daha uygun düşen ‘tekpartili demokrasiler’e yönelmişlerdir.</span></p>

    <p class="duz" xml:lang="tr"><span class="duz1">Parlamentoculuk, Anglosakson çıkarlarına uygun düşen bir politik sistemdir. Bu yolda yalnız değillerdir. Türkiye’de de tefeciler, ağalar, beyler ve kompradorlar, parlamentoculuğun şampiyonluğunu yapmaktadırlar. Feodallerin ve bütün işbirlikçilerin demokrasi şampiyonu kesilmesi gibi ilk bakışta aklın almayacağı ters bir durum bugün Türkiye’de yürürlüktedir! Böylece parlamentoculuk, tutucu güçler koalisyonu ile dış müttefiklerinin rejimi olmaktadır.”</span></p>

    <p class="arabaslik" xml:lang="tr"><span class="bold">Bülent Ecevit kuyrukluyıldız mıydı?</span></p>

    <p class="duz" xml:lang="tr"><span class="duz1">O zaman ne yapmalı?</span></p>

    <p class="duz" xml:lang="tr"><span class="duz1">Türkiye’de “tekpartili” rejimin yolunu açmak şart!</span></p>

    <p class="duz" xml:lang="tr"><span class="duz1">Nasıl?</span></p>

    <p class="duz" xml:lang="tr"><span class="duz1">Askerin darbesiyle...</span></p>

    <p class="duz" xml:lang="tr"><span class="duz1">Türkiye ancak bu yolla kendisini düze çıkaracak “devrimci” bir raya oturabilirdi.</span></p>

    <p class="duz" xml:lang="tr"><span class="duz1">İşte</span> <span class="italik-yaz">Türkiye için Devrim</span> <span class="duz1">dergisi bunun için çıkmaya başlamıştı 1969’un sonbaharında. Bu amaçla asker kışkırtılacaktı. Bunun için hedefler belliydi: Adalet Partisi’nin ağır bastığı parlamento... Demirel hükümetleri... İsmet İnönü’nün muhalefetteki CHP’si... Tabii ki Bülent Ecevit’in liderliğindeki Ortanın Solu hareketi... İrtica... Üniversite gençliği...</span></p>

    <p class="duz" xml:lang="tr"><span class="duz1">Parlamentonun, Demirel iktidarının inandırıcılığı ve saygınlığıyla oynamak için olay ve konu yakalamak güç olmuyordu. Hemen her sayımızda birçok yolsuzluk haberi derginin birinci sayfalarını süslüyordu. 27 Mayıs’ın rövanşını almak isteyen AP’ye karşı, devlet bürokrasisinin bir bölümünden</span> <span class="italik-yaz">Devrim</span><span class="duz1">’e haber akıyordu. Özellikle Devlet Planlama Teşkilatı’nda çalışan uzmanlar arasında katkıda bulunanlar vardı. Bunlardan biri Emin Çölaşan’dı. Ali Nejat Ölçen’di. DPT İktisadi Planlama Dairesi Başkanı Hikmet Çetin de Doğan Avcıoğlu’nu tanır, arada bir dergiye uğrardı.</span></p>

    <p class="duz" xml:lang="tr"><span class="duz1">CHP’nin içini karıştırmak için</span> <span class="italik-yaz">Devrim</span><span class="duz1">’de özel gayret sarf edilirdi. Parti Meclisi’nden Doğan Bey’e istihbarat akışı hiç durmazdı. Tabii en çok da Bülent Ecevit yıpratılmak istenirdi. Çünkü Ecevit’in başını çektiği Ortanın Solu hareketinin güçlenmesi, Avcıoğlu tarafından Türkiye’de parlamentoculuğun, demokratik rejimin güçlenmesine yol açacak bir gelişme olarak görülürdü.</span></p>

    <p class="duz" xml:lang="tr"><span class="duz1">Amacınız, o günlerin “Umudumuz Ecevit!” sloganını tersine çevirmekti.</span></p>

    <p class="duz" xml:lang="tr"><span class="duz1">Doğan Bey bu yüzden Ecevit’e acımasızca vurur, buna karşılık CHP’de bir askeri yönetime kredi açabileceğini düşündüğü Nihat Erim, Orhan Kabibay gibi politikacılarla bütün Ecevit muhaliflerine destek verirdi.</span></p>

    <p class="duz" xml:lang="tr"><span class="duz1">Ecevit ve CHP’ye dönük tutum yüzünden İlhan Selçuk’la anlaşmazlığa düşmüştü.</span></p>

    <p class="duz" xml:lang="tr"><span class="duz1">İlhan Abi, Ecevit’in CHP’deki öbür kanada göre daha ilerici olduğunu söyler, derginin tutuculardan yana bir havada görünmesini onaylamazdı. Belki daha ince bir çizgi izlenmesini isterdi. Bu konu da Doğan Bey’le İlhan Abi arasında iplerin kopmasına giden yolda kilometre taşlarından biriydi. Nitekim İlhan Selçuk 1970 yazında</span> <span class="italik-yaz">Devrim</span><span class="duz1">’deki yazılarına son verdi.</span></p>

    <p class="duz" xml:lang="tr"><span class="duz1">Ecevit konusunda bir seferinde gerçekten ileri gitmiştiniz. İstanbul’da, 1970’in 16-17 Haziran’ında Türkiye tarihinin en büyük işçi hareketi patlak vermişti. Türkiye’de herkesin siyasal bilincini sarsan kendiliğinden bir patlamaydı bu. Asker dahil “kurulu düzen”den yana olanlar ürkmüştü. 16-17 Haziran herhalde 12 Mart’a gidişi hızlandırmıştı.</span></p>

    <p class="duz" xml:lang="tr"><span class="duz1">Ama hiç unutmuyorum. Biz dergide böylesine büyük bir olayı ikinci plana düşürmüş ve Ecevit’in bu konuda almış olduğu tavrı manşete çıkarmıştık, “Ecevit 180 derece döndü!” diye... Devrimci gençler, özellikle Maocular, bu tavrımızı eleştirmiş, “işçi sınıfından korkan, küçük burjuva bir tutum” olarak damgalamışlardı.</span></p>

    <p class="duz" xml:lang="tr"><span class="duz1">Avcıoğlu, bu büyük işçi eylemini birinci sayfada manşet altına düşürürken, sanıyorum aklında asker vardı. Eylemi fazla büyütmeyerek askere sempatik gözükmek de istemiş olabilirdi. Böyle ince hesapları eksik olmazdı Avcıoğlu’nun...</span></p>

    <p class="duz" xml:lang="tr"><span class="italik-yaz">Devrim</span><span class="duz1">’de Ecevit’le ilgili yayınlar konusunda 14 temmuz 1970 tarihli sayı ilginç. İkinci sayfanın tepesinde “Devrim” imzalı bir yazı var.</span></p>

    <p class="duz" xml:lang="tr"><span class="duz1">Doğan Bey tarafından yazılmıştı.</span></p>

    <p class="duz" xml:lang="tr"><span class="duz1">Başlığı: “Ecevit bir kuyrukluyıldızdır!” Bu yazının çıkmasından sonraki sekiz yılda Ecevit iki kez başbakan olmadı mı? 29 yıl sonra da 1999 yılı ocak ayında üçüncü kez başbakanlık koltuğuna oturmadı mı? Evet. Bu arada sizin</span> <span class="italik-yaz">Devrim</span> <span class="duz1">radikalizminin esamesi bile okunmuyor. 12 Mart’la birlikte silinip gitti Türkiye sahnesinden...</span></p>

    <p class="duz" xml:lang="tr"><span class="duz1">Doğan Bey’in Ecevit’le ilgili bu yazısının giriş paragrafı fazla iddialı: “Şu sözlerimize lütfen bir mim koyunuz. Türk politika hayatında hızla parlayıp sonra sönen Kasım Gülek, Gökhan Evliyaoğlu, Necmettin Erbakan...”</span></p>

    <p class="duz" xml:lang="tr"><span class="duz1">Bir dakika! Erbakan da bu yazının yayımlanmasından sonraki sekiz yıl içinde iki kere başbakan yardımcılığı, 27 yıl sonra da başbakanlık yapmadı mı? Çok uzak görüşlü imişsiniz!</span></p>

    <p class="duz" xml:lang="tr"><span class="duz1">İkinci sayfada, İlhan Selçuk’tan boşalan köşede, bu yazının hemen yanında Uğur Mumcu yazmış, Ecevit devrimciliğini “tatlı su devrimciliği” olarak yerden yere vuruyor. Yazısını çokpartili sisteme çatarak şöyle bağlamış Uğur: “Ecevit’e hatırlatalım ki, ülkemiz koşullarında cici demokrasinin baş şampiyonluğuna çıkmak, sınıfların üretim araçları üzerindeki tekelini savunmak demektir! Siyasi romantizmin hiçbir yaldızlı kavramı bu gerçeği değiştirmez.”</span></p>

    <p class="duz" xml:lang="tr"><span class="duz1">Uğur’un tam karşısındaki köşede ise Çetin Altan da yine Ecevit’e çatmış, cici demokrasiye giydirmiş.</span></p>

    <p class="duz" xml:lang="tr"><span class="duz1">Onun altında da senin yazın var, yine Ecevit’i hedef alan. “Gerici Basında Ne Var Ne Yok?” başlığını taşıyan haftalık köşende büyük harflerle şu satırlar dikkati çekiyor: “Nurcuları solcu yapmak hayalindeki Ecevit’e sunulur... Demirel’in Ispartası’nda Said Nursi mevlidi...”</span></p>

    <p class="duz" xml:lang="tr"><span class="duz1">Anlaşılan, 1970 yazında Avcıoğlu iyice düğmeye basmış, Ecevit’in inandırıcılığının törpülenmesi, CHP’nin karışması için. Özellikle askerin gözünde Ecevit imajını kötüleştirmek için...</span></p>

    <p class="duz" xml:lang="tr"><span class="duz1">Herhalde darbe yaklaşıyor, Ecevit de iyice yıpransın, askerin gözünde şu ya da bu biçimde alternatif olarak kalmasın diye...</span></p>

    <p class="duz" xml:lang="tr"><span class="duz1">Evet öyle!</span></p>

    <p class="duz" xml:lang="tr"><span class="duz1">Ama demin de belirttiğim gibi yanıldınız. 12 Mart Muhtırası’yla birlikte</span> <span class="italik-yaz">Yön-Devrim</span> <span class="duz1">çizgisi, yani “sol Kemalist radikalizm” hızla inişe geçip siyaset sahnesinde etkisizleşirken, Ecevit yükselişe geçti. Sizler teslim bayrağını çekip, Avcıoğlu hariç, neredeyse hepiniz iktidara tırmanmaya başlayan Ecevit’i desteklemeye başladınız. CHP’ye dönük destek yıllar yılı devam etti.</span></p>

    <p class="duz" xml:lang="tr"><span class="duz1">Burada, Altan Öymen’in bir sözü geldi aklıma. “Kapıyı açmak için, omuz vurup kırmak da mümkün, tokmağı tutup şöyle bir çevirmek de” demişti bana bir keresinde, “Şimdi anlaşılan kapı açılabilir bir halde...”</span></p>

    <p class="duz" xml:lang="tr"><span class="duz1">Avutabilirsin kendini! Ecevit’le birlikte “cici demokrasi” diye alaya aldığınız çokpartili demokrasiyi yıkmak istemiştiniz. Ancak siz yıkıldınız! Ecevit ayakta kaldı. 1973’te başbakanlık koltuğuna oturdu. 1974’te çıkardığı genel afla sen dahil birçok radikali, solcuyu da hapisten kurtarmış oldu. İşin özeti böyle olabilir.</span></p>

    <p class="duz-ilk-paragraf" xml:lang="tr"><span class="italik-yaz">Devrim</span><span class="duz1">’in yayın politikasındaki hedeflerimizinden biri üniversite gençliği, öbürü irtica demiştin...</span></p>

    <p class="duz" xml:lang="tr"><span class="duz1">Gençliğin çengellenmesi, kışkırtılması da Uluç’un görevleri arasındaydı. Ben ise “şeriatçı” basını tarardım. Onlardan yaptığım alıntılarla “askeri kışkırtma” işlevini üstlenmiştim. Uluç’la benim köşelerimiz ikinci sayfanın altında yan yanaydı. Üstümüzdeki köşelerden birinde Çetin Altan, diğerinde İlhan Selçuk yazardı.</span></p>

    <p class="duz" xml:lang="tr"><span class="duz1">İki ünlü yazarın altında köşe sahibi olmak sizi memnun ederdi o zamanlar.</span></p>

    <p class="duz" xml:lang="tr"><span class="duz1">Hiç kuşkun olmasın!</span></p>

    <p class="duz" xml:lang="tr"><span class="duz1">Derginin ilk sayısındaki İlhan Selçuk’un yazısına bak. Başlığı ilginç değil mi: “Bayar-Demirel-Koç-Burla-Taşkent vd...”</span></p>

    <p class="duz" xml:lang="tr"><span class="duz1">“Türkiye’deki sömürü düzenini” anlatmış: “Sömürü piramidinin tepesinde bir avuç adam vardır. Bunları teker teker tanımak ve tanıtmak devrimcilerin görevidir. Soyut sömürü yazılarından somut sömürü yazılarına geçmenin bir usulü de budur. Devrimciler, gerçekte birer kukla olan ve halkın gözlerine paravana çeken siyasi parti politikacılarının ardında bulunan ve ipleri elinde bulunduran egemenleri iyice tanımalıdırlar. Düzeni değiştirmek isteyenlerin kazanması gereken bilgilerdir bunlar.”</span></p>

    <p class="duz" xml:lang="tr"><span class="duz1">İlhan Selçuk</span> <span class="italik-yaz">Devrim</span><span class="duz1">’deki bu yazısını yazdıktan sonra bir oh çektiğini anlatmıştı. Çünkü ilan derdinden dolayı</span> <span class="italik-yaz">Cumhuriyet</span> <span class="duz1">gazetesinde Koç’ların, Burla’ların, Taşkent’lerin isimlerini geçirerek yazamadığını söylemiş, bundan yakınmıştı.</span></p>

    <p class="duz" xml:lang="tr"><span class="duz1">Yine birinci sayının üçüncü sayfasına dikkat et. İlhami Soysal bir yandan antiamerikanizm yapıyor, öbür yandan CHP’nin kodamanlarını taşlıyor. Doğan Bey’in askeri ABD’ye karşı kışkırttığı “Türk Ordusu ve Amerika” konulu yazı dizisi de üçüncü sayfada. Beşinci sayfada 31 Mart dizisi başlatılmış...</span></p>

    <p class="duz" xml:lang="tr"><span class="duz1">Fazıl Hüsnü Dağlarca’nın her hafta birinci sayfamızda çıkan şiiri “Ordu Ordu” başlığını taşıyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bir geceliğine yılan olsam</span></p>

    <p class="alinti" xml:lang="tr"><span class="dar-paragraf-duz">Ordu ordu.</span></p>

    <p class="alinti" xml:lang="tr"><span class="dar-paragraf-duz">Varsam 65 bin köye ki</span></p>

    <p class="alinti" xml:lang="tr"><span class="dar-paragraf-duz">Avuçlarını ısırsam ölü düşmüş ırgatların,</span></p>

    <p class="alinti" xml:lang="tr"><span class="dar-paragraf-duz">Kalk diye.</span></p>

    <p class="alinti" xml:lang="tr"><span class="dar-paragraf-duz">Bir geceliğine su olsam</span></p>

    <p class="alinti-son-paragraf" xml:lang="tr"><span class="dar-paragraf-duz">ordu ordu.</span></p>

    <p class="duz" xml:lang="tr"><span class="duz1">1969’un sonunda, “Ordu Ordu” diye yola çıkmıştık</span> <span class="italik-yaz">Devrim</span><span class="duz1">’le... Fazıl Hüsnü’nün bir başka şiiri. Biraz ürpertici. “1789 Kurtuluşu” başlığını taşıyor. Son üç dizesi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Düştü karanlığın başı, erkenden</span></p>

    <p class="alinti" xml:lang="tr"><span class="dar-paragraf-duz">Giyotinin sepetine.</span></p>

    <p class="alinti-son-paragraf" xml:lang="tr"><span class="dar-paragraf-duz">– Düşse bir.</span></p>

    <p class="duz" xml:lang="tr"><span class="duz1">Darağaçları kuruldu 12 Mart sonrası, ama Deniz Gezmiş’ler için...</span></p>

    <p class="arabaslik" xml:lang="tr"><span class="bold">Nasır, Hafız Esad, Kaddafi, Numeyri övgüleri...</span></p>

    <p class="duz" xml:lang="tr"><span class="duz1">Birinci sayıda bir başka ilginç makale var. Onu atladın. “Sovyetik” bir makale, Moskova’nın görüşünü yansıtan. “Üçüncü Dünya” ülkelerinde askerin oynadığı “devrimci rol”e övgüler düzen makalenin yazarı Prof. Mirsky.</span> <span class="italik-yaz">Devrim</span><span class="duz1">’de bizim savunacağımız politikaların bir çerçevesini çiziyor:</span></p>

    <p class="duz" xml:lang="tr"><span class="duz1">“Mısır (Nasır) ve Suriye (Hafız Esad) örneğinde olduğu gibi, Libya’da da genç subaylar (Kaddafi) devrimci bir güç olarak harakete geçmişlerdir. Libya ve Sudan’daki (Numeyri) darbeleri yapanların da çoğu Batılı askeri okullarda, İngiliz Kraliyet Askeri Koleji’nde okumuşlardır. Fakat bu tutucu askeri kuruluş bile onları İngiliz modeli saygıdeğer askeri bürokratlar haline getirememiştir. Örgütlü bir sivil muhalefet olmadığından, devrimci dönüşümlerin ilk aşamasında ordu yine bir bütün olarak ilerici güçlerin yanında yer almıştır. Peru’daki askeri yöneticilerin aldıkları tedbirlerden açıkça anlaşılacağı gibi, ordu Latin Amerika’da da gericilerin güvenilir bir dayanağı olmaktan çıkmaktadır.”</span></p>

    <p class="duz" xml:lang="tr"><span class="duz1">Moskova’dan antiamerikan askeri darbelere davetiye çıkartan “üçüncü yol” ya da “kapitalist olmayan yol” reçeteleri... Moskova, Arap ülkelerindeki Baasçı, Nasırcı hareketleri, Arap milliyetçiliğini bu yolla kışkırtmış ve desteklemişti. Bu açıdan bizdeki</span> <span class="italik-yaz">Yön,</span> <span class="duz1">özellikle</span> <span class="italik-yaz">Devrim</span> <span class="duz1">hareketi de Moskova’nın fena halde ilgisini çekmişti.</span></p>

    <p class="duz" xml:lang="tr"><span class="duz1">Siz de bu değirmene</span> <span class="italik-yaz">Devrim</span> <span class="duz1">dergisinde epeyce su taşımıştınız. Örneğin haberleri senin sorumluluğunda olan dış haberler sayfasında sürekli olarak Hafız Esad’ların, Kaddafi’lerin, Nasır ve Numeyri’lerin sürekli övgüsü yapılmıştı.</span></p>

    <p class="duz" xml:lang="tr"><span class="duz1">8 eylül 1970 tarihli sayıda Sudan’daki “Hür Subaylar Rejimi”ne koca bir köşe ayırmışım. Yazı benim ama imzasız çıkmış. Giriş cümlesi bu yazıyı niçin hazırladığımın ipucunu veriyor: “İhtilal Konseyi’nin 39 yaşındaki Başkanı General Numeyri, ilerici hareketin amacını şöyle belirliyordu: ‘Batı tipi demokrasi yönetimi bizde iflas etmiştir. Kurmak istediğimiz sistem, ilerici asker ve sivillerden oluşacak ve halka dayanacaktır.”</span></p>

    <p class="duz" xml:lang="tr"><span class="duz1">Bu girişten sonra senin yorum cümlelerin yer almış: “Görüldügü gibi Sudan ordusunun vatansever subayları, çokpartili sistemin ülkenin sorunlarına bir çözüm yolu getirmediğine, sadece emperyalizm ve onunla bütünleşmiş sınıf ve tabakaların egemenliğine yol açtığı kanısını taşımaktadırlar. Bunun için iktidara el koymuşlardır. Ülkeyi kalkınma rayına oturtacak yolun, asker-sivil tüm ilerici ve devrimci güçlerin kenetlenmesinden geçtiğini savunmaktadırlar.”</span></p>

    <p class="duz" xml:lang="tr"><span class="duz1">Bravo!</span></p>

    <p class="duz" xml:lang="tr"><span class="duz1">Haklısın. Numeyri’leri, Kaddafi’leri, Esad’ları, Saddam’ları model olarak, askeri kışkırtmak amacıyla savunmuştuk. Bütün bu modeller bize göre o zaman “tekpartili demokrasi” idi. Bizim “cici demokrasi”ye göre daha ileri rejimlerdi.</span></p>

    <p class="duz" xml:lang="tr"><span class="duz1">Ne büyük yanılgıymış!</span></p>

    <p class="duz" xml:lang="tr"><span class="duz1">Başka ne denebilir ki? Çok uzak olmayan tarih, olanca çıplaklığıyla sergiledi bu büyük yanılgımızı. Bir Sudan’ın, bir Libya’nın, bir Suriye’nin, bir Irak’ın gelmiş olduğu noktayla Türkiye’nin durumu çok farklı. Bizim</span> <span class="italik-yaz">Devrim</span> <span class="duz1">dergisinde ipe çekmiş olduğumuz “cici demokrasi” sayesinde Türkiye her açıdan çok daha ileri gitti klasik Üçüncü Dünya ülkelerine göre. Eğer</span> <span class="italik-yaz">Devrim</span><span class="duz1">’de istediğimiz gibi çokpartili rejime askeri bir darbeyle son verip “tekpartili demokrasi”mize kavuşsaydık, çeyrek yüzyıl sonra Türkiye de ancak bir Suriye olabilirdi, o kadar. İçine kapalı, güdük, sıradan bir Üçüncü Dünya ülkesi...</span></p>

    <p class="duz" xml:lang="tr"><span class="duz1">1969 sonunda</span> <span class="italik-yaz">Devrim</span> <span class="duz1">dergisi çıkarken başka türlü düşünüyordum. Bak ilk sayının arka kapağına: Devrim Bildirisi... Atatürk’ün kalpaklı resimleriyle yılanı öldüren meşaleli süngü vinyetinin süslediği bildiriyi tam sayfa yayımlamışız:</span></p>

    <p class="duz" xml:lang="tr"><span class="duz1">“Fakir ülkemizin ağır sanayi, elektronik sanayii, kimya sanayii kurmakta kullanılacak fonları bir mutlu azınlık eliyle lüks villalara, gece kulüplerine, pahalı otomobillere yatırılıyor. Banka, sigorta, dış ticaret ve montajcı sanayinin millileştirilmesi ve büyük kooperatif çiftliklerin kurulmasına yönelmiş köklü bir toprak reformu şart... Atatürk’ün liberal olmayan tek parti rejimi, feodalite artıklarını ön plana geçiren ve yabancı hegemonyasını geri getiren bugünkü liberal görünüşlü çokpartili rejimden çok daha demokratiktir.”</span></p>

    <p class="duz" xml:lang="tr"><span class="duz1">Tek parti rejimi altında, bankacılık, sigortacılık, dış ticaret ve kilit sanayiler devletleştirilip toprak devrimi yapılınca, Türkiye’yi artık kimse tutamayacaktı. Hayallerimizi süsleyen misyon buydu.</span></p>

    <p class="duz" xml:lang="tr"><span class="duz1">Ama önce tek parti rejimi...</span></p>

    <p class="duz" xml:lang="tr"><span class="duz1">Uğur Mumcu,</span> <span class="italik-yaz">Devrim</span><span class="duz1">’in 3 mart 1970 tarihli sayısında “Kemalizm, tek parti yönetimine bağlı devrimci bir düzen çeşididir” demiş. 24 mart sayısında ise gençliğe çağrı yapmış: “Gençlik artık şunu tespit etmiştir: Kemalist devrim, ‘cici demokrasi’ denilen bir karşı devrimle ortadan kaldırılmıştır. Kemalist ve toplumcu dünya görüşü ile Kemalist devrimi tamamlamak, Türk devrimcisinin ilk görevidir.”</span></p>

    <p class="arabaslik" xml:lang="tr"><span class="bold">Ali Kırca, genç teğmen, bildiriyi kaleme alır!</span></p>

    <p class="duz" xml:lang="tr"><span class="italik-yaz">Devrim</span> <span class="duz1">dergisi, “tek parti” rejiminin peşinde düşlerimizi kovalayan bizler için en büyük silahtı. Her haberimiz, her yorumumuz askeri darbeyi hızlandırmaya dönüktü. 23 aralık 1969’da çıkan birinci sayfaya bak. “69 Deniz Subayı” bildirisinin tam metni. “Devrimci ölür, Devrim yürür!” başlığıyla vermişiz.</span></p>

    <p class="duz" xml:lang="tr"><span class="duz1">Sarp Kuray’ların bildirisi...</span></p>

    <p class="duz" xml:lang="tr"><span class="duz1">Ali Kırca da vardı içlerinde, çiçeği burnunda bir deniz teğmeni olarak. Ali Kırca o zamanlar 20 yaşlarında. Bildiriyi kaleme alan da o. Bir gece yarısı, birliğindeki spor salonunda yazar bu bildiriyi. Ağabeyleri kendisini “Çabuk ol” diye sıkıştırırlar. Çünkü basına yetişebilmesi için belli bir saatte bildiriyle imzaların hazır olması gerekiyormuş.</span></p>

    <p class="duz" xml:lang="tr"><span class="duz1">Ali Kırca, 12 Mart sonrası hapse atılır, 83’ler davasında sanık olarak sıkıyönetim mahkemesinde yargılanır, aklanır. Askeri hapishanedeyken İlhan Selçuk’la tanışır ve “Ben sizin hayranınızım” der. Ali’nin kaleme aldığı 69 Deniz Subayı bildirisinden iki cümle: “Mustafa Kemal devri bitmiştir. Ama devrimleri bitmemiştir. Korksun emperyalistler, korksun işbirlikçiler, korksun onların zavallı uşakları!”</span></p>

    <p class="duz" xml:lang="tr"><span class="duz1">O zamanki deyişle Denizcilerin bu bildirisinin yayımlandığı sayıda Deniz Gezmiş’le bir konuşma var. İkinci sayfada. Uluç yapmış. Dikkat ettin mi? Deniz Gezmiş, askere, Ordu’ya hiç ilişmiyor. Mustafa Kemal’i ağzından düşürmüyor. Aynen şöyle demiş:</span></p>

    <p class="duz" xml:lang="tr"><span class="duz1">“Tutucular koalisyonu, tertiplerinde gençliği Ordu’nun karşısına düşürmek hedefine ulaşamadıkları gibi, devrimci gençlik eylemi, Mustafa Kemalci zinde güçler saflarını birbirine kenetlemiştir. Öğrenci olarak devrimci mücadeleye katılmak, Mustafa Kemal’in bize yüklediği bir görevdir.”</span></p>

    <p class="duz" xml:lang="tr"><span class="duz1">Bu konuşmadan en çok üç yıl sonra, 12 Mart askeri rejimi sırasında Deniz Gezmiş’ler ipe gönderildi.</span></p>

    <p class="duz" xml:lang="tr"><span class="duz1">Daha önce konuşmuştuk bu konuyu. Deniz Gezmiş’ten böyle bir söylemi herhalde Uluç özellikle istemişti. Dikkat et, bütün mülakat boyunca Deniz Gezmiş hiç Atatürk dememiş. Hep Mustafa Kemal’i tercih etmiş. Bu o zamanlar bilinçli bir söylemdi. Ben de benimsemiştim. Bir yandan Atatürk devrimci gençlere ırkçı kokardı. Ayrıca, bize göre Mustafa Kemal, Atatürk adını alıncaya kadar daha milli kurtuluşçu, daha devrimci idi.</span></p>

    <p class="duz" xml:lang="tr"><span class="duz1">Bak, birinci sayfada</span> <span class="italik-yaz">Devrim</span> <span class="duz1">başlığının altındaki “İdarei maslahatçılar esaslı devrim yapamaz” sözünün yanında da “Gazi Mustafa Kemal” var, Atatürk yok.</span></p>

    <p class="duz" xml:lang="tr"><span class="duz1">“Devrimci Ordu Gücü” bildirilerinden biri daha. 7 nisan 1970 tarihli derginin manşetinde. İsyana teşvik havasında noktalanmış:</span></p>

    <p class="duz" xml:lang="tr"><span class="duz1">“Siyasal iktidarın sorumlu başları, gaflet, dalalet ve hatta hıyanet içerisinde bocalamakta; hatta kişisel çıkarlarını emperyalizmin emelleriyle birleştirebilmekte... İşte bütün bu koşullar karşısında, Türk Silahlı Kuvvetleri’nin sağlam, bilinçli ve örgütlü kadroları, KEMALİST DEVRİM’i yeniden sürdürmek için eyleme geçmeye hazır ve kararlıdırlar. Asker-sivil bütün yurtseverleri, Atatürk geleneklerine uygun bir kenetlenme içinde, bu kutsal savaşa katılmak üzere ‘eylem beraberliği’ne çağırıyoruz... Devrimci Ordu Gücü.”</span></p>

    <p class="duz" xml:lang="tr"><span class="duz1">Doğan Bey de birinci sayfadan bir başyazı döşenmiş, zehir zemberek. “Bu sese kulak veriniz!” diye başlıyor.</span></p>

    <p class="duz" xml:lang="tr"><span class="duz1">O ses, bizim sesimizdi, sol radikallerin... Fazla kulak veren de çıkmadı.</span></p>

    <p class="duz" xml:lang="tr"><span class="duz1">Yine bir anı. 12 Mart Muhtırası yeni verilmiş. Şaşkınız. Bir gün büronun salonunda otururken, sokaktan Haluk Ülman’ın geçtiğini gördük. Haluk Hoca, Siyasal’dan Siyasi Tarih hocalarımızdandı. Aynı zamanda Ecevit’in yakın çevresinde yer alan Mülkiye Cuntası’nın içindeydi.<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">El salladık. “Hoca, Hoca!” diye bağırdık, kahve içmeye büroya çağırdık. Hiç yüz vermemişti. Bir an durup, “Yanlış ata oynadınız çocuklar, yanlış ata” diye bağırmış, sonra bize sırtını dönüp gitmişti.</span></p>

    <p class="duz" xml:lang="tr"><span class="duz1">Haksız mıydı?</span></p>

    <p class="duz" xml:lang="tr"><span class="duz1">Değildi. Gerçekten yanlış ata oynamış, yenilmiştik!</span></p>

    <p class="duz-ilk-paragraf" xml:lang="tr"><span class="duz1">Bir gün</span> <span class="italik-yaz">Devrim</span> <span class="duz1">bürosunun kapısı çalındı. Açtım. Karşımda bir asker, onbaşı. Çankaya Köşkü’nden geldiğini, derginin bazı sayılarını piyasada bulamadıklarını, bizde varsa almak istediklerini söyledi. O sayılar ilginçti. Osman Köksal, Köşk’ü korumakla görevli Muhafız Alayı komutanıyken, 27 Mayıs 1960’ta Çankaya Köşkü’nü nasıl ele geçirdiğini, Cumhurbaşkanı Celal Bayar’ı nasıl teslim aldığını anlatıyordu. Üstelik renkli krokileriyle...</span></p>

    <p class="duz" xml:lang="tr"><span class="duz1">Bu kadar cüretkârdınız.</span></p>

    <p class="duz" xml:lang="tr"><span class="duz1">Belki de, Çankaya Köşkü’nün o tarihlerdeki sakini olan Cumhurbaşkanı Cevdet Sunay (27 Mayıs’ta Genelkurmay ikinci başkanıydı) güvenlik önlemlerini gözden geçirmek için o sayıları aldırtmıştı.</span></p>

    <p class="duz-son-paragraf-2-xxx" xml:lang="tr"><span class="duz1">Bu bende nedense bir başka olayı hatırlattı. Nihat Erim ve arkadaşları birkaç kez</span> <span class="italik-yaz">Devrim</span> <span class="duz1">bürosuna uğrayıp Doğan Bey’le sohbet etmişlerdi. Bu arada Nihat Erim, Avcıoğlu’na bazı kitaplarını vermişti. 1971’de 12 Mart Muhtırası daha yeni verilmişti. Nihat Erim’in 12 Mart’ın, yani askerin başbakanı olacağını bilmiyorduk. Büronun kapısı çalındı. Bir sivil, Nihat Erim’in kitaplarını almak için gelmişti. Kitapları aldı gitti. Ya o gün ya da ertesi gün Erim’in başbakanlığı ilan edildi.</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot-italik">My Century, The Odyssey of a Polish Intellectual,</span> <span class="dipnot">Aleksander Wat, University of California Press, 1988, s. 26.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Işık Kansu’nun Uluç Gürkan’la konuşması,</span> <span class="dipnot-italik">Cumhuriyet</span> <span class="dipnot">gazetesi, 8 kasım 1998, s. 10.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Mümtaz Soysal,</span> <span class="dipnot-italik">Hürriyet</span> <span class="dipnot">gazetesi, 24 ocak 1993.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Haluk Ülman’la birlikte hepsi SBF’nin öğretim üyeleri olan Turan Güneş, Deniz Baykal, Besim Üstünel, Ahmet Yücekök o zamanlar Ecevit’in Ortanın Solu hareketinin mimarlığını üstlenmişlerdi.</span></p>
      </div>
    </div>
  </div>
</body>
</html>