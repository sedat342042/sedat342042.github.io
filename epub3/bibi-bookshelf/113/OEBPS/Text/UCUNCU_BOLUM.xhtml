<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>UCUNCU_BOLUM.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="ucuncu-bolum">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Üçüncü bölüm</span></h1>

    <h2 class="bolum-ismi-2-satir" id="toc-anchor-1" xml:lang="tr"><span class="bolum-ismi1">Arabanın bagajında gelen dinamitler...</span></h2>

    <p class="arabaslik" xml:lang="tr"><span class="bold">Bomba değil dinamitti o, bir gece vakti Mason Derneği’nin bahçesinde patlayan...</span></p>

    <p class="duz" xml:lang="tr"><span class="duz1">Umuda yolculuk... Benim için 1960’ların sonunda hâlâ devam ediyordu. Elimizi uzattık mı devrimi yakalayacağımıza inanırdık.</span></p>

    <p class="duz" xml:lang="tr"><span class="duz1">Doğu Perinçek bir gün sana alaylı bir dille şöyle demişti: “Darbeyi yapınca, Kızılay’ın göbeğindeki gökdeleni artık size verirler.</span> <span class="italik-yaz">Devrim</span> <span class="duz1">dergisi, rejimin El Ahram’ı, sen de başyazarı Hasan Heykel olursun!”</span></p>

    <p class="duz" xml:lang="tr"><span class="duz1">Böylesi düşlerimiz olmadı değil. Türkiye bir sabah vakti tank sesiyle uyanacaktı. Askerin darbesi, parlamentoyla partilerin kapısına kilit vuracaktı. Böylece “cici demokrasi” tarihin çöp tenekesine atılmış olacaktı. “Asker-sivil aydın zümre” ittifakıyla darbeden devrime uzanan bir süreç işlemeye başlayacaktı.</span></p>

    <p class="duz" xml:lang="tr"><span class="duz1">O heyecanlı günlerde</span> <span class="italik-yaz">Devrim</span><span class="duz1">’de çıkan Devrimci Ordu Gücü bildirisinde, askere nasıl da selam çakılmış:</span></p>

    <p class="duz" xml:lang="tr"><span class="duz1">“1970’te yeniden 1919 karanlığına gömüldüğümüzü söylemek fazla mübalağalı değildir. Yaygın bir kötümserlik ve umutsuzluk, yeni bir düzen özlemiyle birlikte bütün ülkeyi kaplamıştır. Türk ulusu için 1970 yılında da 1919’daki gibi, tek umut ışığı olarak, Devrimci Ordu Gücü pırıl pırıl parlamaktadır.”</span></p>

    <p class="duz" xml:lang="tr"><span class="duz1">Doğan Bey o günlerde çok emindi, ordudan gelecek bir darbeye. En azından çokpartili düzene son verecek, partileri kapatacak bir askeri yönetimin zamanla çaresizlikten “devrimci yol”a gireceğini, “sol”a kayacağını savunuyordu.</span></p>

    <p class="duz" xml:lang="tr"><span class="duz1">O günler bombalı günlerdi!</span></p>

    <p class="duz" xml:lang="tr"><span class="duz1">12 Eylül 1980 öncesi kadar olmasa bile, 1970’le 1971’in ilk aylarının Ankarası’nda geceleri tek tük bomba sesleri duyulurdu. Bazılarını önceden bilirdik. Hatırlıyorum, Adalet Partisi’nin Kızılay’daki bir binasında akşam vakti patlayan tahrip gücü düşük bombayı...</span></p>

    <p class="duz" xml:lang="tr"><span class="duz1">Bir başka bomba, Adakale Sokak’taki</span> <span class="italik-yaz">Devrim</span> <span class="duz1">dergisi bürosunun yakınındaki Mason Derneği’nin bahçesinde patlamıştı.</span></p>

    <p class="duz" xml:lang="tr"><span class="duz1">Bomba değil dinamitti o.</span></p>

    <p class="duz" xml:lang="tr"><span class="duz1">Kim getirmişti dinamiti?</span></p>

    <p class="duz" xml:lang="tr"><span class="duz1">Bir 27 Mayısçı, Milli Birlik Komitesi üyesi İrfan Solmazer değil mi? Dinamitler, arabasının bagajında gelmişti. İrfan Solmazer’i yıllar sonra emekli bir deniz binbaşısı anlattı. 12 Mart öncesinin cuntacılık faaliyetlerinde bulunmuş, o tarihlerde bizim gruba yakın Erol Bilibik’in söyledikleri ilginçti:</span></p>

    <p class="duz" xml:lang="tr"><span class="duz1">“Bir gün Orhan Kabibay’ın evinde toplandık. Hidayet Ilgar, Talat Turan, İrfan Solmazer ve daha birçok kişi vardı. Bir ara İrfan Solmazer bana, ‘Erol sen Denizcileri ihmal etmişsin’ dedi. Kimi ihmal ettiğimi sorunca, ‘Sarp Kuray’ı, Deniz Gezmiş’i ihmal etmişsin. Hiç temas kurmamışsın. Ama ben İstanbul’da, Ankara’da onlara mısır patlatır gibi bomba patlattırıyorum’ dedi.</span></p>

    <p class="duz" xml:lang="tr"><span class="duz1">Ben şaşırdım. Yanımızdaki Talat Turan’ın da yüz ifadesinden çok şaşırdığını anladım. Başka ne yapıyorsunuz diye sorunca İrfan Solmazer’in yanıtı şu oldu: ‘Deniz Gezmiş’i, Sarp Kuray’ı filan oturtuyorum. Demokratik bir tartışmayla eylem kararı alıyoruz. Amerikan Büyükelçiliği’nin ön kapısının kurşunla taranmasına demokratik olarak karar veriyoruz. Bu demokratik tartışmada lider ben oluyorum, emri ben veriyorum. ‘Deniz Gezmiş, ABD Büyükelçiliği’ni tara ve yok ol’ diyorum. Sarp Kuray’a ‘Git şurayı bombala’ emrini veriyorum.’ Bu işlerden Kabibay’ın mutlaka bilgisi vardı. Dolayısıyla Deniz Gezmiş’i, Sarp Kuray’ı, herkesi kullandılar. İrfan Solmazer 12 Mart’a 24 saat kala Almanya’ya uçuruldu.”<a class="calibre1" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz1">Deniz Gezmiş darağacına gitti, Sarp Kuray da hapse, işkenceye...</span></p>

    <p class="duz" xml:lang="tr"><span class="duz1">Darbenin beklendiği günlerdi. 1970 sonları. Kızılay’da bir binanın cephesine kocaman bir pankart asılmıştı: “İktidar gaflet ve delalet içinde!” Atatürk’ün sözünden esinlenen bu pankartın fotoğrafı ertesi gün</span> <span class="italik-yaz">Cumhuriyet</span> <span class="duz1">gazetesinin manşetine oturmuştu.</span></p>

    <p class="duz" xml:lang="tr"><span class="duz1">Belki de o pankart,</span> <span class="italik-yaz">Cumhuriyet</span><span class="duz1">’in manşetindeki yerini bulsun diye asılmıştı Kızılay’ın göbeğindeki o binaya...</span></p>

    <p class="duz" xml:lang="tr"><span class="duz1">Evet!</span></p>

    <p class="duz" xml:lang="tr"><span class="duz1">Askeri biraz daha kışkırtmak için...</span></p>

    <p class="duz" xml:lang="tr"><span class="duz1">O günler,</span> <span class="italik-yaz">Devrim</span> <span class="duz1">dergisi bürosuna gidiş gelişlerin sıklaştığı, Doğan Bey’in, benim ayı ini dediğim kesif sigara dumanlı odasında ikili, üçlü toplantıların çoğaldığı günlerdi. İlhan Selçuk’un, Madanoğlu Paşa’nın, 27 Mayıs’ın albayı, eski Cumhurbaşkanlığı Muhafız Alayı Komutanı Osman Köksal’ın</span> <span class="italik-yaz">Devrim</span> <span class="duz1">bürosunda daha çok görüldükleri bir dönem. Uluç’la bana o zamanlar biraz esrarengiz biraz heyecanlı gelen bu ziyaretler bir şeylerin yaklaştığını gösterirdi.</span></p>

    <p class="duz" xml:lang="tr"><span class="duz1">Darbe için düğmeye basılacak günün yaklaştığını...</span></p>

    <p class="duz" xml:lang="tr"><span class="duz1">Bir gece İlhan Abi Ankara’da benim Yüksel Caddesi’ndeki bekâr evinde kalmıştı. Sohbet sırasında ben “darbe” deyince düzeltmişti: “Darbe değil, devrim yapacağız biz!”</span></p>

    <p class="duz" xml:lang="tr"><span class="duz1">O sıralar herkese tembih edilirdi, kimin subay tanıdığı varsa Ankara’ya çağırması için. Çünkü hedef, darbe sırasında mümkün olduğu kadar çok “kendi taraftarı” subayın işin içine katılmasıydı. Bunun için de Ankara’da bulunmaları iyi olacaktı.</span></p>

    <p class="duz" xml:lang="tr"><span class="duz1">Darbe geliyordu!</span></p>

    <p class="duz" xml:lang="tr"><span class="duz1">Demirel’in Adalet Partisi hükümeti devrilecek ve partilerle parlamento kapatılacaktı nasıl olsa. Böyle düşünürdük. Darbeyi daha radikalize etmek, onu yönlendirmek için darbeyi yapacak kadrolara mümkün olabildiğince sızmaktı amaç...</span></p>

    <p class="duz" xml:lang="tr"><span class="duz1">Bunun için Doğan Avcıoğlu bir anayasa taslağı hazırlamıştı. Büyücek bir zarfa koyup sana teslim etmiş ve Kavaklıdere’deki bir adrese götürüp Binbaşı Yılmaz Akkılıç’a teslim etmeni istemişti. Bundan kimseye söz etmeyecektin. Cuntacılıkta mutlak gizlilik, soru sormadan görevi yerine getirmek esastı.</span></p>

    <p class="duz" xml:lang="tr"><span class="duz1">Yılmaz Binbaşı 12 Mart Muhtırası’ndan birkaç gün sonra emekli edilen 9 Martçılar arasında yer almıştı. 12 Mart’ı izleyen aylarda Akkılıç’ın benden bir ricası olmuştu: Sadi Koçaş’ın evinin çevresinde keşif... O tarihlerde Sadi Koçaş “partilerüstü” Nihat Erim Hükümeti’nde başbakan yardımcısıydı. Bilmiyorum hangi akla hizmet, belki de Doğan Bey’den edindiğim “cuntacılık terbiyesi”nin bir gereği olarak, Yılmaz Binbaşı’ya hiç soru sormaksızın bu görevi yerine getirmiştim. Birkaç gün Koçaş’ın Kavaklıdere’deki evinin çevresinde turlamış, nöbetçileri, giriş çıkışları falan aklımda tutup Yılmaz Binbaşı’ya aktarmıştım.</span></p>

    <p class="duz" xml:lang="tr"><span class="duz1">Aynı eve bir yıl sonra, 1972’de bu kez gazeteci olarak Sadi Koçaş’la röportaj yapmak için girmiştin.</span></p>

    <p class="duz" xml:lang="tr"><span class="duz1">Benim Sadi Koçaş’ın evinin etrafında yaptığım keşiflere denk düşen tarihlerde Denizli’de Ziraat Bankası’na para götüren bir araba soyulmuştu. Yakalanan Aydın Çubukçu idi. Bu soygunla ilgili olarak gazetelerde “Sadi Koçaş’ın kaçırılması için bir komplo”nun ortaya çıkarıldığına ilişkin haberler yayımlanmıştı. Aydın Çubukçu yıllar sonra bu soygunu anlatırken o tarihlerde “Ankara’da bir takım eylemler yapmaya hazırlandıkları”nı söylemiştir.<a class="calibre1" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz1">Belki ben de bir ucundan bir şeylere karıştırılmış oldum. Bu konuda bugün de bir şey bildiğim yok.</span></p>

    <p class="duz" xml:lang="tr"><span class="duz1">Aydın Çubukçu,</span> <span class="italik-yaz">Devrim</span><span class="duz1">’in “vurucu gücü” saydığımız Aktan İnce grubunda Kuseyri’nin ölümünden sonra iki numara olmuştu. İyi silah kullandığı söylenirdi. Çubukçu, Denizli soygunundan sonra hapse girdi, 19 yıl yattı.</span></p>

    <p class="duz" xml:lang="tr"><span class="duz1">Hiç rahatsızlık duymadın mı?</span></p>

    <p class="duz" xml:lang="tr"><span class="duz1">Duymaz olur muyum? Aynı yürek sızısını Deniz Gezmiş’lerin idamında da hissettim.</span> <span class="italik-yaz">Devrim</span> <span class="duz1">dergisinde, iktidar namlunun ucunda fikrini yayan bir derginin sorumlularından biri olarak Çubukçu’nun 20 yıla yakın hapis yatmasında benim de payım var tabii. Aydın’la ben aynı kuşaktandık. Fazla bir tanışıklığımız yoktu. Çeyrek yüzyıl sonra bir gün</span> <span class="italik-yaz">Sabah</span> <span class="duz1">gazetesindeki odamda tesadüfen görüştük. Hapiste geçirdiği yıllar içinde kendisini uzaktan izlemeye çalışmıştım. Bak, bir dergiden kesmişim. 1990 yılında Aydın Çubukçu’yla Gaziantep Hapishanesi’nde yapılan bir röportaj.<a class="calibre1" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz1">İlginç, yine ihtilali savunmuş. “Düşünce yoksulluğumuzun kaynağı ihtilalsizlik...”</span></p>

    <p class="duz" xml:lang="tr"><span class="duz1">Belki de haklı. Türkiye, savaşlar, kanlı ihtilaller, iç savaşlar gibi büyük kopuşları, altüst oluşları yaşamadığı için demokrasiye, siyasal olgunluğa tam anlamıyla ulaşamadı belki de...</span></p>

    <p class="duz" xml:lang="tr"><span class="duz1">Çubukçu’nun 1990 tarihli kupürünün yanına bir de not düşmüşüm: “1970-1971 yılları... Aktan İnce, Kuseyri, Çubukçu... Silahlı eylem günleri... Sıhhiye’de Uluç Gürkan ve benim onlarla yaptığımız toplantı... 19 yıl geçti aradan, bu çocuk hâlâ hapiste... Olacak şey değil!”</span></p>

    <p class="duz" xml:lang="tr"><span class="duz1">12 Mart rejiminin devam ettiği günlerdi. Uluç bana gelip pasaportumu istemişti. Aktan’lar için... Yurtdışına kaçacaklardı. Aktan’ların benden uzak durduklarını söylemişti Uluç. Nedenini sorunca “Sana güvenmiyorlar” demişti.</span></p>

    <p class="duz" xml:lang="tr"><span class="duz1">Güvensizlik niye?</span></p>

    <p class="duz" xml:lang="tr"><span class="duz1">12 Mart Muhtırası’ndan birkaç ay sonra Mahir Çayan grubu, İsrail’in İstanbul Başkonsolosu Elrom’u kaçırmış, sonra da “devrimcilik adına” öldürmüştü. O zaman böyle düşünüyordum ama bu eylem terörün daniskasıydı. Hemen arkasından ülkede tutuklamalar başlamıştı. Sıkıyönetimin gözaltına aldığı kişiler arasında Uluç vardı, ben yoktum. Yani</span> <span class="italik-yaz">Devrim</span><span class="duz1">’in iki yazı işleri müdüründen biri tutuklanmış, ötekine bir şey olmamıştı. Doğrusu canım sıkılmıştı.</span></p>

    <p class="duz" xml:lang="tr"><span class="duz1">Niye?</span></p>

    <p class="duz" xml:lang="tr"><span class="duz1">Herhalde adam yerine konmadığım duygusu. Bir de sağdan soldan kulağıma çalınan “Bu adam ajan mı?” sözleri... Yani içeri alınsam daha mutlu olacaktım. Necla’yla yeni evlenmiş ve</span> <span class="italik-yaz">Devrim</span><span class="duz1">’in 1971 nisan ayında sıkıyönetim tarafından kapatılmasıyla işsiz kalmıştım. Hapse girsem, hem bundan kurtulacak hem de adam yerine konduğumu sanacaktım.</span></p>

    <p class="duz" xml:lang="tr"><span class="duz1">O yıllarda devrimciliğin başka raconları da vardı. Muşamba örtülü masalarda ince belli çay bardaklarıyla rakı içmek gibi... Paramız olduğu zaman bile meyhanenin en paspalını seçerdik. Kıyıda köşede kalmış tavukçularda ucuz şarap içmeye bayılırdık.</span></p>

    <p class="duz" xml:lang="tr"><span class="duz1">Handan Hanım (Selçuk) anlatmıştı. İlhan Selçuk’un Maçka’daki evine bir gün Teknik Üniversiteli bir genç uğrar. Etrafa şöyle bir bakıp, duvarları süsleyen resimleri görünce derin bir “Ooo!” çekip “Bu evde amma da lüks var” demekten kendini alamaz.</span></p>

    <p class="duz" xml:lang="tr"><span class="duz1">Doğu Perinçek grubundan bir “köylü devrimcisi” vardı: Sökeli Hüseyin Kaya... Arada bir Ankara’da boy gösterirdi. Bu çevrede saygındı. Onu Şahin Alpay’ın evinde tanımıştım. Şahin o tarihlerde grubun ideoloğuydu. Evinin salonunda Ömer Madra’nın kendisine hediye ettiği güzel röprodüksiyonlar asılıydı. Hüseyin Kaya bunları görünce Şahin’i “burjuvalık”la suçlamıştı.</span></p>

    <p class="duz" xml:lang="tr"><span class="duz1">Giyim kuşamı önemsemezdik. Bitpazarından satın aldığımız koyu yeşil asker parkaları devrimci gençliğin üniforması haline gelmişti.</span></p>

    <p class="duz" xml:lang="tr"><span class="duz1">Maoculuğun dünyada yükseldiği yıllardı. Hatırlarsın o fıkrayı. Kültür İhtilali’nin Kızıl Muhafızları, Pekin’deki bir parkta iki sevgiliyi sarmaş dolaş yakalayınca fena halde benzetmişler. Hapse atmışlar. Çünkü kalplerinde Mao’dan başka bir aşk varmış...</span></p>

    <p class="duz" xml:lang="tr"><span class="duz1">Aşkın meşkin, evliliğin devrimci faaliyetle bağdaşmadığı, burjuva alışkanlıklar olduğu düşünülürdü. Bizde de buna benzer katılıkların, o zamanki deyişle sekterliklerin birçok örneği vardı. “Savaşçı devrimciler ideal tip haline gelmişlerdi. Bu nitelikteki ‘ideal kahramanların’ ise aşk gibi yumuşatıcı bir faktörü önemsemeleri beklenemezdi. ‘Şu an için hayatımızı ertelemiş bulunmaktayız, iktidar olacağız. O güne kadar perhiz var, enerjimiz tek yönde yoğunlaştırılacak’ gibi fikirler egemendi.”<a class="calibre1" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz1">Belki de Che Guevara özentiliği... Çünkü Che de 1950’lerde evlilik kurumunu devrimcilik adına boşlamanın gereğine kendisini inandırmıştı.<a class="calibre1" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz1">Tıpkı Soljenitsin gibi. “Aleksander Soljenitsin’in 1938’de komünizme düşkünlüğü bir saplantı haline gelmişti. O günlerde diyalektik materyalizmi tutkulu bir yoğunlaşma içinde çalışıyordu. Belki de onun içindir ki Nataşa’ya olan aşkını uzun süre itiraf etmekten kaçınmıştır. Komünizme olan aşkı o kadar derindi ki, bu aşk özel bir duygunun kat be kat üstüne çıkıyordu önem sıralamasında...”<a class="calibre1" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz1">Ben de bir gün Mao yüzünden zılgıt yemiştim. 12 Mart günleri. Dergi kapatılmış, Ankara’da işsizim. Çankaya’daki evimizde konuk, o zamanlar hızlı bir Maocu olan Doğan Yurdakul. Doğan Bey’in kayınbiraderi. Devrimcilik tartışıyoruz. Benim biraz Moskova kokan görüşlerim Doğan’ı kızdırıyor. Ben de sinirlenip Mao’ya ağzıma geleni söyleyince ayağa fırlıyor. Gitmeden önce, hamile olan ve bir köşede sessizce bizi dinlerken doğacak Elif’e bir şeyler ören Necla’ya şöyle diyor: “Arkadaş! En iyi işi sen yapıyorsun, hiç olmazsa emeğinle bir şeyler üretiyorsun.”</span></p>

    <p class="duz" xml:lang="tr"><span class="duz1">Mao deyince, bir başka şey geldi aklıma. Uluç Gürkan, Mao’nun</span> <span class="italik-yaz">Kırmızı Kitap</span><span class="duz1">’ını ellerinde sallaya sallaya Allah’ın günü Pekin’de gösteri yapan Kızıl Muhafızlar’a özenmişti. Bundan esinlenerek bir gün</span> <span class="italik-yaz">Devrim</span> <span class="duz1">dergisinde Doğan Bey’e bir teklif yapmıştı:</span></p>

    <p class="duz" xml:lang="tr"><span class="duz1">“Atatürk’ün Nutku’nu küçük, kırmızı kitapçık halinde basalım. Gençlerin ellerinde Nutuk, Anıtkabir’e doğru yürüyüşler düzenleyelim.”</span></p>

    <p class="duz" xml:lang="tr"><span class="duz1">İstememişti Doğan Bey...</span></p>

    <p class="duz" xml:lang="tr"><span class="duz1">Mao’nun</span> <span class="italik-yaz">Kırmızı Kitap</span><span class="duz1">’ını ilk kez 1966 sonu Almanya’dan Türkiye’ye dönerken satın almıştım. Hiç unutmam o halimi. Arada bir İstanbul’da, Taksim’deki Ünver Oteli’nin (Divan’ın yanındaydı o zaman) barına giderdim. Kahveyle konyak içip pipomu tüttürürken</span> <span class="italik-yaz">Kırmızı Kitap</span><span class="duz1">’ı Almanca’sından okurdum.</span></p>

    <p class="duz" xml:lang="tr"><span class="duz1">Neye özenirdin?</span></p>

    <p class="duz" xml:lang="tr"><span class="duz1">Entel’lik... Ya da Günter Grass’ın sözü aklıma geliyor. “Devrim faaliyetini yalnızca kâğıt üstünde öğrenmek” der. Düzenin haksızlıklarına meydan okumanın ipuçları ancak böyle yakalanıyor.</span></p>

    <p class="arabaslik" xml:lang="tr"><span class="bold">Umduğunu bulamamış nice kırık adam gibi...</span></p>

    <p class="duz" xml:lang="tr"><span class="duz1">Yıllar boyu oradan oraya savrulmak... Siyasal kişiliğim oluşurken ne de çok yalpalamışım. Sürekli kıvrantılar, iniş çıkışlar... “Hayat denilen o çalkantıya bir dönem kendini hevesle atmış ve umduğunu bulamamış nice kırık adam gibi...”<a class="calibre1" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz1">Hayata hevesle atıldığım doğru. Bu hevesim hiç sönmedi. Hâlâ orta yaşlı sayılırım. İşimi, gazeteciliği hâlâ hevesle yapıyorum. Tıpkı bu kitabı yazarken olduğu gibi. Hayatta umduğunu bulamayan kırık adamlardan biri saymıyorum kendimi.</span></p>

    <p class="duz" xml:lang="tr"><span class="duz1">Yani yaptıklarından pişman değilsin.</span></p>

    <p class="duz" xml:lang="tr"><span class="duz1">Pişman olsan neye yarar ki? Mazinden, kendi kişisel tarihinden intikam mı alacaksın? Olur mu öyle şey? Önemli olan kendi kendini eleştiri süzgecinden geçirebilmek. Klasik bir söz ama aynaya bakabilmek... Ve yaptığın işi hevesle yapmaya çalışmak...</span></p>

    <p class="duz" xml:lang="tr"><span class="duz1">Tıpkı Sisifos efsanesinde olduğu gibi...</span></p>

    <p class="duz" xml:lang="tr"><span class="duz1">Günlüğümde bir not. 7 şubat 1988. Münih’ten Bonn’a uçarken, Günter Grass’ın</span> <span class="italik-yaz">Kafadan Doğumlar</span> <span class="duz1">adlı romanını okuyorum. 68 kuşağıyla o hiç bitmeyen hesaplaşmasını sürdürüyor. Almanları yerden yere vuruyor: “Sisifos... Tıpkı onun gibiyim. Kayayı tam yukarıya taşımışsın ve hop, kaya gene aşağıda. Sen yukarı itiyorsun, o hemen aşağı kayıyor. Bir ömür boyu... Kaya bana anlam katıyor. Kaya, kayadır işte. Hiçbir tanrı, tanrılar onu elimden alamaz; tabii Sisifos’a teslim olup kayayı dağın tepesinde bırakırlarsa o başka. O zaman sıkıcı olur, arzulanacak bir şey kalmaz. Peki ama benim kayam ne? Sözcük üstüne sözcük yığma eziyeti mi? Kitabı izleyen kitabı izleyecek kitap mı?”</span></p>

    <p class="duz" xml:lang="tr"><span class="duz1">Sen ne diye bu kitabı yazıyorsun? Günter Grass’ın deyişiyle “Kurtuluşu geçmişe sığınmakta” mı buldun? Bu arada meraktan soruyorum. Ne diye bu kadar çok alıntı yapıyorsun? Başkalarının cümlelerine sığınıyorsun kendini anlatırken?</span></p>

    <p class="duz" xml:lang="tr"><span class="duz1">Belki de kendi sözcüklerimle kendi duygu ve düşüncelerimi iyi ifade edemediğim için... Bu kitabı geçmişe sığınmak için değil, geçmişi herkesle paylaşmak için yazıyorum. İçimdekileri atıp yeni bir şeyler yaratabilmenin mekanını yaratma çabası da olabilir bu.</span></p>

    <p class="duz" xml:lang="tr"><span class="duz1">Günter Grass, “Ona gelince o geçmişine dönsün, bir varmış bir yokmuş’una” diyor.</span></p>

    <p class="duz" xml:lang="tr"><span class="duz1">Masal anlatmıyorum ki. Yalnız geçmişe gömülmüş de değilim. Gazeteci olarak güncel siyasetle uğraşıyorum. Demokrasiyle, insan haklarıyla yakından ilgiliyim. Türkiye ve dünya olaylarını muntazam takip ediyorum. Bosna’ya da gidip gazetecilik yapıyorum. Güneydoğu’ya, Kuzey Irak’a da gidip Kürt sorunuyla haşır neşir oluyorum. Kosova’ya, Kafkaslar’a da gazeteci olarak seyahat ediyorum. Washington’a, Moskova’ya, Bonn’a, Londra’ya uğradığım da oluyor. Elimden geldiğince tarihe tanık olmanın gayreti içindeyim.</span></p>

    <p class="duz" xml:lang="tr"><span class="duz1">Yani kurtuluşu geçmişe sığınmakta bulmadın.</span></p>

    <p class="duz" xml:lang="tr"><span class="duz1">Hayır, o kadar yaşlanmadım. Zaten yaşlansam da ihtiyarlamayacağım. Bütün çabam ayakta ölmek! Bu arada hiç gözardı etme. Bir gazeteciyi ölünceye dek ayakta tutacak kadar heyecanlı, rengârenk bir ülkede yaşıyorum. Öylesine çarpıcı olaylarla baş döndürücü bir değişimin ülkesi ki Türkiye...</span></p>

    <p class="duz" xml:lang="tr"><span class="duz1">Geçmişini böylesine kitaplaştırınca kimler ne diyecek, herhalde biliyorsun.</span></p>

    <p class="duz" xml:lang="tr"><span class="duz1">Dönek mi? Kendi geçmişine sırt çevirmek mi?</span></p>

    <p class="duz" xml:lang="tr"><span class="duz1">Dönek ne demek?</span></p>

    <p class="duz" xml:lang="tr"><span class="duz1">Çokpartili rejimi, demokrasiyi yıkıp yerine tek parti diktasını geçirme fikrinden dönmek mi?</span></p>

    <p class="duz" xml:lang="tr"><span class="duz1">Dönek ne demek?</span></p>

    <p class="duz" xml:lang="tr"><span class="duz1">Çoğulcu demokrasi yerine, “işçi sınıfı” adına totaliter bir ideolojinin diktasını savunma fikrinden vazgeçmek mi?</span></p>

    <p class="duz" xml:lang="tr"><span class="duz1">Dönek ne demek?</span></p>

    <p class="duz" xml:lang="tr"><span class="duz1">Her şeyin, malların da, hizmetlerin de, fikirlerin de, ideolojilerin de serbestçe yarışabildiği rekabetçi bir ekonomik ve siyasal düzen yerine, torna tezgâhından çıkmışçasına her şeyin tek tip olduğu, birbirine benzediği otoriter bir kışla düzeni anlayışından vazgeçmek mi?</span></p>

    <p class="duz" xml:lang="tr"><span class="duz1">Dönek ne demek?</span></p>

    <p class="duz" xml:lang="tr"><span class="duz1">Saddam Hüseyin, Hafız Esad, Kaddafi türü Baasçı düzenleri antiemperyalistlik, devrimcilik adına Türkiye için örnek almaktan vazgeçmek mi? Bunun için darbe yapmaktan vazgeçmek mi?</span></p>

    <p class="duz" xml:lang="tr"><span class="duz1">Dönek ne demek?</span></p>

    <p class="duz" xml:lang="tr"><span class="duz1">Askerin süngüsüyle kendine iktidar yolu açmaya heveslenip, bu kafaya devrimcilik, devrimci demokratlık vehmetmekten vazgeçmek mi?</span></p>

    <p class="duz" xml:lang="tr"><span class="duz1">Döneklik bütün bunlardan vazgeçmekse, ne denir, o zaman ben de döneğim!</span></p>

    <p class="duz" xml:lang="tr"><span class="duz1">Kaldı ki değişmeyen yok.</span></p>

    <p class="duz" xml:lang="tr"><span class="duz1">Nasıl?</span></p>

    <p class="duz" xml:lang="tr"><span class="duz1">Uğur Mumcu sağ olsaydı, 12 Mart öncesinde devrimcilik, Atatürkçülük adına hep birlikte savunduğumuz “tekpartili düzen” fikrini mi savunmaya devam ederdi? Tabii ki hayır. Ya da İlhan Selçuk, 12 Mart sonrasında da “cici demokrasi” ya da “Filipin demokrasisi” diyerek çokpartili rejime karşı mı çıktı? Hayır. O da Türkiye’deki rejimi demokrasi açısından eleştirmeye devam etti. Eksiklerini sergiledi. Araç olarak görse bile Batı demokrasisine hiç olmazsa bir çerçeve olarak sahip çıktı.</span></p>

    <p class="duz" xml:lang="tr"><span class="duz1">Oysa, 12 Mart öncesi öyle değildi. Seçim sandığında hep “tutucu güçler” çıktığı için bizdeki demokrasiye “cici, Filipin” gibi sıfatlar yakıştırıldı. 12 Mart sonrasında bu değişti. Demokratik rejim ne kadar yetersiz de olsa, ona bu tür damgalar vurulup reddedilmedi. “Baasçı rejimler” o yıllardaki gibi açıktan savunulmadı. Onun için bir bakıma herkes değişti.</span></p>

    <p class="duz" xml:lang="tr"><span class="duz1">Bu açıdan değişmeyen tek kişi vardı: Doğan Avcıoğlu... Ölene kadar değişmedi! Ancak çokpartili rejime karşı olan düşüncelerini, 12 Mart’ı izleyen yıllarda açık açık yazmak da istemedi. O yüzden köşesine çekildi, tarihle uğraştı.</span></p>

    <p class="duz" xml:lang="tr"><span class="duz1">Yani Avcıoğlu hiç olmazsa diğerleri gibi takiyye yapmadı mı diyorsun?</span></p>

    <p class="duz" xml:lang="tr"><span class="duz1">Kimileri için, “Benim 12 Mart öncesi siyasi fikirlerim yanlıştı” demek imkânsızdı. Kapalı kapılar arkasında bunu itiraf edenlerin çok azı bunu yazılı olarak dile getirdiler. Bir bölümü bunu dolaylı ifade etti. Kimileri ise çokpartili demokrasiden nefret etmeye devam etti ama takiyye yaptı, gerçek duygu ve düşüncelerini gizlemeye çalıştı.</span></p>

    <p class="duz-ilk-paragraf" xml:lang="tr"><span class="duz1">Bence doğru olan, insanın kendisini yanlışlarıyla birlikte yazabilmesidir. 68 kuşağından Mahir Çayan’ın yola çıkarkenki ideallerinden, düzene meydan okuyan “özgürlükçü” ütopyasından söz etmek bir şeydir. Fakat onu idealize edip bir hareketin bayrağı haline getirmek bir başka şeydir. Mahir’in ölümüne ağıt yakmak bir şeydir. Ama Elrom’u kaçırıp öldürmesini, Sibel’i rehin almasını, İngiliz teknisyenleri kaçırıp öldürmesini, yani şiddet ve terör eylemlerini onaylamak ya da unutmak başka şeydir.</span></p>

    <p class="duz" xml:lang="tr"><span class="duz1">Mülkiye’de “Mahir Çayan da 1968’in ikinci yarısı ve 69’da bizler gibi öğrenciydi. Doçent Mehmet Selik’in Ekonomik Doktrinler dersinden sınıfın en yüksek notunu aldığı için (çünkü</span> <span class="italik-yaz">Das Kapital</span> <span class="duz1">sorulmuştu) sevinçten bana rakı ısmarladığını hatırlıyorum. Son sınıftayken, yani 69’da herkesin girip geçtiği İnkılap Tarihi dersine bir yürüyüş yüzünden giremediği için her öğrenci gibi, üzüldüğünü hiç unutmam. Yine daha sonrasını bilmiyorum ama Kazgan’a, şimdi hariciyeci olan Okan’ın önüne oturup karikatürünü çizdirdiğini ve de 4 Aralık Balosu’na bizlerle birlikte geldiğini hatırlıyorum. Yani Mahir de şimdilerde kimilerinin ima ettiği gibi bireyselliğini toplumsal kurtuluş için keyfinden feda eden bir mazoşist değildi.</span></p>

    <p class="duz" xml:lang="tr"><span class="duz1">Toplum o kadar duyarsız, biz o kadar genç ve idealisttik ki.</span></p>

    <p class="duz" xml:lang="tr"><span class="duz1">Şimdi bizleri o toplumun genelinden soyutlayıp 30 sene öncesine bakarak ahkâm keserek suçlamak en azından adil değil. Herkesin kendi 68’i var. Buna kimsenin itirazı olamaz. Ama işin sarpa sardığı bir nokta var. Sanki 1968 ve 69’da yalnızca bu çocukların borusu ötüyordu ve sanki her şeyi onlar ayarlıyorlardı gibi bir hava yaratıldı ki, işte buna dayanmak mümkün değil.”<a class="calibre1" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz1">Bir zamanlar Mahir Çayan’ları sen de tek taraflı görüyordun.</span></p>

    <p class="duz" xml:lang="tr"><span class="duz1">Bir zamanlar... 1970’lerin ilk başlarında Çayan’ların dünyasına ben daha yakın duruyordum.</span></p>

    <p class="duz" xml:lang="tr"><span class="duz1">Sonra değiştin!</span></p>

    <p class="duz" xml:lang="tr"><span class="duz1">Şimdi niçin değiştiğimi yazıyorum. Bir de otuzuncu yılında 68’in bir efsane haline getirilmesine karşıyım. Çünkü yaşananlara eleştirel bakmayı, sorgulamayı engeller diye düşünüyorum.</span></p>

    <p class="duz" xml:lang="tr"><span class="duz1">Bırak kimileri için efsane olsun! Kime ne zararı dokunur ki? “Efsaneler, hayatın ağır ama çok ağır aktığı topraklar üzerinde doğar hep. Hayatın doğumla ölüm arasındaki uzun bekleyiş gibi yaşandığı, insanların ‘bir şeyler olması’ için kıvrandıkları o durağanlık içinde, hiçbir şey olmuyorsa, ‘yaratmak’ gerekir. Beklemekten bıkmış insanlar dört elle sarılırlar yaratılan efsaneye. Efsane büyüdükçe büyür, şiştikçe şişer, koca bir balon gibi havalara yükselir. Yükseldikçe gözden uzaklaşıp flulaşır... 68’in otuzuncu yıl etkinliklerine baktıkça düşünüyorum da, kim bilir, belki de o balonları patlatmamak daha iyidir. O insanların hayatlarının yegâne anlamını yok etmek fazla insafsızlıktır belki de.”<a class="calibre1" href="#footnote-231-9" id="footnote-231-9-backlink">[9]</a></span></p>

    <p class="duz-ilk-paragraf" xml:lang="tr"><span class="duz1">Gençlerin dünyası 1960’ların ikinci yarısında ikiye bölünmüştü. “Faşizm” ile “sosyalizm” diye. “Düzen” ve “devrim” diye...</span></p>

    <p class="duz" xml:lang="tr"><span class="duz1">O zamanlar ben de bu kamplardan birine olan aidiyetimi kendi hayatımın bir anlamı olarak görüyordum. Başka türlü yaşayamayacağıma inanmıştım.</span></p>

    <p class="duz" xml:lang="tr"><span class="duz1">Oysa, zamanla hayatın böylesine basit olmadığının farkına varmaya başladın. Gerçeğin böylesine basite, şablonlara indirgenemeyecek kadar karmaşık olduğunu gördün. “Son kertede hayatın kendisi son derece karmaşıktır ve insan aklı her şeyin sentezini yapamaz. Daha az cesur olan insanlar, çok zaman ‘tutarlılık’ adına çelişkiden kaçarlar. Ama işte böylece ulaşılan tutarlılık, bazı şeylerin varlığını görmeyi reddederek erişilmiş bir tutarlılıktır. Onun için sığdır, yaratıcı da değildir.”<a class="calibre1" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz1">Özgürlüğü ve demokrasiyi sevenler, insanı sevenler, kendi geçmişlerine daha yürekli, daha dürüst bakabilirlerse, yanlışlarını tarihe not halinde bırakırlarsa, gelecek kuşaklara kendi hatalarını anlatmayı denerlerse, emin ol, bu topraklarda hayat bir gün daha güzel olur.</span></p>

    <p class="duz" xml:lang="tr"><span class="duz1">Düşün öyleyse: bir zamanlar şiddeti savunmuştun? Polislerin üstünde patlayacak bombanın devrime giden yolu açacağına inanıyordun. Bunun için çalışıyordun. Cuntalaşma faaliyetlerine fedai olarak katılıyordun. İktidar namlunun ucunda diye bağıranları aktif biçimde destekliyordun. Parlamentarizmin, çokpartili sistemin Türkiye’ye yaramadığını canı gönülden savunuyordun. Bütün bunları “devrim” adına yaptığın konusunda hiç kuşkun yoktu. Sonra bir gün, 12 Mart 1971’de bir muhtırayla bütün bunlara paydos diyen askeri “faşist” diye eleştirdin. Bu oyuna son verenlerin, demokrasiye son verdiklerini yazıp çizmeye başladın. Şimdi sorum: sanki sen demokrasi için mi mücadele ediyordun?</span></p>

    <p class="duz" xml:lang="tr"><span class="duz1">O zamanlar demokrasi tanımlarımız farklıydı. Biz demokrasi ile devrime giden yoldaki demokrasiyi, onlar Batı tipi demokrasiyi kastederlerdi. Tabii bizim savunduğumuz demokrasi ne kadar Batı demokrasinin tam zıttı idiyse, onların 1960’larda demokrasi diye yutturdukları da farklı değildi. 12 Mart, çokpartili sistemi bir süre için rafa kaldırırken, bizim şiddete dayalı devrim oyununa da paydos demişti.</span></p>

    <p class="duz" xml:lang="tr"><span class="duz1">O tarihlerde politikada şiddeti severdin, meşru sayardın.</span></p>

    <p class="duz" xml:lang="tr"><span class="duz1">Hem de nasıl! 1972 yılının ilkbaharında Deniz Gezmiş’lerin darağacına gittiği günlerde idamlara karşı imza kampanyası açılmıştı. Kimileri imzalamaktan kaçınmıştı. Gerekçeleri neydi bilir misin? “Ben de iktidara gelince şiddet yapacağım. Sınıf düşmanlarımı asacağım. Şimdi bunu imzalarsam, sonra kendi kendimle ters düşerim.”</span></p>

    <p class="duz" xml:lang="tr"><span class="duz1">Biz politikada “devrimci şiddet”ten söz ederken üç genç ipe gitti: Deniz Gezmiş, Yusuf Aslan, Hüseyin İnan...</span></p>

    <p class="duz" xml:lang="tr"><span class="duz1">İdam gecesi kahrolmuştuk.</span></p>

    <p class="duz" xml:lang="tr"><span class="duz1">Sabaha karşı son sözleri ve babalarına yazdıkları mektupların metinleri benim eve de ulaştırılmıştı. Alman dergisi</span> <span class="italik-yaz">Der Spiegel</span> <span class="duz1">için bir haber yazmıştık rahmetli Örsan Öymen’le. Almanca’ya Örsan’ın çevirdiği haber ertesi sabah Ankara’dan uçakla Hamburg’a giden birine teslim edilmişti.</span></p>

    <p class="duz" xml:lang="tr"><span class="duz1">Bak, o mektuplar. Sararmış, kenarları tirfillenmiş. Metinlerini, Halit Çelenk’in idamları anlatan</span> <span class="italik-yaz">İdam Gecesi Anıları</span> <span class="duz1">isimli kitabın<a class="calibre1" href="#footnote-231-11" id="footnote-231-11-backlink">[11]</a> içine koymuşum. Bütün ömrünü devrimci gençler için hukuk savaşına adamış olan Halit Bey, “Hasan Cemal Arkadaş’a” diye imzalamış kitabı...</span></p>

    <p class="duz" xml:lang="tr"><span class="duz1">23 yıl geçmiş.</span></p>

    <p class="duz" xml:lang="tr"><span class="duz1">6 mayıs 1972 gecesi, Deniz Gezmiş Ankara Merkez Cezaevi’ndeki hücresinde sehpaya gitmeyi beklerken “Baba” diye başlayan mektubunda şunları yazmış: “Mektup elinize geçtiği zaman aranızdan ayrılmış bulunuyorum. Ben ne kadar üzülmeyin dersem yine de üzüleceğinizi biliyorum. Bu durumu metanetle karşılamanı istiyorum. İnsan doğar, büyür, yaşar, ölür. Önemli olan çok yaşamak değil, yaşadığı süre içinde fazla şeyler yapabilmektir. Bu nedenle ben erken gitmeyi normal karşılıyorum. Ve kaldı ki benden evvel giden arkadaşlarım, hiçbir zaman ölüm karşısında tereddüt etmemişlerdir. Benim de düşmeyeceğimden şüphen olmasın. Oğlun ölüm karşısında aciz ve çaresiz kalmış değildir. O, bu yola bilerek girdi ve sonunun da bunun olacağını biliyordu. Seninle düşüncelerimiz ayrı ama beni anlayacağını tahmin ediyorum. Sadece senin değil, Türkiye’de yaşayan Türk ve Kürt halklarının da anlayacağına inanıyorum.</span></p>

    <p class="duz" xml:lang="tr"><span class="duz1">Annemi teselli etmek sana düşüyor. Kitaplarımı küçük kardeşime bırakıyorum. Kendisine özellikle tembih et. Onun bilim adamı olmasını istiyorum. Bilimle uğraşsın ve unutmasın ki, bilimle uğraşmak da bir yerde insanlığa hizmettir. Son anda yaptıklarımdan en ufak bir pişmanlık duymadım. Belirtir; seni, annemi, ağabeyimi, ve kardeşimi devrimciliğimin olanca ateşiyle kucaklarım.”</span></p>

    <p class="duz" xml:lang="tr"><span class="duz1">Deniz’in son sözlerini başka dosya kâğıdına daktiloyla yazmışım:</span></p>

    <p class="duz" xml:lang="tr"><span class="duz1">“6 mayıs 1972 sabaha karşı,</span></p>

    <p class="duz" xml:lang="tr"><span class="duz1">Yaşasın Türkiye halkının bağımsızlığı, yaşasın Marksizm-Leninizm’in yüce ilkeleri, yaşasın Türk ve Kürt halklarının bağımsızlık mücadelesi. Kahrolsun emperyalizm. Saat 01.25 - 02.15.”</span></p>

    <p class="duz" xml:lang="tr"><span class="duz1">Deniz’in babası Cemil Bey’i hatırlıyorum. O günlerde hep Anka Ajansı’na gelirdi. Kızılay’ın göbeğindeki gökdelende olan tek odalı büromuza. Altan ve Örsan Öymen kardeşler, Anka’yı 12 Mart sonrası işsiz kalınca kurmuş, böylece bizleri de işsizlikten kurtarmışlardı. Bizler, Gül Önet, Ahmet Kahraman, Örsan Öymen... Daktilo başında, teleks başında takır tukur çalışırken, Cemil Bey karşımıza gelir oturur, hiç ses çıkarmaksızın saatler boyu gözlerimizin içine bakarak beklerdi.</span></p>

    <p class="duz" xml:lang="tr"><span class="duz1">Öyle oturur, yüz ifadelerinizi izlerdi. Belki oğluyla ilgili iyi bir haber vardır diye... Ama o iyi haber hiçbir zaman gelmedi. Af kampanyaları işe yaramadı.</span></p>

    <p class="duz" xml:lang="tr"><span class="duz1">İdamlardan kısa süre önceydi. Haber hepimizde şok etkisi yarattı. Jandarma Genel Komutanı Orgeneral Kemalettin Eken’e suikast girişimi yapılmıştı. Paşa yaralı kurtulurken, suikastçı genç olay yerinde öldürülmüştü. Az sonra fotoğraflar geldi. Kanlar içinde yerde yatan genci tanıyordum. Adı Necdet’ti. Esmer, uzun boylu. Basın-Yayın’dandı ve yanılmıyorsam Aktan İnce’lerin grubundandı.</span></p>

    <p class="duz" xml:lang="tr"><span class="duz1">Kaçırma olayına katılan bir militan daha vardı. Deniz Gezmiş’in lideri olduğu Türkiye Halk Kurtuluş Ordusu (THKO) üyesi Hasan Ataol. ODTÜ öğrencisi, 1949 doğumlu. Uzun yıllar hapis yattı, çıktı. 1987’de bu suikastı anlatırken bak neler söylemiş:</span></p>

    <p class="duz" xml:lang="tr"><span class="duz1">“Aradan 15 sene geçti. Olaylara aynı şekilde bakmıyorum. Geçmişe dönmek mümkün olsaydı, kuşkusuz aynı şeyleri yapmazdım. Örneğin ben kendi adıma, bir iki soygunla, adam kaçırmayla öncülük yapıp halkı peşime takacağım şeklinde bir düşünceye kapılmazdım.”<a class="calibre1" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz1">Bir mucize olsa, Deniz Gezmiş’ler idamdan kurtulsa diye dua ederdim. Soygunların, adam kaçırmaların, bombalama eylemlerinin “terör” değil “devrimci eylem” olduğuna inanırdım. Haklı bir dava uğruna yapıldıkları için de doğrulukları konusunda en ufak bir kuşkum yoktu.</span></p>

    <p class="duz" xml:lang="tr"><span class="duz1">Terörün devrimcisi, savaşın devrimcisi... O zamanlar sen “devlet kaynaklı” terörün daha ağır bastığını düşünürdün.</span></p>

    <p class="duz" xml:lang="tr"><span class="duz1">Deniz Gezmiş’ler kurtulmadı. İdamlar, 1972’nin mayıs ayında bir bahar günü sabaha karşı parlamentoda onaylandı. Başta Süleyman Demirel olmak üzere Adalet Partisi milletvekilleri, sanki 27 Mayıs sonrası, on yıl önce idam edilen Menderes’lerin intikamını alıyorlardı. “Üçe üç” diye, yani Adnan Menderes, Hasan Polatkan ve Fatin Rüştü Zorlu’ya karşı Gezmiş, Aslan, İnan diye bağıran, parmaklarıyla üç işareti yapanlar vardı o gün parlamentoda...</span></p>

    <p class="duz" xml:lang="tr"><span class="duz1">İdamların ertesi günü Deniz’in babası gözünün önüne geliyor mu?</span></p>

    <p class="duz" xml:lang="tr"><span class="duz1">Cemil Gezmiş’in o çökmüş hali, gözbebeklerine oturmuş o derin acı, yüzündeki hüzünlü ifade...</span></p>

    <p class="duz" xml:lang="tr"><span class="duz1">Lafın hükmü kalmamıştı.</span></p>

    <p class="duz" xml:lang="tr"><span class="duz1">Bizim de kendisine söyleyecek sözümüz... Bütün gün göz göze gelmemeye çalışmış, gelince de bakışmakla yetinmiştik.</span></p>

    <p class="duz" xml:lang="tr"><span class="duz1">Aradan geçen çeyrek yüzyıl sonra Deniz’le ilgili bir olayı unutamıyorum. 1996 yazı. İstanbul’da, Açık Hava Tiyatrosu’nda Fahir Atakoğlu’nun konserinde dev ekrana Deniz Gezmiş görüntüsü çıkınca müthiş bir alkış kopuyor.</span></p>

    <p class="duz" xml:lang="tr"><span class="duz1">Belki de Deniz’e yapılmış olan haksızlığa bir meydan okumaydı bu alkışlar...</span></p>

    <p class="duz" xml:lang="tr"><span class="duz1">12 Mart günlerinde, rakı sofralarında Deniz’leri idam sehpasına gönderenlere ne çok bela okuduğun malum. Ama bu arada hiç düşündün mü? Onların ipe gitmesinde sizlerin de, yani Devrim grubunun da payı yok muydu? “Marksist cunta ne zaman iktidara geliyor?” diye sizinle dalga geçen Deniz’in kendi ütopyasının peşinde ölüme koşmasında, sizin yarattığınız beklentiler de rol oynamamış mıydı? “Ben de onun gibi genç bir insandım, fedai rolündeydim” deyip işin içinden sıyrılamazsın. Çünkü “Devrim yolu ancak askerle ittifak halinde yapılacak bir darbeyle açılır, iktidar namlunun ucunda; cici demokrasiyle, halkın oyuyla bir yere gidilemez, seçim sandığından sadece gericiler çıkıyor” diyerek Deniz’leri kışkırtmadınız mı? İstanbul, Ankara sokaklarında “Ordu gençlik el ele, milli cephede!” diye sloganlar ata ata yürürlerken, “sol Kemalistler”e, “solcu cuntacılar”a, “devrimci demokratlar”a, yani sizlere güvenmediler mi? Onun için sizleri “yol arkadaşı” ilan etmediler mi? Sizler de buna ses çıkarmayıp ülkede istikrarsızlığı körüklemek için onları bir yerde kullanmadınız mı?</span></p>

    <p class="duz" xml:lang="tr"><span class="duz1">Bütün bu söylediklerinde gerçek payı var. Deniz’lerin ipe gitmesindeki sorumluluk payımı her geçen yıl daha çok kabullendim. “Devrim mücadelesi idi” deyip geçmedim, geçemezdim. 12 Mart sonrası askeri hapishanelerde çok arkadaşım zulüm gördü, acı çekti. Doğan Bey, İlhan Abi, İlhami Abi, hepsi Ziverbey Köşkü’nden, yani işkence evlerinden geçtiler.</span></p>

    <p class="duz" xml:lang="tr"><span class="duz1">Ama Deniz’ler yaşamıyor!</span></p>

    <p class="duz" xml:lang="tr"><span class="duz1">Doğru. Denizler de yaşasaydı keşke! İdamlar olmasaydı! Ne 27 Mayıs, ne 12 Mart, ne 12 Eylül idamları... Siyasal cinayetler de olmasaydı. Faili meçhulü, meçhul olmayanı... Hiçbiri olmasaydı!</span></p>

    <p class="duz" xml:lang="tr"><span class="duz1">68 kuşağından ilk faili meçhul kurbanını hatırladın mı? Taylan Özgür’ü? O gencecik ODTÜ öğrencisini? 1969’da bir sonbahar günü öldürülmüştü.</span></p>

    <p class="duz" xml:lang="tr"><span class="duz1">Ve bir gün, aradan 28 yıl geçtikten sonra bir mektup aldın, Taylan Özgür’ün kız kardeşi Hale’den...</span></p>

    <p class="duz" xml:lang="tr"><span class="duz1">“Sizler, 1965-1971 yılları arasında aklını ve yüreğini bu ülkenin bağımsızlığına, emperyalizmin baskı ve zulmüne karşı adamış yurtseverleri değil miydiniz? Mutlu bir Türkiye için yola çıkmamış mıydınız? Ve sizler bu amaçla, bu umutla ‘toplumun çıkarları, bireyin çıkarlarının önündedir’ diye mücadele etmemiş miydiniz?</span></p>

    <p class="duz" xml:lang="tr"><span class="duz1">Yoksa siz bunları hiç yaşamadınız mı?</span></p>

    <p class="duz" xml:lang="tr"><span class="duz1">Bunları yaşamadım diyorsanız, bu mektubum size ait değil. Yanlış adrese postaladığım için özür dilerim.</span></p>

    <p class="duz" xml:lang="tr"><span class="duz1">1968’li yıllarda, o başkaldıran gençliğin büyük çoğunluğu, bugün bu ülkenin gündemini saptayan yazılı ve görsel basında önemli köşelerde ve yetkilerde.</span></p>

    <p class="duz" xml:lang="tr"><span class="duz1">Dönüp hiç mi geriye bakmıyorsunuz? Yoksa siz de ‘Dün dündür, bugün bugündür’ diyen bir yapıya mı sahip oldunuz? Yoksa siz de geçmişteki ayıpları unutup, bugün faili meçhul cinayetler konusunda ‘Bu cinayetler Türkiye’nin ayıbıdır’ diyen günümüzün cumhurbaşkanı, 1968 döneminin başbakanı Demirel gibi geçmişe sünger çekmekten mi yanasınız?</span></p>

    <p class="duz" xml:lang="tr"><span class="duz1">Sizlerin geçmişinizde özveri, erdem ve bu ülkenin geleceği için insan sevgisiyle birleşen bir mücadele var. Bu dram, biz Taylan Özgür’ün ailesine ait değil. Bu dram hepimizin. Daha çok da sizlerin.</span></p>

    <p class="duz" xml:lang="tr"><span class="duz1">Niye susuyorsunuz?</span></p>

    <p class="duz" xml:lang="tr"><span class="duz1">Hiç mi aklınıza Vedat, Taylan, Battal vs gelmiyor. Bunların katilleri olan polisler yargılandı mı?</span></p>

    <p class="duz" xml:lang="tr"><span class="duz1">Biliyor musunuz?</span></p>

    <p class="duz" xml:lang="tr"><span class="duz1">Yıllardır bu dramı biz aileler ‘yardım edin bize’ diyerek geçirdik. Basında çıkacak bir tek cümle bile bizleri umutlandırdı. Ama umutlarımız hep bir sonraki bahara kaldı.</span></p>

    <p class="duz" xml:lang="tr"><span class="duz1">Faili meçhul cinayetlerin başlangıcı yetkililer tarafından 1968 olarak açıklanıyor. Geçmişin karanlık cinayetlerinin ortaya çıkması için bir şeyler yapın. Bu ayıplarla yaşanamayacağını anlatın.</span></p>

    <p class="duz" xml:lang="tr"><span class="duz1">Sayın cumhurbaşkanımıza şu soruyu soralım:</span></p>

    <p class="duz" xml:lang="tr"><span class="duz1">‘Bu ayıp kimin ayıbı?..’</span></p>

    <p class="duz" xml:lang="tr"><span class="duz1">1968’den başlayarak günümüze değin uzanan faili meçhul cinayetlere kurban edilmiş bu insanlar Türkiye Cumhuriyeti vatandaşı değil mi? ‘Benim ayıbım 1968’den başlıyor demek için korkmasın, susmasın. Biz affedici bir milletiz. Belki yeniden umutla bakabiliriz. Gecikmeli bile olsa bu tren kalkmalı. Çünkü bu trenin varacağı son durağın adı ‘demokrasi peronu...’ Bu yaşanan acıları bir daha yaşamama dileğiyle... Hale Kıyıcı, 26 temmuz 1997.”</span></p>

    <p class="arabaslik" xml:lang="tr"><span class="bold">Dünyaları her gün dağıtıp her gün yeniden kurduğumuz 20 yaş günlerimiz...</span></p>

    <p class="duz" xml:lang="tr"><span class="duz1">Yaşanan yaşandı. Taylan Özgür’lerin düşleri vardı. Daha güzel bir dünya için düzene meydan okudular. Düşleri gerçekleşmedi ama isyanları bu dünyayı düşündürdü. Daha güzele giden değişimin bir yerde yollarını döşedi, acılarla da olsa...</span></p>

    <p class="duz" xml:lang="tr"><span class="duz1">Hepinizin düşleri vardı 1960’larda, ütopyalarınız...</span></p>

    <p class="duz" xml:lang="tr"><span class="duz1">“Kafasının ve yüreğinin derinliklerinde 1960’ların anısını ve sosyalizm inancını kimlik belgesi gibi saklayan; kimisi darağaçlarında, işkence odalarında, hain kurşunların ulaştığı dağlarda, sokaklarda, mitinglerde, grevlerde, meydanlarda aramızdan ayrılmış; kimisi yarınları yeniden yaratmak için ileri atlamaya hazır bir kısrak gibi toprağı eşeleyen, kimisi yorgun, kimisi sabırsız 60’lılardan birisin sen. Doğum tarihleriyle değil sosyalist harekete katılma tarihiyle anıyorum kuşağımı. Biz, ‘60’lılar tertibi’yiz sosyalizmin...</span></p>

    <p class="duz" xml:lang="tr"><span class="duz1">Dünyaları her gün dağıtıp her gün yeniden kurduğumuz; geleceği parmaklarımızın, yüreğimizin ve beynimizin ucunda hissettiğimiz 20 yaş günlerimiz...</span></p>

    <p class="duz" xml:lang="tr"><span class="italik-yaz">Yön</span> <span class="duz1">dergisi, Sosyalist Kültür Derneği, TİP’in kuruluşu... Özünü pek de kavrayamadığımız bir tartışma içinde, çoğunlukla bilerek değil sürüklenerek TİP’çi ya da Yön’cü olduğumuz... Ruhi Su’nun sesinin, türkülerinin dost çevrelerini aşıp bizlere ulaşması. ‘Kalktı göç eyledi Avşar elleri... Ölen ölür, kalan sağlar bizimdir...’ Sonra gümbür gümbür İhsani: ‘Şura Doğu şura Batı demeden, güvercinler salacağız yakındır.’ Ya da ‘Arkasından baltasını biledi...’ Ve kendi kendimizi sürekli bileyişimiz, geçirdiğimiz büyük değişim...</span></p>

    <p class="duz" xml:lang="tr"><span class="duz1">Marx’tan, Engels’den ilk Türkçe çeviriler:</span> <span class="italik-yaz">Feuerbach ve Klasik Alman Felsefesi’nin Sonu, Ailenin, Özel Mülkiyetin, Devletin Kökeni</span><span class="duz1">, ilk ekonomi politik kitapları, nihayet</span> <span class="italik-yaz">Kapital</span><span class="duz1">’in ilk cildi... Amfileri, sınıfları boşaltıp fabrika önlerine, miting meydanlarına, grevlere, gecekondu mahallelerine, köylere, tarlalara koştuğumuz... Eski tüfekler Malatya kongresinde muhalefet yapmışlar. Behice Hanım ‘Cehennemin yolları iyi niyetle döşenmiştir’ demiş. Muhaliflere öfkelendiğimiz ya da eski tüfeklerin yanında saf tuttuğumuz... 1965 seçim propagandası sırasında radyolardan ilk kez yükselen bir değişik tok ses: ‘İşçiler, köylüler, ırgatlar, marabalar!’ 50 yıldır ayrı kaldığımız, sesimizi ulaştıramadığımız kitlelere davet; ve o kadar inanarak, kendimize o kadar güvenerek çektiğimiz ‘Hodri meydan!’</span></p>

    <p class="duz" xml:lang="tr"><span class="duz1">Bir büyük telaş, gerçeküstü bir coşku, yarım yüzyıllık kuşatmayı nihayet aşma umudu, sanısı... Elimizi uzatsak tutabileceğimiz kadar yakın gördüğümüz, tutamadıkça şaşırdığımız, suçu birbirimize yüklediğimiz; ya da bir çığ gibi üstümüze yağan Lenin, Mao, Stalin, vs vs çevirileri arasına gömülüp nasıl varılacağını aramaya çalıştığımız devrim...”<a class="calibre1" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz1">Duygu, nostalji yüklü satırlar. Çoğumuzun geçmişe dönük hissettiği o özlemin bütün izlerini taşıyan satırlar. Ama aynı zamanda biraz da “Biz ne kadar haklıydık” kokan satırlar mı?..</span></p>

    <p class="duz" xml:lang="tr"><span class="duz1">Dünyaya sınıf penceresinden bakardık. Bir avuç sömürücü ve sömürülen kitleler... İşçinin, emekçinin hakkı tek bir yoldan alınacaktı: işçi sınıfı diktası ve üretim araçları üstündeki özel mülkiyetin sona erdirilmesi...</span></p>

    <p class="duz" xml:lang="tr"><span class="duz1">Sen de “Sosyalizmin 60’lılar tertibi”nden sayılırsın.</span></p>

    <p class="duz" xml:lang="tr"><span class="duz1">1961’de Mülkiye’ye başladığıma göre öyle... İskambilden şatolar inşa ederdik düşlerimizde. Dünyayı değiştireceğimize, daha hakça, daha yaşanır bir düzen kuracağımıza adımız gibi inanırdık. Gençtik. Umuda yolculuğumuz yeni başlamıştı. Umutlarımız her sabah vakti patlama yapardı.</span></p>

    <p class="duz" xml:lang="tr"><span class="duz1">“Bunun bir nedeni, 27 Mayıs sonrası yapılan Anayasa’nın demokrasiyi bir ölçüde genişletmesiydi. Ama daha önemli nedeni dünyada var olan, ama Türkiye’de var olmasına o zamana kadar izin verilmeyen bazı görüşlerin, o demokratik imkânlardan da yararlanarak, ortaya çıkmalarıydı.</span></p>

    <p class="duz" xml:lang="tr"><span class="duz1">Söz konusu bağlamda ‘yeni’ denecek görüş, soldu. Sol henüz içinde ayrışmamıştı. Marksizm’in belirleyiciliği hayli fazla olmakla birlikte, her türlü nüans aynı platformda kendine yer bulabiliyordu.</span></p>

    <p class="duz" xml:lang="tr"><span class="duz1">Bu sol, Türkiye’nin erken yıllarından beri izlediği, ama İkinci Dünya Savaşı sonrasında iyice belirginleşen Batıcı, NATO’cu dış politikasını, ‘antiemperyalist’ bir açıdan eleştirmeye başladı. Amerikan üsleri, ikili anlaşmalar ve benzerleri o günlerin en biberli konularıydı.</span></p>

    <p class="duz" xml:lang="tr"><span class="duz1">Aynı zamanda geçmişteki uygulamalar da eleştiri kapsamına giriyordu. Örneğin, Cezayir Kurtuluş Savaşı sürerken Türkiye’nin tamamen Batılı bir taraf gibi davranmış olması, bu eleştirilerde sık sık dile getiriliyordu. Gene bunun gibi, 1950’lerde DP iktidarı sırasında, Bandung gibi önemli bir toplantıda Türkiye’nin gözlemci göndermekle sınırlı kalan rolü, büyük bir tarihi yanlış olarak yorumlanıyordu. O zamandan bu zamana bütün sağcı güçler, sola yüklendi. Kanlı Pazar’dan Bahçelievler Katliamı’na, yasadışı hiçbir şiddeti de esirgemediler.”<a class="calibre1" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz1">Sağın sola yüklendiği bir gerçekti. Sola neredeyse hiçbir demokratik alan bırakmak istemedikleri de gerçekti. Zaten iktidardaki sağın bu politikası, solun yeraltına girmesini, şiddete yönelmesini kolaylaştırdı. Daha önemlisi gerekçeledi.</span></p>

    <p class="duz" xml:lang="tr"><span class="duz1">Ama siz solcu takımı da çoğunlukla çatışmayı hayatın değişmez bir kuralı gibi bellemiştiniz. Çünkü sizinle kimileri arasında “uzlaşmaz çelişki” vardı. Sizin gözünüzde “sınıf düşmanları” vardı. Bir an gelecek çatışacaktınız onlarla. Barış içinde bir arada ilelebet yaşamak için ortak bir platform yaratmanız söz konusu değildi. “Burjuva demokrasisi” bir ara istasyondu senin gibiler için. Gerçek barışa giden yol, kaçınılmaz olarak çatışmadan, kavgadan geçiyordu.</span></p>

    <p class="duz" xml:lang="tr"><span class="duz1">Öyle ama, demin de belirttiğim gibi, sağ iktidarların siyaset minderini demokrasi adına yalnız kendilerine ayırmaları, Türkiye’de politikanın çatışma yörüngesine oturmasını sağladı. Yine bu politika, Moskova’nın Türkiye’yi istikrarsızlaştırma çabalarına da yaradı.</span></p>

    <p class="duz" xml:lang="tr"><span class="duz1">Ve sizin gibi askerle “devrim” yapmaya heveslenenlerin değirmenine de su taşıdı.</span></p>

    <p class="duz-ilk-paragraf" xml:lang="tr"><span class="duz1">Yıl 1970. “Haziran ayı. Taksim Meydanı’nda ‘Kanlı Pazar’ın cereyan ettiği günün gecesinde, ben de gazetedeki arkadaşlarıma evimde yemek veriyordum. Nadir Nadi, Ecvet Güresin, İlhan Selçuk, Ali Ulvi, Yılmaz Çetiner, İsmail Cem gibi konuklarım eşleriyle gelmişti. Zaten herkesin sinirleri gündüz meydana gelen Taksim’deki olaylardan gergindi.</span></p>

    <p class="duz" xml:lang="tr"><span class="duz1">Gece davetinde sert bir tartışma, ağız kavgasına dönüşerek gelişti. Ecvet Güresin’in ‘Ben bu gazeteyi postal kokutmam’ diye bağırdığını ve İlhan Selçuk’un da, ‘Biz makinesini alıp Kurtuluş Savaşı için Ankara’da gazete çıkartan Yunus Nadi’nin izindeyiz’ diye aynı tonda cevap verdiğini hatırlıyorum.</span> <span class="italik-yaz">Cumhuriyet</span><span class="duz1">’in sahibi ve başyazarı Nadir Nadi ise oturduğu köşeden sessizce izliyordu bu kavgayı...”<a class="calibre1" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz1">12 Mart’a, askeri müdahaleye işte böylesi günlerden geçerek geldik.</span></p>

    <p class="duz" xml:lang="tr"><span class="duz1">Deniz’lerin idamı seni kahretmişti. Oysa Menderes’lerin idamından galiba pek etkilenmemiştin.</span></p>

    <p class="duz" xml:lang="tr"><span class="duz1">Menderes’ler idam edildiğinde Mülkiye’ye yeni başlıyordum. Kayıtsız kalmıştım bu idamlara. 27 Mayıs o zamanlar gözümde devrim idi. Aradan on yıl geçti. 1971’de yine bir askeri yönetim geldi. Bu kez Deniz’ler ipe gitti.</span></p>

    <p class="duz" xml:lang="tr"><span class="duz1">Siyasal düşünce dünyanı yeni baştan gözden geçirmenin belki de bir başlangıcı olmuştu bu...</span></p>

    <p class="duz" xml:lang="tr"><span class="duz1">12 Mart idamlarına üzülmüş, tepki göstermiştim. Peki ya 27 Mayıs idamlarına niye kayıtsız kalmıştım?</span></p>

    <p class="duz" xml:lang="tr"><span class="duz1">Utanç verici bir çifte standart sayılmaz mı?</span></p>

    <p class="duz" xml:lang="tr"><span class="duz1">Yaşadığım bu sarsıntıyla birlikte kendi doğrularımı gitgide sorgulamaya başladım. Özellikle 1970’lerde bir özlemin kendi iç dünyamda tomurcuklandığını duyumsadım. Hoşgörü sahibi bireylerden oluşan bir çevrede, bir toplumda yaşamanın özlemini daha çok hissettim. Tartışma adabı nedir bilen, dediğim dedikçilik illetinden arınmış, kendi doğrularını sorgulayabilen...</span></p>

    <p class="duz" xml:lang="tr"><span class="duz1">Ya da kendi doğrularının sorgulanmasından rahatsızlık duymayan, yalnız kendi özgürlüğüne değil, kendisi gibi düşünmeyenlerin özgürlüğüne de sahip çıkmanın önemini kavrayabilen bireylerin oluşturduğu bir toplumda yaşamanın özlemini tadabilecek miydim?</span></p>

    <p class="duz" xml:lang="tr"><span class="duz1">Başka sorular da vardı, farkına varmaya başladığın... “Eğer çocuğumun üzerinde otorite kurabilmem ve söylediğimi yaptırabilmem ona tokat atmaktan geçiyorsa, ben bu otoriteden vazgeçiyorum, diyebilecek miyiz? Eğer kazanmanın yolu, çoluk çocuğun öldürülmesinden geçiyorsa ben kaybedeceğim, kaybetmek istiyorum, diyebilecek miyiz? İktidara gelmek falan değil, ‘Çocuklar öldürülmesin istiyoruz’ diyebilecek miyiz? Tıpkı işkence sorununda olduğu gibi, savunmasız insanların kurşuna dizilmesi, toplu katliam, farklı olmayı ve düşünmeyi kanla boğmak gibi eylemleri kim yaparsa yapsın, nefretle anılacak barbarlık gösterileridir, diye lanetleyebilecek miyiz?”<a class="calibre1" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz1">Yıllar geçtikçe hoşgörü düşüncesi mesafe kaydediyor. Farklılıklarımızla bir arada, birbirimize tahammül etmeyi öğrenerek yaşamaya başlıyoruz. Yaşanan acılar, olgunlaştırıyor. Okuduğum vakit beni etkileyen şu sözler, 27 Mayıs’ın darağacına gönderdiği Başbakan Adnan Menderes’in oğlu Aydın Menderes’e ait:</span></p>

    <p class="duz" xml:lang="tr"><span class="duz1">“Şu veya bu siyasal nedenle, mahkemeli, mahkemesiz, hayatını kaybetmiş olanların tamamının anısına bir anıt dikilebilir. Bunların içine Said Nursi’yi de, Ali Şükrü’yü de koyarız. Soldan da hayatını kaybetmiş olanların hepsini koyarız. Deniz Gezmiş’i de koyarız, başkasını da koyarız.”<a class="calibre1" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz1">1960’larda farklı bir zihniyet dünyasında yaşıyordum.</span></p>

    <p class="duz" xml:lang="tr"><span class="duz1">1960’ların Hasan Cemal’i keskindi. Aile arasında bazen “Keskin devrimci Haso!” diye alay konusu bile olurdu. Demokrasi kültüründen yoksundu Haso...</span></p>

    <p class="duz" xml:lang="tr"><span class="duz1">Keşke 1960’larda bana örneğin Karl Popper’ı öğretenler çıksaydı! Siyasal bilimler okudum. Ama bu büyük filozofla ancak 1980’lerde tanıştım.</span> <span class="italik-yaz">Açık Toplum ve Düşmanları</span> <span class="duz1">isimli kitabını ilk kez o zamanlar okudum.</span></p>

    <p class="duz" xml:lang="tr"><span class="duz1">Bir yerinde şöyle der:</span></p>

    <p class="duz" xml:lang="tr"><span class="duz1">“Akılcılığın, eleştirici düşüncelere kulak vermeye ve sınamalardan bir şeyler öğrenmeye hazır olmak tutumu olduğunu söyleyebiliriz. Bu, temelde ‘Ben haksız olabilirim ve sen haklı olabilirsin ve çaba göstererek belki doğruluğa daha yaklaşırız’ diyebilme tutumudur.”</span></p>

    <p class="duz" xml:lang="tr"><span class="duz1">Ben haksız olabilirim, sen haklı olabilirsin!</span></p>

    <p class="duz" xml:lang="tr"><span class="duz1">O zamanlar haksız olabileceğim aklımın köşesinden bile geçmezdi. Gerçek tekelimdeydi çünkü. En doğru olanı devrimciler bilirdi! Tarih devrimcilerden yanaydı! O yüzden devrimcilerin yanılması imkânsızdı.</span></p>

    <p class="duz" xml:lang="tr"><span class="duz1">Oysa aynı eserinde Karl Popper, “Bilim de yanılabilir, çünkü bilim bir insan ürünüdür” diyerek şunu ekler: “Daha önemlisi, bize düşüncenin görevinin şiddet ve savaş yoluyla değil de, eleştirici tartışmalar yoluyla devrimler yapmak olduğunu; yüce Batılı akılcılık geleneğimizin, savaşlarımızı kılıçlarla değil, kalemlerle yapmamızı gerektirdiğini gösterebilir.”</span></p>

    <p class="duz" xml:lang="tr"><span class="duz1">Oysa Haso sen, 1960’larda kalemin değil, kılıcın peşindeydin. Devrimin yolunu zorun, şiddetin açacağına inanıyordun.</span></p>

    <p class="duz" xml:lang="tr"><span class="duz1">Bu konuda prim Doğan Bey’di, Doğan Avcıoğlu...</span></p>

    <p class="duz" xml:lang="tr"><span class="duz1">Ama iktidara gelemediniz. 12 Mart’ta düşlerin sona erdi.</span></p>

    <p class="duz" xml:lang="tr"><span class="duz1">İktidarın başka namluların ucunda olduğunu anladım. 1971 sonrası, hayallerimize ne oldu diye kendime sormaya başladım.</span></p>

    <p class="duz-son-paragraf-2-xxx" xml:lang="tr"><span class="duz1">Bir rüyadan uyandın!</span></p>

    <div class="generated-style">
      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Erol Bilibik,</span> <span class="dipnot-italik">Cumhuriyet</span> <span class="dipnot">gazetesi, 10 mart 1996, s. 8.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Aydın Çubukçu,</span> <span class="dipnot-italik">SiyahBeyaz</span> <span class="dipnot">gazetesi, 11 mart 1996, s. 8.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Aydın Çubukçu,</span> <span class="dipnot-italik">Sokak</span> <span class="dipnot">dergisi, 28 ocak 1990.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Murat Belge,</span> <span class="dipnot-italik">Nokta</span> <span class="dipnot">dergisi, 15 kasım 1987, sayı 45, s. 54.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot-italik">Companero, The Life and Death of Che,</span> <span class="dipnot">Jorge G. Castaneda, Alfred A. Knopf, 1997, New York.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot-italik">Alexander Solzhenitsyn, A Century in His Life</span><span class="dipnot">, D.H. Thomas, Little, Brown and Company, Londra, 1998, s. 75.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot-italik">Yeni Hayat</span><span class="dipnot">, Orhan Pamuk, İletişim Yayınları, İstanbul, 1995, s. 242.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Tuğrul Eryılmaz,</span> <span class="dipnot-italik">ArtıHaber</span> <span class="dipnot">dergisi, mayıs 1998.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Gülay Göktürk,</span> <span class="dipnot-italik">Yeni Yüzyıl</span> <span class="dipnot">gazetesi, 7 mayıs 1998, s. 3.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Murat Belge’nin,</span> <span class="dipnot-italik">Birikim</span> <span class="dipnot">dergisinin ağustos 1995 sayısı, “Temmuzlar niçin bu kadar acımasız?” başlıklı yazısından.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Halit Çelenk, Onur Yayınları, İstanbul, 1986.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot-italik">Yeni Gündem</span> <span class="dipnot">dergisi, 8-14 mart 1987, yıl 3, sayı 53, s. 19.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">Oya Baydar’ın</span> <span class="dipnot-italik">Yeni Düşün</span> <span class="dipnot">dergisinin ağustos 1988 sayısında çıkan “Son romantikleri miydik sosyalizmin biz 60’lılar?” başlıklı uzun makalesinden, s. 4.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">Murat Belge,</span> <span class="dipnot-italik">Radikal</span> <span class="dipnot">gazetesi, 17 şubat 1998, s. 5.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Mehmet Barlas,</span> <span class="dipnot-italik">Sabah</span> <span class="dipnot">gazetesi, mayıs 1989’daki yazı dizisinden.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Taner Akçam,</span> <span class="dipnot-italik">Birikim</span> <span class="dipnot">dergisi, aralık 1992 sayısı, s. 20.</span></p>
      </div>

      <div class="generated-style">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Nuriye Akman’la söyleşi,</span> <span class="dipnot-italik">Hürriyet</span> <span class="dipnot">gazetesi, 18 ocak 1993, s. 26.</span></p>
      </div>
    </div>
  </div>
</body>
</html>