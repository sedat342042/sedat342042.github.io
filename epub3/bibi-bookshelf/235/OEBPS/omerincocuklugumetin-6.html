<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>omerincocuklugumetin-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="omerincocuklugumetin-6.html" xml:lang="tr-TR">
			<div class="story">
				<p class="e-anabaslik" id="toc_marker-4">BÖLÜM II</p>
				<p class="e-baslik" id="toc_marker-4-1">Varna’daki Günlerimiz</p>
				<p class="e-paragraf">Annem Varnalı olduğundan bir ara memleketine gitmek istedi. Dayımız Ahmet Ağa zaten ticaretle uğraştığı için daima İstanbul’a gelir giderdi. Geldiği zaman bizde misafir olurdu. Babam bir gün beni, ağabeyimi ve annemi dayıma emanet ederek Varna’ya gönderdi. O zaman ben yedi yaşındaymışım. Kırk gün kadar Varna’yı, bağları gezdikten sonra, yine dayımızla beraber İstanbul’a döndük.</p>
				<p class="e-paragraf">Varna’da bir Saraç Ömer Ağa vardı ki, gerçekten pek iyi bir adam olarak bilinirdi. Babam onunla sık sık haberleşirdi. Birbirlerine hediyeler gönderirlerdi. Varna’da bulunduğumuz esnada eşi olan hanım bizi çok kez evinde misafir edip ağırladı. Bu ev, bir yokuş üzerinde bulunduğundan memleketin Kumluk bölgesine bakardı. Ben zaten deniz seyahati gibi deniz seyrine de bayılırdım. Oradan körfezle karşıki dağları, bağları, Galata Burnu’yla açığını seyrederdim. Çok hoşuma gitmiş olmalı ki, İstanbul’a döndüğümüzde Varna’nın hayalimi meşgul eden taraflarından birisi de Ömer Ağa’nın evi olmuştu.</p>
				<p class="e-paragraf">Dayımın benden büyük olan oğlu Süleyman Efendi benimle çok ilgilenirdi. Çok iyi hatırlıyorum, bir gün yine bu eve davet edilmiştik. Gittik. Süleyman Efendi de oradaydı. Bahçede birçok ağaç olduğu gibi, bir de elma ağacı vardı. Ağacın olgunlaşan meyvelerini, evin önü açık sofasından düşürülebilirdik. Bu ağacın altında gezinmeye başladık. Bir ara Süleyman Efendi kayboldu. Meğer sofaya çıkmış. Ağacı sarsmaya başladı. Bir de baktım ki, elma ile karışık zerdali dökülüyor. Birdenbire elma ağacından zerdali dökülmesine bir anlam veremedim. Sonradan anladım ki, Süleyman Efendi ağacı salladığı sırada, beni daha çok sevindirmek için bir yandan da avuç avuç zerdali dökmüş. O manzara bana pek eğlenceli göründü. Hakikaten beni başka bir şekilde bundan daha fazla memnun etmek mümkün değildi.</p>
				<p class="e-paragraf">İstanbul’a dönüşümüzde bizim “Fındık” görünmedi. Birkaç gün geçti. Yine yok. Üzüldüm doğrusu. Annem kediyi aratmaya başladı. Çok şükür, bir gün bulundu. Ne kadar sevindim! Biz Varna’ya diye evden çıkıp gidince o da bari ben de gurbete çıkayım diyerek alıp başını gitmiş. Kendisini perişan bir hâlde bulduk. Birkaç gün bakıldı. Kendine geldi. Boynunu yine bir kırmızı kurdele ile süsledim.</p>
				<p class="e-baslik" id="toc_marker-4-2">Fıskiye</p>
				<p class="e-paragraf">Döndükten sonraki ilk günlerde, mahalle çocuklarından birkaçıyla ellerimizde birer el fıskiyesi, çeşmenin başına gittik. Yalaklardan su alarak öteye beriye doğru fışkırtıp oynamaya başladık. Kıztaşı tarafından bir ihtiyar adam göründü. Gele gele yanımıza kadar geldi. Başında yünlü bir başlık, onun üzerinde beyaz sarık. Arkasında da yine beyaz bir cübbe. Kamburu çıkmış bir ihtiyar yani. Birkaç adım ilerleyince arkadaşlarımdan biri fıskiyesini ihtiyarın kamburuna doğrulttu. “Yapma” demeye kalmadı, fıskiyeyi sıktı. İhtiyar hiddetle döndü. “Sizi gidi sizi!” dedikten sonra yerden taş almak için eğildi. Hepimiz birden kaçtık. Ben kaçarken sağ ayağımın topuğuna büyükçe bir taş indiğini hissettim. İhtiyar gittikten sonra yine çeşme başında birleştik. Fıskiyelerimizi yeniden doldurduk. Topuğum ağrıyordu. Arkadaşlarımdan birinin beline de daha büyük bir taş denk gelmişti. “Vay belim!” diye haykırdığını işittim. Asıl kabahat sahibi olan çocuğun başına hiçbir şey gelmemişti. Bir de beli ağrıyan arkadaş ile bana bakıp, gülmeye başlayınca biz sinirlendik. Beli ağrıyan arkadaş fıskiyesini çevirdi. Şiddetle haşarı çocuğun yüzüne sıktı. Ben de ona katıldım. Diğer çocuklar da bize uydular. Hep birden haşarının üzerine su yağdırmaya başladık. O da bize doğru bir iki el fıskiye sıktı ise de sırılsıklam oldu. Derken koşmaya başladı. Biz takip ettik. Birer fıskiye daha boşalttık. Kaçarken üstünden başından sular akmaktaydı. Evine girdi. Bizden kurtuldu. Biz zafer kazanmış bir kumandan gibi geriye döndük.</p>
				<p class="e-paragraf">Varna’ya gitmeden evvel, bizim sokaktan bir muhallebici geçerdi. Bazen ondan muhallebi alırdım. Döndükten sonra onu bir daha görmedim. Bir gün pencereden bakıyordum. Bir dilencinin geçmekte olduğunu fark ettim. Baktım, bizim muhallebici. Öyle bir duygulandım ki tarif edilmez. Anneme söyledim, “Sadaka ver oğlum!” diyerek, bana para verdi. İndim. Kapıyı açtım. Adamı çağırdım. Parayı avucuna koydum. Dua etti. Zavallı! Sonra bana galiba ağabeyim söylediydi. Zavallı muhallebici bir hastalığa yakalanmış. Zaten azıcık olan sermayesini bitirmiş. Bu hâle gelmiş.</p>
				<p class="e-baslik" id="toc_marker-4-3">Ayasofya’da Kayboluşum</p>
				<p class="e-paragraf">Babamın akrabalarından bir hanım, bizim eve gelmişti. Yanında bulunan benden büyük oğlu ile benden küçük kızı giyinmiş, kuşanmıştılar. Hanım bir yere misafirliğe gideceğinden bahsederek beni de alıp götürmek istediğini söyledi. Annem, “Babasından izinsiz nasıl olur?” yollu özürler dile getirdiyse de hanımın ısrarı üzerine beni göndermeye mecbur oldu. Ben de gezmeye gideceğim diye sevindim. Hanım, bayramlık elbisemi sandıktan çıkararak bana özenle giydirdi. Bir kadın, üç çocuk birlikte çıktık gittik. Ayasofya semtinde bir konağa girdik. Ev mükemmeldi. Kibar birinin konağı olduğu anlaşılıyordu. Bir yahut iki gece kaldıktan sonra bir gün ev sahibi, bizim hanımın oğulları, bir de ben sokağa çıktık. Bir hayli gezdik. Döneceğimiz sırada bir dükkânın önünde çağla bademi görerek bilmem kaç paralık almak istedim. Yanımdakiler azıcık beni bekledikten sonra yürümeye başladılar. Ben satıcıdan çağlayı alıp parasını verinceye kadar onlar hayli ilerlemişler.</p>
				<p class="e-paragraf">Süratle yürümeye başladım. Ama ileride tanıdık kimse göremiyordum. O zamana kadar Ayasofya semtini hiç görmemiştim. İçime bir korku düştü. Koşmaya başladım. Hangi sokağa saptıklarını bilmiyorum. Konağı bulamıyorum. Kendi kendime Saraçhanebaşı’nı bulacağıma bile ihtimal vermiyorum. Şimdi ne yapayım? Bir köşe başında ihtiyar bir kadına rastladım. Ağlayarak dedim ki:</p>
				<p class="e-paragraf">– Aman hanım teyzeciğim, beni anneme götür!.. Anneme!</p>
				<p class="e-paragraf">– Ben senin annenin nerede olduğunu ne bileyim!</p>
				<p class="e-paragraf">Daha çok ağlamaya başladım. Tekrar yalvardım. Kadın bu defa hiç cevap vermedi. İlerleyiverdi. Yine koşmaya başladım. Darca bir sokağa girdim. Baktım ki bizimkiler kol kola vermiş gidiyor. İçeriden birisi arkasına bakmaksızın “Ömer!” diye bağırıyor. Sonunda onlara yetiştim. Yine ağlaya ağlaya dedim ki:</p>
				<p class="e-paragraf">– Beni bıraktınız... Ben annemi isterim!</p>
				<p class="e-paragraf">– Bu akşam da buralıyız. Yarın gideceğiz, cevabını verdiler.</p>
				<p class="e-paragraf">O gece de konakta kaldık. Ertesi sabah erkence çıktık. Nerede ayrıldığımız hatırımda değil. Hanım kızıyla birlikte kendi evine doğru gitti. Biz bey ile Saraçhanebaşı’na geldik. Geçerken genç bir saraç beni gördüğü gibi dükkândan aşağı atladı. Kucağına alacakmış gibi tuttu.</p>
				<p class="e-paragraf">Meğer babam, annem beni çok merak etmişler. Benim kaybolduğum mahallede yayılmış. Babam bir gün eve gelirken mahalle çocuklarının, “Ömer kaybolmuş. Kayığa binmiş de denize düşmüş.” diye söyleştiklerini duymuş. Bütün bütün üzülmüş. Zaten bütün esnaflara “Bizim Ömer’i nerede görürseniz alın, bana getirin.” diye tembih etmiş. Beni tutan saraç doğruca babamın dükkânına götürdü. Babam beni görünce, “Vay Ömer’im!” diye yerinden kalktı. Hemen beni kucağına aldı.</p>
				<p class="e-paragraf">Biraz sonra elimden tuttu. Yavaş yavaş Fatih’e doğru çıktık. Meğer Ramazan’mış. Fatih meydanı kalabalıktı. Babam benim elime birçok yirmilik verdi. Orada durmakta olan fakirlere dağıtmamı söyledi. Birer ikişer hepsine dağıttım. Bir parça dolaştıktan sonra eve gittik. Annem babamdan da çok sevindi.</p>
				<p class="e-baslik" id="toc_marker-4-4">Merkez Efendi Hazretlerini Ziyaret Edişimiz</p>
				<p class="e-paragraf">Bir sefer de yine aynı hanımla Merkez Efendi Hazretlerini ziyarete gitmiştik. Aşağıda bir kafeslik vardır. Oraya indik. Bizi birisi karşıladı. Hanım ve yanında bulunan diğer kadınlar feracelerini çıkardılar. Biraz oturduktan sonra kalktılar. Görevli elindeki mumla öne düştü. Ancak bir kişinin geçebileceği kadar dar, gayet karanlık bir yola girdik. Önümde kadınlar olduğu gibi ardımda da vardı. Okuya okuya, ağır ağır ilerlemeye başladık. Önüm sıra mumun ışığı azıcık görünüyordu. Bir dönemeç geldi. Aydınlık, gözümün önünden kayboldu. Karanlıkta kaldım. Az kaldı çıldırıyordum. Bereket versin bir iki adım daha attıktan sonra ışık görünmeye, başladı. Vara vara kuyunun dibine vardık. Bunun içinde su azdır. Birçok ufak taş vardır. Biraz dua ettikten sonra döndük. Bu defa ben, görevlinin ardından ayrılmadım. Selâmetle çıktık... Garip hâller!</p>
				<p class="e-baslik" id="toc_marker-4-5">Karanlık Korkusu</p>
				<p class="e-paragraf">Karanlıktan pek sıkılırım. Bu hâl önceleri bende daha fazlaydı. Mehtapsız gecelerde ışıksız uyumak elimden gelir şeylerden değildi. Sait Paşa Hazretleriyle bundan sekiz dokuz sene önce bir akşamüstü Diyarbakır köylerinden birine inmiştik. Ocaklı bir yer odası gösterdiler. Oda ancak ufak bir pencereden ışık alabiliyordu.</p>
				<p class="e-paragraf">Paşa Hazretleri beni yanından ayırmak istemezdi. O geceyi orada birlikte geçirmemizi istedi. Ocağın bir tarafına kendi kır döşeğini yaptırdı. Diğer köşesine de ben kendi pırtımı yerleştirdim. Paşa Hazretleri uyumak üzere yattı. Yorgunduk. Benim bir çantam vardı ki, içinde bulunan şeylerin en önemlileri mum ve kibritti. Hâlimi bilmez miyim? Karanlıkta kalmak istemem. Bu çantada iki de ufak kitap bulunurdu. Bütün bütün kitapsız vakit geçirmek istemezdim.</p>
				<p class="e-paragraf">Bizim çantanın mumunu yaktım. Kitaplarımın birini okumaya başladım. Bir hayli okuduktan sonra epeyce yorulduğumu anladım. Mumu söndürünce odanın ne hâl alacağını düşündüm. Kitabımı çantanın içine, kibritleri de mumun yanına koydum, azıcık yattım. Kendi kendime, “Neredeyiz?” dedim. Birkaç saniye sonra mumu söndürdüm. Ortalığı karanlık kapladı. Kalktım, bahsettiğim pencereye doğru baktım.</p>
				<p class="e-paragraf">Uyumuşum. Bilmem ne kadar zaman sonra uyandım. Paşa Hazretleri uyuyordu. Kendimi öyle bir karanlık içinde görünce bana bir fenalık geldi. Hemen hazırladığım kibriti buldum. Çaktım, çaktım yanmaz. Derken kibrit tükendi. Mumu yakamadım. Hemen ayağa kalktım. Söylenerek kendimi odanın ortasına attım. Meğer orada bir sandık varmış. Onun üzerine denk geldim. Meydana gelen patırtıdan Paşa Hazretleri uyandı. Ne istediğimi sordu. Pek doğal olarak cevap verdim:</p>
				<p class="e-paragraf">– Aydınlık istiyorum efendim, aydınlık!</p>
				<p class="e-paragraf">– Niçin böyle yapıyorsun? Yatsana!</p>
				<p class="e-paragraf">Ben daha da sıkılmaya başladım. Emekleyerek gittim. Odanın açık bıraktığımız kapısını buldum. Kendimi dışarı attım. Azıcık durdum. Bir tarafta aydınlık gördüm. Oraya doğru yürüdüm. Biraz gittikten sonra kendimi, geniş bir ahır içinde buldum. Sekiz on kadar hayvan otlamakla meşguldü. Bir kandil de batıp çıkıyordu. Bu kandilin yanına kadar gittim. Ahır, bizim yattığımız odadan çok daha iyiydi. Paşa Hazretlerinin ağaları sesimi duymuşlar, bir mum yakıp getirdiler. Neyse uzatmayayım. Yine gittim, yattım.</p>
				<p class="e-baslik" id="toc_marker-4-6">Babamın Vefatı</p>
				<p class="e-paragraf">Babam kurban bayramının ilk günü sabahleyin namazdan döndükten sonra kendisiyle annem için alınmış iki kurbandan birini kesti. Dinlenir gibi biraz durdu. Diğerini kesmeden vücudunda bir hâlsizlik hissetmekte olduğunu söyleyerek yukarı çıkıp minderin üzerine uzandı. Meğer hummaya yakalanmış. Döşeğe yatmaya mecbur oldu. Doktorlar geldi. Tedavi etmeye çalıştılar ama bir faydası olmadı. On bir gün sonra vefat etti. Edirnekapı’nın dışındaki mezarlığa defnedildi.</p>
				<p class="e-paragraf">Keyifsizliği esnasında bir gün beni döşeğinin yanına çağırdı. Eliyle yanağımı okşadı. Sonra bir kolumu dirseğime kadar sıvadı. Dikkatle baktı. Yanımızda bulunan anneme:</p>
				<p class="e-paragraf">– Ne kadar zayıf, dedi.</p>
				<p class="e-paragraf">Annem, “Çocuk.” cevabını verdi. O yakışıklı yüz sapsarı olmuştu. Gözlerinin beyazında da sarılık görülüyordu. Birdenbire başının ucunda asılı bulunan büyük kamayı istedi. Annem kalktı, getirdi, verdi. Peder sol eliyle kının aşağı tarafından tutarak sağ eliyle kamayı güçlük çekerek sıyırdı. Biz, seyrediyorduk. Kamayı havaya doğru kaldırarak bir parça oynattı. “Ben şehit olmak isterdim!” dedi. Annem ağlamaya başladı. Ben de ağlayarak kalktım. Aşağı indim. O bayram dayımız İstanbul’da bulunuyordu. Babam, vefatından bir gün evvel dayımızı yanına çağırarak kimlerde ne kadar alacağı olduğunu, hatta yukarıda anlattığım marangoz kalfasına kaç kuruş vereceği bulunduğunu söyledikten sonra şöyle vasiyet etti:</p>
				<p class="e-paragraf">– Beni vefat ettiğim zaman Edirnekapı’nın dışındaki mezarlığa götürün. Annem ile anneannemin kabirleri oradadır. Beni de onların yanına defnedin... Vücudum ağırcadır. Götürenler zahmet çekerler. Kuvvetli arkadaşlarımı çağırın. Onlar beni götürüverirler. Sen de bulunursun... Oğullarımla kardeşini al, Varna’ya götür. Birlikte oturun. Onlar burada kendilerini idare edemezler. Ev ile dükkânı kiraya verirsiniz. Oğullarıma babalık et. Senden başka kimseleri yoktur.</p>
				<p class="e-paragraf">Kendisi hastayken dahi beni yine okula gönderirdi. Bir gün erkenden okula gitmiştim. Yemek için öğle vakti eve geldim. Sokağın köşesini dolaşınca bizim kapının önünde bir kalabalık gördüm. Telâş ile ilerledim. Yaklaşınca kalabalığın arasından hayal meyal babamın tabutunu gördüm. Kapının önündeki yüksek yere koyulmuştu. Dünyaya geleli öyle büyük bir acısı hissetmedim. Feryada başladığım sırada karşıki evin kapısı açıldı. Aralıktan bir kadın göründü.</p>
				<p class="e-paragraf">– Buraya gel oğlum, buraya gel, dedi.</p>
				<p class="e-paragraf">Gittim. Beni aldı, yukarı götürdü. Bu ev üç katlıydı. İkinci katında sokağa bakan bir odaya çıktık. Orada bulunanlarla beraber pencerelerden baktık. Tabutu götürüyorlardı. Şimdiye kadar öyle bir manzara görmedim. Gözümün önünden gitmiyor! Tabut köşe başını dolaşıncaya kadar ağladım, ağladım. Ah babacığım! Şimdi kendi kendime diyorum ki: “Oradan beni baktırmamalı idiler. Maksatları beni avutmak değil miydi?” Ama yine de bu komşumuza minnettarım. Tabuta doğru biraz daha ilerlemiş olsaydım belki daha fena bir hâle gelirdim. Sonra beni evin arka tarafına götürdüler. Oradan bir parça deniz görünüyordu. “Ömer, hele bak, kayıklar nasıl geçiyor!” yollu sözlerle yüreğime su serpmeye çalıştılar. O geceyi bizim evde nasıl geçirdiğimizi anlatmaya çalışmak faydasızdır. Bir iki ay sonra evin üst katını kiraya verdik.</p>
				<p class="e-baslik" id="toc_marker-4-7">Kiracımızın Ziyaretçisi</p>
				<p class="e-paragraf">Kiracımız, terbiyeli bir hanımdı. Ben okula devam ediyordum. Bir gün yine öğle vakti okuldan eve gelirken, çeşmenin üst tarafındaki evin kapısının önünde uzun boylu bir kadın gördüm. Cumbadan diğer bir kadın ona hitaben, “İşte çocuk gidiyor hanım! Sizi götürsün.” dedi. Sonra da bana, “Oğlum, bu hanımı al da size götür.” dedikten sonra kadın yanıma takıldı. Beraber eve geldik. Bizim kiracıyı arıyormuş. Hâlbuki o vakit kiracı evde değilmiş. Birlikte içeri girdik. Evde yalnız annem vardı. Yukarı çıktık. Kadın sofanın kenarına oturdu. Anneme, kiracı hakkında sorular sormaya başladı. Bir taraftan da ayağıyla tahta döşemeye vurarak ahenk tutuyordu. Annem bu kadının deli bir şey olduğunu anlayarak, “Hanım! Onlar şimdi bizde oturmuyorlar. Şurada başka bir eve taşındılar. Çocuk size gösteriversin.” dedi. Bunu duyunca canım sıkıldı çünkü acıkmıştım. Annem bana gizlice işaret etti. Hemen kadının önüne düştüm.</p>
				<p class="e-paragraf">Kapıdan çıktık. Yukarıda anlattığım Nurettin Dergâhı’na doğru gitmeye başladık. Dergâha yakın bir çıkmaz sokak vardı. Bu sokağın başından bakılınca sonunda iki ev kapısı görülür. Sokağın başına gelince ben durdum. Kadın da durdu. “Burada mı?” dedi. Ben kolumu uzatarak parmağımla, “İşte şu!” diye, dipteki kapılardan solda olanı gösterdim. Bizim kiracı orada mıydı? Ne gezer! Kadın sokağın içine girip de ilerlemeye başlayınca ben hemen oradan dönerek süratle eve geldim. Annemle sofraya oturduk. Kadına hangi evi gösterdiğimi sordu. Tarif ettim.</p>
				<p class="e-paragraf">– Aferin oğlum! Sokağın başından da dönüverdin öyle mi?</p>
				<p class="e-paragraf">– Ben ondan korktum. Gözlerine baksanıza bir kere!</p>
				<p class="e-paragraf">– Öyle ise onu buraya niçin getirdin? Hiç adam bilmediği deli bir kadını kapıdan içeri sokar mı?</p>
				<p class="e-paragraf">– Ben ne bileyim? Çeşmenin üstündeki hanım “Götür.” dedi.</p>
				<p class="e-paragraf">– Sakın bir daha böyle bir şey yapma! Ya evden çıkmasaydı! Ağabeyin de burada yok! Ne yapardık?</p>
				<p class="e-paragraf">– Bir daha yapmam anneciğim!.. Ben onu gönderdim gitti.</p>
				<p class="e-paragraf">Bu esnada kapı şiddetle çalınmaya başladı. Annem kalktı, köşe penceresinden baktı. Dönerek bana dedi ki:</p>
				<p class="e-paragraf">– Kadın yine gelmiş! Şimdi ne yapalım oğlum?</p>
				<p class="e-paragraf">Kadın durmadan kapıyı çalıyordu. Ben de kalktım, annemin yanına giderek baktım. Kadın kendi kendine söylenmeye başladı. Derken kapıyı tekmelemeye de başlamasın mı? Kapı zıngırdadıkça biz de titriyorduk. Bir kere pencereye doğru baktı. Biz hemen çekildik. Yine söylenerek çekildi gitti. Bu büyük bir tehlikeydi.</p>
				<p class="e-paragraf">Son olarak şunu söyleyeyim. Babamın Allah’a kavuşmasından bir sene sonra vasiyeti üzerine dayım bizi aldı, Varna’ya götürdü. Daha sonra kaderimizde varmış ki yine İstanbul’a geldik.</p>
				<p class="e-paragraf">Bütün bu hatıraları niçin yazdığımı sorsalar belki de hiçbir cevap vermeye gerek duymam. Bilmiyorum, arzu ettim, yazdım. Diyelim ki, bu da bir çeşit çocukluktur.</p>
			</div>
		</div>
	</body>
</html>