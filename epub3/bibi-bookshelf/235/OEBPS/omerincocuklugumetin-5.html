<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>omerincocuklugumetin-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="omerincocuklugumetin-5.html" xml:lang="tr-TR">
			<div class="story">
				<p class="e-anabaslik" id="toc_marker-2">ÖMER’İN ÇOCUKLUĞU</p>
				<p class="e-anabaslik" id="toc_marker-3">BÖLÜM I</p>
				<p class="e-baslik" id="toc_marker-3-1">Saraçhanebaşı Yokuşu</p>
				<p class="e-paragraf">Bizim Ömer’in söylediğine bakılırsa, Kıztaşı dört yol ağzından Sofular’a doğru, mezarlığı sağınıza alarak yürüyünce az ileride bir çeşmeye rastlarsınız. Bu çeşme, mahalleliyi bunca zamandır diğer uzak çeşmelerden faydalanmak zorunda bırakmadığı için gururlanmış gibi dimdik durmaktadır. Çeşmenin hemen karşısında hayli uzun bir sokak görülür. İşte bu sokak, Nurettin Dergâhları’ndan birinde son bulur.</p>
				<p class="e-paragraf">Dergâhın sol tarafındaki eğimli yoldan ilerleyecek olan kişi; kendini uzunluğu ötekinden fazla olan Çelebi Sokağı’nda bulur. Bu sokağın sonundaki taş mektebin önünden sola dönülünce görülecek yokuş Saraçhanebaşı’na çıkar. </p>
				<p class="e-paragraf">Bir gün o yokuştan iniyordum. En çok sevdiğim uzun hırkam üstümdeydi. Bu hırkayı, dört tane cebi olduğu için pek severdim. Cepler yemiş ve ufak tefek oyuncak koymaya çok elverişliydi. Diğer hırkalarımda ikiden fazla cep bulunmazdı. Giyme sırası dört cepli hırkaya gelince yüzüm gülerdi. O kadar sevinirdim ki hemen ellerimle hırkanın göğsüme gelen iki tarafını okşamaya ve “Oh! Oh!” diye diye odanın içinde dans ederek dönüp dolanmaya başlardım.</p>
				<p class="e-paragraf">Neyse, ine ine okulun hizasına geldim. Bir iki adım daha atarak, eve gitmek üzere Çelebi Sokağı’na saptım. Birdenbire karşıma kuyruğu kesik bir köpek çıktı. Havlayarak üzerime atladı. Beni mektebin duvarına sıkıştırdı. Pençelerini göğsüme doğru atmaya kalkıştı. Ben ağlayıp haykırmaya başladım. Bir taraftan da kendimi kurtarmaya çalışıyordum. Şaşırmıştım. Kimden yardım isteyeyim? Sokakta köpekle benden başka kimse yok. Caddeden de geçen bulunmuyor. Besbelli feryadım işitilmiş. Okulun karşısındaki konağın alt katında bir pencereden iri bıyıklı bir adamın başı göründü. Bir yahut iki kere “Hoşt!” dedi. Köpek benimle uğraşmaya devam ediyordu. Nasılsa bir ara önünden gizlice kaçmaya çalıştım. Arkamdan yetişti. Omuzlarıma doğru sıçradığını hissettim. Feryadı arttırdım. Pencereden bakan adam, bir kere daha “Hoşt!” diye bağırdı. Hayvanın pençeleri sırtımdan sıyrılarak indi. Korkudan arkama dönüp bakamıyordum. Sesim de kesilmişti. Hem ağlıyor, hem koşuyordum. “Kurtuldum!” diyecek kadar koştuktan sonra, soluk soluğa durdum. Arkama baktım. Köpekten eser yok. Bir parça kendime geldim. Köpeğin bir şey yapıp yapmadığını anlamak için sağ elimi sevgili hırkamın ensesine doğru uzattım. Ense yok! Meğer köpek hırkanın yakasından tuttuğu gibi eteğine üç dört parmak kalıncaya kadar yırtmış. Hırkayı sırtımdan çıkardım. Zavallının hâline baktım. Gözlerimden yeniden yaşlar boşandı. Ne hüzünlü manzara! Ne büyük keder!</p>
				<p class="e-paragraf">Hırka, koltuğumun altında, eve ulaştığım zaman ağladığım için içimi çekmekteydim. Annem beni o hâlde görünce telâşla:</p>
				<p class="e-paragraf">– Sana ne oldu oğlum! Ne ağlıyorsun. Hırkanı niye çıkardın? Vah vah! Nedir bakayım söyle, demeye başladı.</p>
				<p class="e-paragraf">Hırkayı koltuğumun altından aldığı sırada, dedim ki:</p>
				<p class="e-paragraf">– Köşe başında kuyruksuz bir köpekle karşılaştım da... Üzerime atıldı.</p>
				<p class="e-paragraf">Annem, daha fazla üzüntülü görünerek beni kucakladı, işte asıl o vakit ağlamaya başladım. Felakete uğramış bir insanı en fazla dert ortağı ağlatır.</p>
				<p class="e-paragraf">Bu olay bana o köşe başını hiç unutturmaz. Şu adama ne dersiniz? İnsaniyetli adam değil miymiş? Susmadı... İnsaniyetsiz adam değil miymiş? Yardıma koşmadı. Behey adam! Gözünün önünde bir köpek zavallı bir çocuğu paralamaya çalışıyor. O köpeğin kuduz olma ihtimali de var. Çocuk ağlıyor, feryat ediyor, yardım istiyor. Ortada zavallıyı kurtaracak kimse yok. Sen pencereden “Hoşt!” demekle yetiniyorsun. İnsan değil misin? O, sana göre belki köpek yavrusu kadar değeri olmayan çocuğun bir gün olup seni sorguya çekeceğini düşünecek kadar da mı beynin yok? Korkma! İsmini bilsem de yazmam. Senin beni koruduğun kadar ben de seni koruyabilirim... Şurasını da söyleyeyim: Sen o zaman bana gerçekten insanca bir yardımda bulunmuş olsaydın, ben seni şimdi böyle mi yazardım? Bilmem bu azarlamada haksız mıyım? Ah! İnsan böyle gafil olmasa da daima herkese iyilik etse ne kadar kazanacak!</p>
				<p class="e-paragraf">Yine bir gün eve dönerken Saraçhanebaşı’ndan Kıztaşı’na giden sokakta birtakım yük hayvanlarına rastlayarak duvar dibine varmıştım. Yanımda kır sakallı bir kişi göründü. Elimden tuttu. “Korkma oğlum!” diyerek vücuduyla beni korudu. Hayvanlar geçtikten sonra gülümseyerek “Haydi, şimdi git oğlum!” dedi. Büyük bir ihtimalle o kişi ölmüştür, fakat iyiliği benim gönlümde yaşıyor.</p>
				<p class="e-baslik" id="toc_marker-3-2">Babam</p>
				<p class="e-paragraf">Babam kırk altı yaşındayken öldüğünde ben tahminen sekiz yaşındaydım. Görüntüsü hâlâ gözümün önündedir: Orta boylu, geniş omuzlu, sağlam yapılı, büyükçe başlı, yuvarlak yüzlü, kalınca kara kaşlı, ela gözlü, irice kara bıyıklı, beyaz tenli, heybetli yüzlü...</p>
				<p class="e-paragraf">Başına giydiği büyük Tunus fesinin üzerine büyükçe bir başörtü sarardı. Geniş göğsünü zar zor kaplayabilen sırma işlemeli yün yelekteki düğmelerin büyük çoğunluğu, yaz kış açık bulunurdu. Yeleğinin üzerindeki yün elbisesinin kolları biraz kısaydı. İri, dolgun bilekleri daima göze çarpardı. Belinde en güzelinden, tabanı beyaz çiçekli bir İran şalı görülürdü. Bunun sarı zeminli bir eşi de omzunda yahut kolunda bulunurdu. Bunu çoğunlukla mendil olarak kullanırdı. Belindeki şalın içinde gizli olan korunaklı, iri “Corci Piryol” saatin sırma örme işlemeli, ortası düğmeli zincirini, yeleğin üst kısmındaki düğmelerin birine iliştiriverirdi. Dizlerinden bir parça aşağı inmekte olan yün şalvarın alt taraflarını beyaz tozluklar örterdi. Üzerinde eski değil, rengi değişmiş bir şey bile bulunmazdı. Pek yakışıklı, dolgun vücutlu bir Osmanlı adamıydı. Bununla beraber şişman denilecek durumda da değildi. İstanbul’da doğmuş büyümüştü, fakat bilmeyenler onu İstanbullu zannetmezlerdi. Saraçhane halkından Ali Bey’i tanıyanlar az değildi.</p>
				<p class="e-paragraf">Ahlâkına dair birkaç söz söyleyeyim: Terbiyeli bir Müslüman aile içinde yetişmiş, güzel yaratılışlı bir adamın kalbi, duyguları nasıl olur? Babamın kalbi, duyguları da öyleydi. Kimseye fenalık etmemiş ama pek çok kimseye iyilik etmişti. Doğruluk, mertlik, kendisine babası Ahmet Ağa’dan kalmıştı. Biraz sinirli görünürdü, fakat yersiz sinirlenmezdi. Öfkesini ayağa kaldıran şeyler mutlaka İslam terbiyesine ve insanlığa yakışmayacak şeylerdi. Yüreği aile sevgisiyle dopdolu olmakla beraber hiçbir zaman şımartıcı davranışlarda bulunmadığından ev halkı onun korku, saygı ve hayranlık uyandıran etkisi altında bulunurdu. Bu etki dövüp sövmek gibi sebeplerden ötürü oluşmamıştı. Babamın hâlinden doğal bir şekilde meydana gelmişti. Dünyada kimseye muhtaç olmamak kadar büyük bir mutluluk olamayacağına inandığından, işleriyle meşgul olmayı pek severdi.</p>
				<p class="e-paragraf">Oturduğumuz evden başka, bir de Saraçhanebaşı’nda ufak bir dükkâna sahipti. Kendi dükkânında at malzemeleri satardı. Sabahleyin erkenden dükkânına gider, akşamüstü doğruca evine dönerdi. Ömründe içki içmemişti. Günde, bir iki kere tütün içerdi ama ona da aşırı düşkünlüğü yoktu. Hatta bazen tütün kesesini dükkânda unuturdu. Evde zaten tütün bulunmadığından o gece içmeyiverirdi.</p>
				<p class="e-paragraf">Kazancı bizimki gibi bir iki ev daha geçindirebilecek seviyede olsa da daha büyük bir ev almak, hizmetçi tutmak gibi düşüncelere kapılmazdı. “Bu evi kendim yaptırdım. Severim. Kalabalığımız yok. Bize yetip gidiyor. Dükkân da kendi malımız. Çalışıp kazanıyoruz. Güzel güzel geçiniyoruz. Cenab-ı Hakk’a şükredelim. Bize verdiği nimetlerin kıymetini bilelim... İçimizde yabancı bulunmasın. Hizmetçi derdi çekilmez. Kendi işinizi kendiniz görün. Allah yardım eder. Merak etmeyin. Hizmetçili evlerde bu saadet bulunmaz!” derdi... Evine o kadar güzel bakardı ki gören, bilen aileler özenir; “Keşke bizim de böyle bir babamız olsa!” derlerdi. Her şeyin iyisinden satın almaya meraklı olduğundan, evde her türlü ihtiyacın en güzeli bulunurdu. Biz çocukların isteyebileceği yemişin türlü çeşitleri de dolaplarda dururdu.</p>
				<p class="e-paragraf">Pirinç, yağ gibi şeyleri daima toptan alırdı. Fakat komşulardan bazılarının dikkatini çekmemek için bunları eve akşamdan sonra getirtirdi... O küçük ev, bir büyük mutluluk yeri gibiydi. Orada insan gerçekten mutlu olurdu. Fakat sahibinin rızasına ters harekette bulunmamak şartıyla... Meselâ, kendisinin izni olmaksızın komşuya gitmek mümkün değildi...</p>
				<p class="e-paragraf">Babam, değeri sayılacak adamlarla karşılaştırılamayacak bir derecede dünyanın hâlini bilen bir kişiydi. Ne boş şeylerle uğraşır, ne de uğraşanları severdi. Zamanını faydalı işlerde kullanmak isterdi. Geceleri gerekmedikçe bir yere gitmek âdeti değildi. Bununla beraber bir yerde yangın olsa, o tarafta bildiği bir kişi var ise mesafe ne kadar uzak olursa olsun hemen giyinir, çıkar, yardıma koşardı. Bu davranış, yiğitler arasında öteden beri âdetmiş.</p>
				<p class="e-paragraf">Hatırlarım. Bir kış gecesi yatmış uyumuştuk. Bir ara sokaktan bekçi geçti. Bilmem hangi tarafta yangın olduğunu haber veriyordu. Yatağın içinde gözlerimi açtım. Babamın aceleyle giyinmekte olduğunu gördüm. Ağabeyim de uyanmıştı. Annem, “Çıkmasanız iyi olmaz mı? Baksanıza pencerelere, kafeslere!” dedi. Meğer o tarafta babamın dostlarından birinin evi varmış. Pencereler, kafesler baştanbaşa kar ile örtülüydü. Ben korkmaya başladım. Ağabeyim benden on yaş kadar büyük olduğundan onun yüzünde pek de korku belirtisi görülmüyordu. Babam annemin yaktığı ışığı alarak aşağı indi. Biz daha önce ayağa kalkmıştık. Babam sokak kapısını kapadığı sırada biz annemle beraber köşe penceresine koştuk. Annem camı açtı. Kafes tek parça kar hâlindeydi. Kafesi sarstı. Karın büyük bir kısmı döküldü. Babamın ışıkla gitmekte olduğunu gördük... Babam dönmedikçe tekrar yatmak olur mu? Aradan ne kadar zaman geçtiğini bilmiyorum. Döndü. Karşıladık. Üstü başı kar içindeydi. Üstelik bıyıkları da buz tutmuştu. Kendisi o zaman gözüme pek büyük göründü.</p>
				<p class="e-paragraf">Genellikle, geceleri bile dükkânın işleriyle meşgul olurdu. Dostları bunu bildiklerinden pek nadir ziyarette bulunurlardı. Mahalledeki arkadaşlarından Behçet Beyefendi, bazı geceler babamla sohbet etmeye gelirdi. Behçet Bey edip, zarif, ne dediğini bilen bir insandı. Babam kendisini pek severdi. Böyle insanlara “baba dostu” derler. Babaları vefat etmiş çocuklar, bunları garip bir hisle severler. Amca bilirler.</p>
				<p class="e-baslik" id="toc_marker-3-3">Amcam</p>
				<p class="e-paragraf">Bizim bir de gerçek amcamız vardı. Bursa’da yaşardı. Ara sıra İstanbul’a gelir, bizde misafir olurdu. Ailenin büyüğüydü. Bir gün yine gelmişti. Bir gece, babamla birlikte miydi değil miydi bilemiyorum, bir yere gitmesi gerekti. Amcam beni daima över, akşamları geldikçe de bana yemiş getirirdi. Bütün bunlar amcamı daha da fazla sevmemi sağlıyordu. Ona elimden geldiği kadar hizmet etmek isterdim. O gece feneri yakarak amcamın ayakkabılarını çevirmek üzere merdivenin altına indim. Ben bu işle uğraşmaktayken amcam da odanın kapısından çıkmış. Feneri çarpık tutmuş olmalıyım ki birdenbire tutuştu. Amcam “At elinden oğlum, at!” diyerek yanıma koştu. Beni kucağına aldı. O yetişinceye kadar ben feneri fırlatmıştım. “Korkma arslanım, korkma!” diyordu. Yukarıdan bir şamdan tuttular. Benzim uçmuş gitmiş. Amcam yüzüme bakarak kahkahayla gülmeye başladı. Ve beni yatıştırmak için birçok söz söyledi. Bir yandan da gülüyordu. Bense hizmet edeyim derken kabahat işlemiş olduğumdan kendisinin yüzüne bakmaya bile cesaret edemiyordum. Beni kucağından indirmiş olsaydı hemen annemin yanına kaçacağımdan şüphe yoktu.</p>
				<p class="e-paragraf">Amcamız Mehmet Tahir biraz babama benzerdi. İstanbul’da birçok işe girip çıktıktan sonra Bursa’ya giderek orada kalmış. Burada bulunduğu sıralarda şundan bundan aldığı borçların çoğunu babam ödemiş. İşte babam bu yönüyle amcamdan ayrılırdı. Çünkü babamın ölümünden sonra, bin kuruş alacağı, altmış kuruş kadar vereceği çıkmıştı.</p>
				<p class="e-paragraf">Babam vefat edeli bir hafta kadar olmuştu. Bir sabah marangoz kıyafetli bir Hıristiyan, evin kapısını çalıyordu. “Ne var?” denildi. Üzüntülü bir tavırla altmış kuruş alacağı olduğunu söyledi. Derhâl parasını vererek “Hakkını helâl et!” dediler. Adamcağızın gözleri doldu. Babamın pek çok iyiliğini gördüğünü itiraf etti. “Helâl olsun!” diyerek gitti. Birdenbire annemin gözlerinden yaş boşandı. Ağabeyimle bende zaten herkesten çok ağlama eğilimi vardı. Bir süre birlikte ağlaştık. Bir de annem “Ah benim yetim kalan evlâdım!” diye beni tutup bağrına basmasın mı? Bütün bütün bittim. İşte o zaman üçümüz birden öyle bir ağlaştık ki, Allah’la bizden başka hiç kimsenin göremediği bu manzara Allah’ın merhametine vesile olmuştur diye düşünürüm.</p>
				<p class="e-baslik" id="toc_marker-3-4">Babaannemin Asası</p>
				<p class="e-paragraf">Babaannem benim doğumumdan bir ay kadar önce vefat etmiş. Babaannemin kullandığı beyazlı mavili alaca bir asa evin altında bir köşede dayalı dururdu. Ben bunu bazen “Kadın ninemin değneği!” diye oradan alarak omuzlar, asker gibi oynardım. Bir gün annesi mahalle çocuklarından Nail’i bizim eve getirmişti. Kadınlar konuşmaya başladılar. Benden büyük olan Nail ve ben, ninemin değneğini yerinden aldıktan sonra bahçeye çıktık. Bilmem nasıl olmuş, ben asayı Nail’in başına indirmişim. Çocuk ellerini başına götürdü. Ağlayarak feryat etmeye başladı. Bana bir korku geldi. Asayı elimden bırakıverdim. Şaşkın şaşkın bakarken annemlerin bahçe merdiveninden çıkmakta olduklarını gördüm. Bütün bütün korktum. Nail’in alnından kan akmaktaydı. Annesi meraklandı. Dargın dargın yüzüme baktı. “Ah! Ah!” diyerek oğlunun başından fesini çıkardı. Bir de baktık ki, asanın indiği yer yumurta gibi şişmiş. Anlayın artık ninemin değneğindeki dehşeti! Kızılcık sopası mıymış neymiş! Annem beni iyice azarladıktan sonra, şiddetle kolumdan tutarak aşağı doğru çekip götürdü. Galiba kulağımı da çekti. Ben de ağlamaya başladım. Biz önde, annesiyle Nail ise geride. Anneler ha bire söylenir, biz ağlarız. Bu şekilde merdivenlerden aşağı indik.</p>
				<p class="e-paragraf">Ertesi gün asayı aradım. Ama nafile. Yerinde bulamadım. Anneme sormak işime gelmezdi tabiî. “Yine kimin başını yaracaksın!” diye çıkışacağını biliyordum. Birkaç gün merakta kaldım. Nihayet asanın kırılıp ateşe atılmış olduğunu öğrendim. Yani böylelikle benim güzel asam yakılacak odun oluverdi. Ben de ibret aldım. Bir daha kesinlikle böyle hareketlerde bulunmadım.</p>
				<p class="e-baslik" id="toc_marker-3-5">Evcil Hayvan Besleme Merakım</p>
				<p class="e-paragraf">Bahçemizde zavallı bir mezarcık vardı. Sahibini oraya kendi ellerimle gömmüştüm. Mezarın sahibi bir ispinoz kuşcağızıydı. Zavallıyı bir müddet kafeste beslemiştim. Pek sevimliydi. Bir gün kafesin içinde tüylerini kabartmakta olduğunu fark ettim. Ertesi sabah bizim ispinozu kafeste cansız buldum. Üzülerek alıp bahçeye götürdüm. Gömdükten sonra da mezarının başına bir taş dikiverdim.</p>
				<p class="e-paragraf">Babamın koç, koyun beslemek merakı olduğundan, bahçe duvarlarımız baştan başa asma yapraklarıyla süslüydü. Ancak bahçede bir kiraz ağacıyla iki yahut üç vişne fidanından başka bir şeycik bulunmazdı. Babam mevsimi gelince bahçeye arpa ekerdi. Bir gün tek başıma bahçeye çıktım. Ekilen arpa bir karış kadar boy atmış, bahçemizi güzelleştirmişti. Zevkle bahçeyi seyrederken aşağıdan ağabeyimin sesini işittim:</p>
				<p class="e-paragraf">– Ömer! Bak bu keçi yavrusuna! Ne kadar güzel!</p>
				<p class="e-paragraf">– Küçük mü ağabey, dedikten sonra merdivenden aceleyle inmeye başladım. Tam bu sırada ağabeyim, kucağında parlak siyah tüylü bir oğlakla:</p>
				<p class="e-paragraf">– İnme! İnme! İşte getiriyorum, dedi.</p>
				<p class="e-paragraf">Bende bir sevinç, bir sevinç!</p>
				<p class="e-paragraf">– Bunu nerede buldun ağabey?</p>
				<p class="e-paragraf">– Varna’dan dayım yollamış. Bir tavukçu dükkâna getirdi. Babam da bana “Al şunu, eve götürüver!” dedi.</p>
				<p class="e-paragraf">– Bana mı yollamış?</p>
				<p class="e-paragraf">– Sana ya! Ben oğlağı ne yapayım?</p>
				<p class="e-paragraf">– Kuzum! Ağabeyciğim, benim kucağıma ver!</p>
				<p class="e-paragraf">– Sen kaldıramazsın.</p>
				<p class="e-paragraf">Ağabeyim son cümleyi söyler söylemez oğlağı arpalığın içine doğru salıverdi. Ben hemen koştum, oğlağı sevmeye bağladım. Yavrucuk azıcık otladıktan sonra yeşilliğin içinde yan üstü yatıverdi. Yorulmuş muydu yoksa orası hoşuna mı gitmişti, anlayamadım. Oğlak kadar tatlı hayvan pek az bulunur. Duruşu, bakışı bir hoşuma gitti ki tarif edemem. Hemen ben de yanına yatarak tekrar onu sevmeye başladım. Bu unutulur şeylerden midir? O şirin hayvancağız bana nice günler arkadaş oldu.</p>
				<p class="e-paragraf">Babam her sene bize, bir yahut iki kuzu alırdı. Bunları ağabeyimle kendimize alıştırır, arkamız sıra gezdirirdik. Ancak hiçbir kuzuyu o oğlak kadar sevdiğimi hatırlamam.</p>
				<p class="e-paragraf">Bir de “Fındık” isimli bir kedim vardı. Kuyruğu, kulakları kesik, karalı beyazlı, boynu kırmızı kurdeleli tuhaf bir şeydi. Onu pek severdim. Fakat oğlağım geldikten sonra onunla da ilgilenmez olmuştum.</p>
				<p class="e-paragraf">Yine bir gün bahçede, ağabeyim üzümleri olmaya başlayan asmaların birine merdiven dayayıp üzerine çıkmıştı. Onu görünce ben de heveslenerek yavaş yavaş yanına sokulmaya başladım. Ağabeyim üzüm koparmakla meşgul olduğu sırada ben merdivenin ikinci veya üçüncü basamağından aşağı yuvarlanıverdim. Alnım büyükçe bir taşa çarptı. Feryadımı duyan ağabeyim hemen yetişerek beni kaldırdı. “Anne! Ömer’in alnı yarıldı!” diye haykırarak beni anneme götürdü. Kan burnumun ucundan akmaktaydı. Annem bir telâşlandı ki sormayın. Bir hayli söz söyledi. Alnımı sardıktan, sonra beni de minderin üzerine yatırarak üstümü örttü. Bir vakit sonra uyumuşum. Uyandığım vakit babamı başucumda buldum. Benim yaralı hâlim babamı epey etkilemişti. O yaranın eseri hâlâ sağ kaşımın üzerinde durmaktadır. </p>
				<p class="e-paragraf">Bahçenin bir köşesindeki kümes Varna’dan gelmiş, yahut babam tarafından alınmış hindilerden, tavuklardan, ördeklerden ayrı kalmazdı. Ancak bir ara kümes sakinleri üç ördekten ibaret kalmıştı. Bunları gezinsinler diye bazen salıverirdik. Garibanlar bir gün yine gezinirken kaybolmuşlar. Her taraf arandı. Nereye gittikleri anlaşılamadı. O gün de nasılsa bahçe duvarının bir kısmı yıkılmıştı. Akşamüstü babam eve gelince duvarın yıkıldığı, ördeklerin de kaybolduğu kendisine haber verildi. Babam derhâl bahçeye çıktı. Arkası sıra ağabeyimle biz de çıktık. Babam duvar yıkıntısını onarırken “vıgır vıgır” diye bir ses işitildi. Dikkat ettik. Ördekleri taşların altında gördük. Babam hemen üzerlerinden taşları almaya başladı. Ağabeyimle ben de elimizden geldiği kadar yardım ettik. Ördeklere hiçbir şey olmamıştı. Üçünü de sapasağlam çıkardık. Yanlarına, üzerlerine düşen taşlar, sanki onlar için özellikle yapılmış gibi bir kovuk oluşturmuştu.</p>
				<p class="e-paragraf">Babam dedi ki:</p>
				<p class="e-paragraf">– Suphanallah! Baksanıza Allah’ın öldürmediği ölmüyor. E tabiî canı veren de o, alacak olan da. Demek ki bunların hiçbir taraflarına taş dokunmamış! Allah Allah!</p>
				<p class="e-baslik" id="toc_marker-3-6">Komşularla İlişkilerimiz</p>
				<p class="e-paragraf"> Komşularımızın arasında benden bir buçuk iki yaş kadar büyük bir Makbule Hanım vardı. Ara sıra bizim eve gelirdi. Birlikte oynar, eğlenirdik. Genelde beni gerek bina, gerek bahçe bakımından bizimkinden hayli büyük olan evlerine davet ederdi. Ben, annem yanımda olmazsa kesinlikle gitmezdim. Bir defa annemle birlikte gitmiştik. Biz Makbule ile bahçeye indik. Oyuna dalmışız. Hayli vakit geçmiş. Annem, “Yabancı yer değil ya, varsın arkadaşıyla biraz daha oynasın!” diyerek beni bırakmış, eve gitmiş. Bir ara bilmem kim söyledi, annemin eve gittiği kulağıma geldi. Bir dakika bile durmadım. Üstelik, Makbule ile annesinin ısrarlarını hiçe sayarak. Başka bir zaman Makbule’nin annesi anneme:</p>
				<p class="e-paragraf">– Canım hanım! Bu çocuğa siz mi söylüyorsunuz? Bir türlü durduramadık. Bilseniz biz kendisini ne kadar severiz! Bizim ev sizin, demiş.</p>
				<p class="e-paragraf">Annem:</p>
				<p class="e-paragraf">– Eksik olmayınız. Biz de sizi belki akrabadan da ileri tutarız. Ben Ömer’ime daima sizi ziyaret etmesini teklif ederim. Hiç “Gitme!” der miyim? Ne bileyim, çekinmiş herhâlde, dedi.</p>
				<p class="e-paragraf">Bizim, Topkapı semtinde hakikî teyzelerimiz de vardı. Hayli zengindiler. Babam hayattayken bizi pek desteklerlerdi. Onların evinde dahi annem olmadan korkardım. “Bana bir şey derler!” endişesiyle tir tir titrerdim. Demek ki ben kendi evimde oturmak, az da olsa kimseye yük olmamak istiyormuşum. “Benden şikâyet eden olmasın!” diyormuşum. Şimdi de böyle. Pek bir yere misafir olmak istemem.</p>
				<p class="e-paragraf">Yine komşularımızdan, benden az küçük Cevriye diye bir arkadaşım vardı. Ben onu pek sevmezdim. Evde bana ayrılan ufak dolabın içinde yemişlerim dururdu. Bu dolapta bazen içinde leblebi falan olan bardaklar bulunurdu. Bir gün ben okuldaydım. Cevriye gelmiş, dolabı karıştırmış. Okuldan geldiğimde bardağımın ne olduğunu sordum. Annem dolaba baktıktan sonra, “Bilmem oğlum.” cevabını verdi. Üzüldüm tabiî. ‘Cevriye gelmişti. Çocuk bu ya, belki o almıştır.’ dedi.</p>
				<p class="e-paragraf">Meğer zavallı kızcağız yolda giderken bardağı düşürmüş, kırmış. Yanında bulunan annesi içerlemiş ve bardağın yerine yenisini almaya karar vermişler. Bir gün geldiler. Öyle bir bardak getirdiler. Ertesi gün biz de annemle onlara gittik. Varır varmaz annem bana, “Öp hanım ninenin elini! Suçunu bağışlasın!” dedi. Öptüm. Bunun bir özür dileme olduğunu sonradan anladım. Meğer bardağı getirdikleri zaman ben Cevriye’yi görünce “Dolabı kim karıştırdı bakayım!” diye çıkışmışım. Bu özür onun içinmiş.</p>
				<p class="e-paragraf">Cevriye’nin babası bir gece babamla görüşmeye gelmişti. Ben o günlerde hat çalışmaya başlamıştım. Bana iltifat etti. Yazdığım karalamalara baktı. Pek beğendi. Gülümseyerek dedi ki:</p>
				<p class="e-paragraf">– Getir, sana ben de bir satır yazı yazayım. Baban söylesin bakalım, hangimiz daha iyi yazıyoruz.</p>
				<p class="e-paragraf">Hiç unutmam, kendisine hokka, kalem ve bir sarı kâğıt verdim. Şu satırı yazdı: <span class="e-italik" xml:lang="tr-TR">‘Yâ huliyyel bâl kad belbelet bilbâli bal.’</span> Bunu benim okuyamayacağımı bildiği için birkaç kere de okudu. Okunuşu pek hoşuma gitti. Ömrümde işittiğim ilk mısra budur. O kâğıdı çok zaman sakladım. Ama bir zaman sonra maalesef kaybettim.</p>
				<p class="e-paragraf">İstediğim vakit Kıztaşı Helvacısı’ndan para vermeksizin şekerli leblebi, kestane gibi şeyler alabilirdim. O zaman dükkânın sahibi Salih Ağa diye bir adamdı. Tebessüm ederek bana istediğim şeyi verirdi. Daha sonra babam ona ücretini ödermiş.</p>
				<p class="e-baslik" id="toc_marker-3-7">Mektepteki Günlerim</p>
				<p class="e-paragraf">Bir gün her nedense okula gitmedim. Ertesi gün gitmek mümkün mü? Korku bırakmıyor ki gideyim. Hoca Efendi “Dün nerede idin?” derse ne cevap veririm? Yine gitmemeye karar verdim. Annem bu hâlimi babama söylemiş. Sabahleyin babam, “Haydi bakayım!” dedi. “Keseni boynuna tak. Bugün seni mektebe ben götüreceğim.”</p>
				<p class="e-paragraf">Ne denilir? Hemen hazırlandım. Bir taraftan da babamdan korkmaya başladım. Çünkü birkaç gün önce akşamüstü dükkândan dönerken kendisini köşe penceresinden gördüğüm gibi süratle aşağı inerek sokakta:</p>
				<p class="e-paragraf">– Baba! Bana ne getirdin, dediğimde beni bir güzel azarlamış ve kapıdan girince, bir daha öyle yaparsam kulaklarımı çekeceğini söylemişti. O zamana kadar böyle bir şey yaptığım yoktu. Bu hareketi neden yaptım bilmiyorum. Artık babamın yanında korka korka yürümeye başlamıştım. Neyse, okulun bulunduğu sokağa girdik. Bütün bütün yüreğim titremeye başladı. Babam hiçbir şey söylemiyordu. Kapıya sekiz on adım kalınca birdenbire dedi ki, “Şimdi seni Hoca Efendi’nin eline vereceğim.” Ben ağlarcasına, “Bana yazık değil mi babacığım!” deyince dikkatle yüzüme baktı. Hemen eğildi, Ömer’ini kucağına alıverdi. Kapının parmaklığını açarken yine dikkatle yüzüme bakarak dedi ki:</p>
				<p class="e-paragraf">– Korkma oğlum! Ben seni dövdürmem.</p>
				<p class="e-paragraf">Hoca Efendi bizi görünce:</p>
				<p class="e-paragraf">– Buyurun Ali Bey, diyerek sevgi gösterisinde bulundu. Babam beni kucağından indirdi. Hoca Efendi’nin elini öptükten sonra yerime gittim, minderime oturdum. Hoca Efendi, babamı yanına aldı. Hayli mutlu konuşmaya başladı. Ben keseyi boynumdan çıkardım. Dersimi açtım ama gözlerim onlardan ayrılmak istemiyordu. Babamın verdiği söz ve hocamın gülümseyen yüzü beni rahatlatsa da sonumdan pek de emin değildim. Babam biraz oturduktan sonra kalktı, gitti. Artık Hoca Efendi’ye doğru bakamıyordum. Derken günü kazasız belasız geçirdim. Akşamüstü eve büyük bir sevinçle döndüm.</p>
				<p class="e-paragraf">Babam benim nasıl korktuğumu anneme anlatmış. Demiş ki, “<span class="e-italik" xml:lang="tr-TR">Bana yazık değil mi babacığım,</span> deyince yüreğim yandı”. O gün gerçekten de az kaldı çocuk gibi ağlamaya başlayacaktım.</p>
				<p class="e-paragraf">Okulun önünden geçtikçe hâlâ geçmiş günlere dalar giderim. Bundan bir hayli zaman önce yine oradan geçiyordum. Yeşil sarıklı bir efendi mektebin kapısından girmek üzereydi. Yüzüne bakınca belki yirmi seneden beri kendisini görmediğim hâlde hocamı tanıdım. Bize güzel yazı çalıştırırdı. O bana doğru bakmadı. Bakmış olsa da tanıyamazdı. Kendisiyle biraz konuşmak istedim. Sonra kendi kendime: “Okul asla sohbet yeri olamaz. Haydi, birkaç dakikalığına oldu diyelim. Kendisine ne söz bulup da söyleyeceğim? Ben filânın oğluyum. Okulunuzun yetiştirmeye çalıştığı çocuklardanım. Hey gidi günler!” diyerek konuşmaya başlamak elbette soğuk düşer. “Pek güzel, nasılsınız bakalım? Ne iş yapıyorsunuz?” derse, “Çok şükür iyiyim”den sonra ne diyeceğim, dedim. Yoluma devam ettim.</p>
				<p class="e-baslik" id="toc_marker-3-8">Babamla Ders Çalışmamız</p>
				<p class="e-paragraf">Bir aralık evde elime bir kitap geçti. İbrahim Ethem ile oğlunun hikâyesini anlatıyordu. Hatırımda kaldığı kadarıyla şöyleydi: “İbrahim Ethem Allah’tan gelen bir ilhamla Belh padişahlığını terk ederek derviş kıyafetine girip Mekke-i Mükerreme’ye gitmiş. Belh’ten ayrıldığı vakit pek küçük bir oğlu varmış. Büyüyünce annesine babasını sormaya başlamış. Annesi, babasının Belh şehrinden nasıl çıktığını hikâye ettikten sonra şimdi Mekke’de bulunduğu söylemiş. Çocuk babasını görmek arzusuyla kalkmış, Mekke’ye gitmiş. Orada birtakım dervişler görmüş. Babasının nerede olduğunu sormuş. “Şu tarafa doğru gitti. Bekle şimdi gelir.” demişler. Biraz sonra o taraftan arkasına bir yük odun almış bir dervişin gelmekte olduğu görülmüş. Dervişler çocuğa, “İşte aradığın geliyor!” demişler. Çocuk koşarak babasını karşılamış. O da oğlunu tanımış. Birbirlerine sarılmışlar, öpüşmüşler, ağlaşmışlar.</p>
				<p class="e-paragraf">Bu hikâyenin içinde İbrahim Ethem ile oğlunun taraflarından yazılmış şiirler de vardı. Bu hazin durum beni çok duygulandırmıştı. Şimdi daha çok duygulandırıyor. Ara sıra babam da beni okuturdu. Bir gece:</p>
				<p class="e-paragraf">– Kuran-ı Kerim’i al da buraya getir, dedi. Aldım, öpüp başıma koyduktan sonra kabından çıkardım. Yanına götürdüm. Aldı, öptü, başına koydu.</p>
				<p class="e-paragraf">– Dersini bul, diye Kuran-ı Kerim’i bana iade etti. Bu Kuran yukarıda hâlâ bizde durur. Açtım, buldum. Dersim “Tarık Suresi” imiş.</p>
				<p class="e-paragraf">– Oku Ömer’im, dedi. Besmele’den sonra heceleyerek bir iki kelime okudum. Pek iyi okuyamıyordum. Kendisi ağır ağır okumaya başladı. Ben de onunla birlikte tekrar ettim. Tarık Suresi’nin başında yer alan, “Göğe ve gece ortaya çıkana ant olsun; gece ortaya çıkanın ne olduğunu sen bilir misin? O, ışığıyla karanlığı delen yıldızdır.” mealindeki ayetleri okudu. Bu ayetleri yedi sekiz defa tekrar ettik. Ben artık buraya kadar düzgünce okumaya başladım. Ezberlemiştim. Galiba dersim o kadarmış. Surenin alt tarafını okuyup okumadığımızı hatırlamıyorum. Babamın o kutlu kelimeleri tekrar eden sesi henüz kulağımdadır. Sekiz on defa okuduktan sonra babam:</p>
				<p class="e-paragraf">– Aferin oğlum! Daha güzel okumaya gayret et. İnşallah siz benim gibi kalmazsınız. Kuran-ı Kerim’in manalarını da güzelce anlarsınız, dedi. Gönlümü garip bir his kapladı. Bu ne mutluluk, ne de hüzün idi. Kuran-ı Kerim’i öpüp başıma koyduktan sonra tekrar yerine götürdüm.</p>
				<p class="e-paragraf">Babam Kuran-ı Kerim’i genelde Cuma akşamları okurdu. Ağabeyime de böyle yapmasını tavsiye ederdi. Dinimizin bütünlüğüne inancı tam ve doğru idi. Dedikodulardan, sataşmalardan hep uzak dururdu. Bundan dolayı herkes babama saygı duyardı. Bütün esnafların güvenini kazanmış olması onun istemediği hâlde esnaf yardımlaşma derneğinin başkanı olmasını sağlamıştı. Babam başkanlık yaptığı süre içinde neredeyse hiç oturmadan çalıştı. Hatta gezer, yemek dağıtımına bile kendisi bakardı.</p>
			</div>
		</div>
	</body>
</html>