<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>omerincocuklugumetin-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="omerincocuklugumetin-3.html" xml:lang="tr-TR">
			<div class="story">
				<p class="e-baslik">Sunuş</p>
				<p class="e-paragraf">1800’lü yılların ortalarına doğru Osmanlı dünyası iletişim araçlarının çoğalmasıyla Avrupa’yı tanıma faaliyetlerini hızlandırmıştır. Bu sürecin getirdiği doğal yansımalardan birisi de edebiyat alanında görülmüştür. Esasen bizde çocuk edebiyatının var oluşu da bu yenileşme hareketleri ve Batı’ya açılmamızla yakından ilgilidir. Çünkü Osmanlı İmparatorluğu’nda Batılılaşma ve yenileşme düşüncesi kendisini öncelikle eğitim alanında hissettirmiştir. Bu döneme kadar bizdeki çocuk edebiyatıyla ilgili çalışmalar, genel itibariyle sosyal ve ahlâkî değerlerimizi yansıtan öğretici eserlerle sınırlı kalmıştır.</p>
				<p class="e-paragraf">Bizde tam manasıyla çocuk edebiyatının ortaya çıkışı, Tanzimat Dönemi’ne rastlamaktadır. Çocuk edebiyatının gelişimi, memleket çocuklarına uygun eserler vermeyi ihmal etmeyen Tanzimat yazarlarıyla bir hayli mesafe kat etmiştir. Tanzimat dönemi aydınları, gerek kendi eserleriyle gerekse Batılı yazarlardan yaptıkları çevirilerle, çocuk edebiyatının gelişimine katkıda bulunmak istemişlerdir.</p>
				<p class="e-paragraf">İşte tam bu noktada, değinmemiz gereken isimlerin başında Muallim Naci gelmektedir. Çünkü gerek kendi dünyamıza, gerekse Batı dünyasının bu alana gösterdiği eğilime duyarsız kalmayan nadir kalemlerden birisi de Muallim Naci’dir. Naci, Türk çocuk edebiyatının gündeme gelmesi için gazete sütunlarıyla sınırlı bir çaba sarf etmekle kalmamıştır. Aynı zamanda bu tür için ilklerden sayılabilecek bir örneği, “Ömer’in Çocukluğu”nu da kaleme almıştır.</p>
				<p class="e-paragraf">Asıl adı Ömer olan Naci’nin, babasının ölümüne rastlayan sekiz yaşına kadar olan çocukluk dönemini anlattığı kitabı “Ömer’in Çocukluğu”, hem döneminin hem de bugünün okurlarına 1800’lü yılların çocukluğuna tanıklık etme fırsatı sağlamıştır.</p>
				<p class="e-paragraf">“Ömer’in Çocukluğu”, kaptanlığını henüz kalbine yaptıran bir çocukluk gemisinin serüvenlerini anlatmaktadır. Bu macerada, kimi zaman aileye ait hikâyeler kimi zaman da sokağa ve oyun çocukluğuna dair manzaralar göze çarpmaktadır. Hemen her çocuğun dünyasını çok renkliliğin çevrelediğini düşünürsek, “Naci’nin hayat serüveninin ilk yıllarını anlattığı bu kitap da bir ebem kuşağından başkası değildir” diyebiliriz.</p>
				<p class="e-paragraf">Yazarın, sanatçının yaptığı iş; elindeki malzemeyi ayıklayarak bir araya getirmek, onlardan bir yapı oluşturmak, bazı unsurları atmak, düzeltmek ve sıralamak gibi etkinliklerdir. İşte Muallim Naci de kendi çocukluğuna ait malzemeyi en iyi şekilde ayıklamış, bir araya getirmiş ve “Ömer’in Çocukluğu” adlı eseri meydana getirmiştir.</p>
				<p class="e-paragraf">Fenelon’un da değindiği üzere, beyinleri rüzgâra açık bir yere konmuş muma benzeyen çocuklarımızın ışıkları, onlara ulaşan rüzgârların etkisiyle, devamlı titreşip durmaktadır.</p>
				<p class="e-paragraf">İşte bu eserin hazırlanıp siz okurlara sunulmasının temelinde de zihinlerinizi titreştirecek tatlı bir melteme zemin hazırlamak ve beyin yapılanmanızı olumsuz yönde etkileyecek kusurlu rüzgârlara dur diyecek fanusu, zihin mumlarınızın hemen üzerinde hazır tutmak yatmaktadır.</p>
				<p class="e-tarih">Hasan Ahmed GÖKÇE</p>
			</div>
		</div>
	</body>
</html>