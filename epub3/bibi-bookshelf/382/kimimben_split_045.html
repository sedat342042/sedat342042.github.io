<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_41">ÖRNEK TÜRK YARATILARI</h1>
				<p class="normal">Türkçe sözcükler yerine ingilizce ya da fransızca karşılıklarını kullanmak, kurumlara ingilizce ya da fransızca adlar koymak yaygın bir moda olup çıktı. Bunun sonucu olarak, diyelim ki Şişli’den Harbiye’ye ya da Taksim’den Tünel’e doğru yürürken, ingilizce ya da fransızca mağaza adlarının türkçe mağaza adlarından çok daha fazla olması hiçbirimizi şaşırtmıyor artık. Öte yandan, moda öylesine yaygınlaştı, öylesine güçlü bir eğilim olup çıktı ki ingilizce, fransızca, italyanca da yetersiz bulunmaya başladı ve kimi çok yaratıcı patronlarımız en az bin yıl önce ölmüş bir dile: latinceye el atmaya kadar götürdüler bu işi, kurumlarına latince adlar koymaya başladılar. Bunun en ilginç örneği de bir özel hastane dizisine verilen latince görünümlü ad: <span class="ideitalik">Hospitalium.</span></p>
				<p class="normal">Anadil duygusu yeterince gelişmemiş olanlar “Ne var bunda? Adamlar bu ülkeye kaç hastane kazandırmışlar, şöyle oturaklı bir ad vermesinler mi kurumlarına?” diyebilirler. Şu yozlaşma ortamında haklı da bulunabilirler. Ama, yeri geldikçe söylerim, eskil Roma yasaları ölülere saygıyla başlar, eskil Roma’nın dili olan latince de ölü bir dildir, bilir bilmez kişilerin bu dille oynamaya, sözcüklerine hiçbir zaman içermediği yeni anlamlar vermeye kalkmalarıysa, gülünç olduğu kadar da çirkindir. Fransızcanın <span class="ideitalik">hôpital</span>’i, italyancanın <span class="ideitalik">ospedale</span>’si, ingilizcenin <span class="ideitalik">hospital</span>’ı latinceden gelir, kökenlerindeki sözcük de, <span class="ideitalik">Dictionnaire historique de la langue française</span>’de<sup class="calibre3"><a href="kimimben_split_068.html#footnote-2037-16" id="footnote-2037-16-backlink" name="footnote-2037-16-backlink">[16]</a></sup> belirtildiğine göre, “aşağı latince”nin (VII. yüzyıl) gelecekte fransızcanın <span class="ideitalik">hôte</span>’una (konuk) dönüşecek olan <span class="ideitalik">hospes </span>adından türemiş bir sıfat olan <span class="ideitalik">hospitalis </span>sözcüğüdür. Bu sözcüğün de hastaneyle hiç mi hiç ilgisi yoktur, ancak XVII. yüzyılda fransızcada hastane anlamında kullanılmaya başlar. Bizim kimi bilgiç yurttaşlarımızsa, latincenin klasik döneminde “konuk odası” anlamına gelen bir sözcüğüne (<span class="ideitalik">hospitalia, hospitalium)</span> “hastane” anlamını da katarak küçük bir devrim gerçekleştirirler. Alanlarında yalnız oldukları da söylenemez. Bir başka girişimcimiz de latince ya da italyancayla hiç mi hiç ilgisi bulunmayan bir “latince” ad yaratıp asar kurumunun kapısına: <span class="ideitalik">Medicana.</span></p>
				<p class="normal">Hadi, türkçeyi küçümsemelerini, beğenmemelerini anladık diyelim, kendi dilimizle hiç mi hiç ilgisi bulunmayan, üstelik, en az bin yıl önce ölmüş bir dilden ne isterler ki? Hadi, bin yıl önce ölmüş bir dilde sözcük üretmeye kalkmalarını da hoş görelim, yalan yanlış yakıştırmalarla ölmüş dili bir kez daha öldürmelerine ne diyelim? Kurumlarına bu yabancı adları koyarken bir bilene sormak gereksinimini de mi duymazlar? </p>
				<p class="normal">Osmanbey’de bir duvarın üstünde kocaman ve gümüş rengi harflerle yazılmış iki latince sözcük görürsünüz: <span class="ideitalik">Academia Lingua. </span>Her iki sözcük de ad olduğuna ve bunları birbirine bağlayan hiçbir öğe bulunmadığına göre, birlikteliklerinden bir anlam çıkmasa da yurttaşlara dil öğretmek savında olan bir “dersane” karşısında bulunduğunuzu anlar,<span class="ideitalik"> </span>gülmek mi, ağlamak mı gerektiğine karar veremeden uzaklaşırsınız oradan. Siz daha kırk elli adım atmadan, bir başka yaratım tansığı gözlerinizi kamaştırır: <span class="ideitalik">Centroom</span>. Evet, <span class="ideitalik">Centroom, </span>çok yaratıcı ve çok bilgili bir yurttaşımız latince <span class="ideitalik">centrum </span>(merkez) sözcüğünün <span class="ideitalik">–um</span> ekini atıp yerine ingilizcenin <span class="ideitalik">room</span>’unu koyarak yepyeni, ışıl ışıl bir sözcük yaratmıştır size. </p>
				<p class="normal">“İyi güzel de daha kendi dillerinde doğru dürüst bir tümce kuramazken, ne diye başkalarının dilleriyle oynar ki bu adamlar?” diye sorabilirsiniz. Sormakta haklı olduğunuz da kuşku götürmez. Ama biz hem kendi anadilimizi, hem farsçayı, hem arapçayı bozup kalıntılarını birbirine karıştırarak dünyanın en aykırı dilini: osmanlıcayı yaratmış ataların torunlarıyız. Yaratır da yaratırız durmadan, yabanın ölü dilleriyle bile böylesine oynadıktan sonra, yaşayan dillerle ne tansıklar yaratabildiğimizi siz düşünün artık.</p>
				<p class="normal">Ben gene de size birkaç örnek vereyim.</p>
				<p class="normal">Bir zamanlar, Kıbrıs sorununun çok tartışıldığı günlerde, çok ünlü bir başyazarımız <span class="ideitalik">garantör </span>diye bir sözcük çıkarmış, ayraç içinde de fransızca yazılışını vermişti: <span class="ideitalik">garanteur. </span>Nerdeyse tüm köşemenler ve tüm politikacılar mal bulmuş Mağribi gibi atılmışlardı sözcüğün üstüne, <span class="ideitalik">garantör </span>aşağı, <span class="ideitalik">garantör </span>yukarı, dillerinden düşürmüyorlardı bu yeni sözcüğü, arada bir, fransızca bir sözcük olduğunu belirtmeyi de unutmuyorlardı. İşin tuhafı, bir kişi bile çıkıp da “Yahu, fransızcada <span class="ideitalik">garanteur </span>diye bir sözcük yok, Fransızlar sizin belirtmek istediğiniz kavramı <span class="ideitalik">garant </span>sözcüğüyle karşılarlar”, demiyordu. Ama diyen çıksa bile kimsecikler kulak asmazdı herhalde: öylesine tutunmuştu başyazarın yaratımı. </p>
				<p class="normal">Bir iki yıldır da bir <span class="ideitalik">akademisyen’</span>dir tutturdu bizim aydınlar. </p>
				<p class="normal">YÖK düzeninin profesörlüğü fazla ayağa düşürdüğü kanısına mı vardılar, yoksa “tebdil-i unvan”da ferahlık mı gördüler, nedir, anlı şanlı profesörlerimiz bile kendilerini <span class="ideitalik">akademisyen </span>diye adlandırır oldular artık. Ama, bir kez daha, Batı Avrupalıların dillerine özenirken, sözcüklerinin anlamını kaydır ha kaydırıyorlar. Fransızların en güvenilir sözlüklerinden <span class="ideitalik">Le Robert</span>’e bakıyorsunuz, <span class="ideitalik">académicien</span>’i Fransız Akademisi üyesi ya da “akademi diye adlandırılan sanatsal, yazınsal ya da bilimsel bir topluluğun üyesi” diye tanımlıyor; İngilizlerin ünlü <span class="ideitalik">Oxford’</span>una bakıyorsunuz, o da aşağı yukarı aynı tanımı veriyor, İtalyanların <span class="ideitalik">Vocabolario della lingua italiana</span>’sı da öyle. Ama bizim aydınlarımız, öğretim üyelerimiz, gazetecilerimiz adamların sözcüğünü profesör ya da üniversite öğretim üyesi anlamında kullanmakta dayatıyorlar. <span class="ideitalik">Akademisyen</span> aşağı, <span class="ideitalik">akademisyen</span> yukarı. Benzerlerinden daha titiz olduğunu düşündüğümüz <span class="ideitalik">Cumhuriyet</span>’te<span class="ideitalik"> </span>bile <span class="ideitalik">akademisyen’</span>den geçilmiyor. Geçenlerde, İstanbul Üniversitesi’nde bir toplantıda, bir Fransız konuşmacı, bıyık altından gülerek, “Sizin akademisyen dediğiniz profesörler”, diyordu. AKP’nin çok ünlü Anayasa uzmanı da çevresindeki gazetecilere “Bir profesör ve akademisyen dürüstlüğüyle konuşuyorum”, diyerek iki kavramı kendi örnek kişiliğinde kaynaştırıyordu.</p>
  <p class="normal">Kim ne derse desin, Atatürk’ün özlük hakları çiğnenerek Türk Dil Kurumu kapatılalı beri, dilimiz de, dil bilincimiz de çok kirlendi.</p>
				<p class="sagnormal">Temmuz, 2008</p>
				</body>
</html>