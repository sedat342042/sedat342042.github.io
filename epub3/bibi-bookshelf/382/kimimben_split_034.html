<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_30">İNCECİKTEN YAĞAN BİR IŞIK</h1>
				<p class="normal">Erdal Öz’ün kitaplarından ilk elde bulabildiklerimi masamın üstüne dizdim, dakikalardır bakıyorum. “Hangisinden başlasam ki?” diyorum. Sonra sorum saçma geliyor bana. Nedeni bunca yıllık okumalarımdan kalan izlenim olmalı: bu kitaplar hep aynı özden, her biri tek bir bütünün parçaları: <span class="ideitalik">Kanayan </span>(1973), <span class="ideitalik">Havada kar sesi var </span>(1987), <span class="ideitalik">Sular ne güzelse</span> (1997), <span class="ideitalik">Cam kırıkları </span>(2001) öykü kitapları, <span class="ideitalik">Odalarda </span>(1995), <span class="ideitalik">Yaralısın </span>(1974), <span class="ideitalik">Gülünün solduğu akşam </span>(1986) roman, <span class="ideitalik">Defterimde kuş sesleri </span>(2003) tutukluluk, <span class="ideitalik">Bir gün yine allı turnam </span>(1986) yolculuk anıları. Ama hepsinde de Erdal’ın sesi, Erdal’ın hem alabildiğine yalın, hem alabildiğine şiirsel ve alabildiğine gerçekçi anlatımı egemen, tüm bu yapıtlar bireysel ve/ya da toplumsal bir gerçeği yansıtıyor, şu ya da bu biçimde “yaşanmış”a gönderiyor bizi. </p>
				<p class="normal">Birer anı kitabı olduklarına göre, <span class="ideitalik">Bir gün yine allı turnam </span>ve <span class="ideitalik">Defterimde kuş sesleri </span>için bunu vurgulamak bile fazla, <span class="ideitalik">Gülünün solduğu akşam</span>’sa, <span class="ideitalik">Deniz Gezmiş anlatıyor</span>’un<span class="ideitalik"> </span>romanlaştırılmış biçimidir, <span class="ideitalik">Yaralısın</span>, yazınımıza Erdal Öz’ün tutukluluk günlerinin kazandırdığı bir yapıttır, <span class="ideitalik">Sular ne güzelse</span>’nin ilk öyküsü “Bir kuşu tanımak”sa, bizi, ayrımına varmasak da, Tokat Lisesi’nde öğrencisi olduğu büyük halkbilimci İlhan Başgöz’le karşılaştırır. Bununla birlikte, kendisinin de söylediği gibi, Erdal’ın hiçbir anlatısı bire bir “yaşanmış olan” değildir, adına yaraşır her öykünün “kendi gelişimini, kendi oluşumunu” gerçekleştirmeye yöneldiğini, yani bir tür bağımsızlık kazandığını deneyimleriyle bilir. </p>
				<p class="normal">Gene de hiçbir öykü, hiçbir roman yazarından yüzde yüz bağımsız değildir, her şeye karşın onun evreninde devinir, bunun sonucu olarak da onun damgasını taşır. Erdal Öz’ün gerçekliği ve gerçekçiliği de, hemen her zaman, soylu bir düşüngüyle beslenen bir gerçeklik ve gerçekçiliktir: onun tüm yapıtlarında insanların yüceliğine, eşitliğe ve özgürlüğe inanan devrimci bir anlatıcının varlığını duyarız. Bu açıdan bakılınca, örneğin <span class="ideitalik">Yaralısın</span> yalnızca<span class="ideitalik"> </span>özgün bir roman değil, insanın yüceliğine adanmış bir destandır da. Yaşar Kemal, romana yazdığı önsözde çok güzel belirtir bunu: “Bu roman, direnen adamın destanıdır. Kendi bedeninin güçsüzlüğünü yenen, aşağılanmayı yenen, iğrençliği yenen, hastalıklarını yenen, gücün bile üstünde bir gücün destanıdır”.</p>
				<p class="normal">Hepsi bu kadar mı? Hayır, Erdal Öz her şeyden önce adına yaraşır bir anlatı yazarıdır, yazın yapıtının temel niteliğini ve erimini deneyimleriyle bilir. Deneyimleriyle vardığı sonuçlar da büyük çağcıl yazarların ulaşmış oldukları sonuçlarla kesişir. Örneğin <span class="ideitalik">Odalarda</span> “sürükleyiciliğini olayların şaşırtıcı akıcılığından almaz” ona göre, “kolayca özetlenip anlatılacak çarpıcı bir konusu da yok” tur. Erdal Öz için önemli olan ayrıntılar, anlatım, kurgu, “sözcüklerle oluşturmaya çalıştı(ğı) görüntüler”dir. Bunlar da yetmez, anlatıcının bulunduğu konumu ve yüklendiği işlevi iyi belirlemek gerekir. Örneğin <span class="ideitalik">Yaralısın</span>’ın anlatıcısının, görünüşte çelişkin bir biçimde, öyküyü oluşturan edimleri, duyuları, duyguları, düşünceleri romanın başkişisinin kendisine, yani tüm bunların öznesine anlatması, bir başka deyişle, öznenin <span class="ideitalik">ben, o</span> ya da <span class="ideitalik">biz </span>değil de <span class="ideitalik">sen</span> olması başka bir boyut kazandırır bize, o <span class="ideitalik">sen </span>diyen <span class="ideitalik">ben biz </span>oluruz ve her şey daha bir gerçeklik, daha bir yakınlık, daha bir canlılık kazanır, biz de orada oluruz.</p>
  <p class="ortayazi">* * *</p>
				<p class="normal">“Evet, böyle”, diyorum, sonra bir kez daha bakıyorum Erdal’ın kitaplarına, incecikten bir ışık yayılıyor sanki hepsinden. Sonra birden Proust’un <span class="ideitalik">Yitik zamanın içinde</span>’sinin küçük bir oluntusu geliyor usuma. Bulup bir daha okuyorum: anlatıcı, romanın kişilerinden ünlü yazar Bergotte’un toprağa verildiği günün gecesi, vitrinlerde üçer üçer dizilmiş kitaplarının kanatlarını açmış melekler gibi durduklarını ve sanki artık dünyamızda olmayan yazarın dirilişini simgelediklerini söylüyor. </p>
  <p class="normal">Yok, bir ilgisi yok, ama incecikten yağan bu ışık...</p>
				<p class="sagnormal">Temmuz, 2006				</p>
				</body>
</html>