<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_10">ROMAN KİŞİLERİ</h1>
				<p class="normal">Roman nerdeyse her zaman bir serüvenin öyküsüdür, bu serüveni yaşayan kişi ya da kişiler de temel öğeleri. Öyle ki romandan önce kahramanını düşündüğümüz çok olur: Raskolnikof usumuza <span class="ideitalik">Suç ve ceza</span>’dan, Rastignac <span class="ideitalik">Yitik düşlemler</span>’den, Bazarof adı <span class="ideitalik">Babalar ve oğullar</span>’dan önce gelebilir. Nice yazar da romanına kahramanının adını vermeyi yeğlemiştir. Balzac’ın yirmiyi aşkın anlatısı, yani tüm yapıtlarının dörtte birinden fazlası, kahramanının adını taşır. Cervantes’in başyapıtı <span class="ideitalik">El ingenioso hidalgo Don Quijote della Mancha’</span>nın zamanla <span class="ideitalik">Don Quijote</span>’ye indirgenmiş olması da bu olgunun ilginç örneklerinden biridir. Ancak, yapıttaki yeri çok önemli de olsa, romanı kişilerinin yalnızca biriyle özdeşleştirmek, dolayısıyla kişilerinden yalnızca birini öne çıkarmak ne ölçüde doğrudur? Bir yanılgı, en azından bir önyargı yok mudur bu işin içinde? Bana varmış gibi gelir.</p>
				<p class="normal">Roman (bu arada öykü, oyun, vb.)<span class="ideitalik"> </span>kahramanı Fransızların <span class="ideitalik">Le Petit Robert</span>’inde “bir yapıtın başlıca (ya da temel) kişisi” olarak, Dil Derneği’nin <span class="ideitalik">Türkçe Sözlük</span>’üyle Ali Püsküllüoğlu’nun <span class="ideitalik">Türkçe Sözlük</span>’ündeyse, “en önemli kişi”, “başkişi” olarak tanımlanır. Bu da bizde her anlatı yapıtının tek bir başkişisi<span class="ideitalik"> </span>ya da tek bir kahramanı olurmuş gibi bir izlenim uyandırır. Kimi ünlü yapıtların adları da doğrular bunu: “<span class="ideitalik">Hamlet</span>’in kahramanı ya da baş kişisi Prens Hamlet’tir, <span class="ideitalik">Cimri</span>’nin başkişisi Harpagon, <span class="ideitalik">Madame Bovary’</span>nin başkişisi Emma Bovary’dir”, dersiniz. Ama konuya böyle yapıt adlarından girdiniz mi iki ad birden içeren romanlar ve oyunlar gelir usunuza, Flaubert’in <span class="ideitalik">Bouvard ile Pécuchet’</span>si (Bilirbilmezler) gelir örneğin, Shakespeare’in <span class="ideitalik">Romeo ile Juliette</span>’i, Reşat Nuri Güntekin’in <span class="ideitalik">Leyla ile Mecnun</span>’u, Talip Apaydın’ın <span class="ideitalik">Ferhat ile Şirin</span>’i gelir, bu yapıtların içeriğini ve kişilerinin işlevlerini düşünürsünüz, yavaş yavaş Balzac’ın <span class="ideitalik">Goriot Baba</span>’sı ya da <span class="ideitalik">Eugénie Grandet</span>’si gibi tek bir kişinin adını taşıyan romanların bile birbirine eşit düzeyde birkaç kahraman içerebildiğini saptarsınız, Dostoyevski’nin <span class="ideitalik">Karamazof kardeşler</span>’ininse, adıyla bile birden fazla kahraman ya da başkişi içerdiğini gösterdiğini. </p>
				<p class="normal"> Kısacası, anlatı yapıtı tek bir kahraman (ya da kişi) üzerine de kurulmuş olabilir, dört beş kahraman üzerine de. Camus’nün <span class="ideitalik">Yabancı</span>’sında birçok kişiyle karşılaşırız, ama tek bir kahramanı vardır: Meursault. Balzac’ın <span class="ideitalik">Goriot Baba</span>’sı ya da Dostoyevski’nin <span class="ideitalik">Karamazof kardeşler</span>’indeyse dört beş kahraman. Bu kahramanlar da, yapıtına göre, değişik konumlarda çıkabilirler karşımıza. Kimi zaman, Dostoyevski’nin <span class="ideitalik">Yeraltından notlar</span>’ında ya da <span class="ideitalik">Kumarbaz</span>’ında olduğu gibi, “kahraman” kendi öyküsünü anlatır bize. Kimi zaman, örneğin mektup-romanlarda, anlatımı iki ya da daha fazla kişinin paylaştığına tanık oluruz. Bir ikinci kişinin öyküsünü bu ikinci kişiye “sen” ya da “siz” diye seslenen biri anlattığında da böyledir. En azından bu uygulamanın bildiğimiz tek örneğinde: Michel Butor’un <span class="ideitalik">La Modification</span>’unda (Değişim) durum budur. Söylem öznesi, yapıtın başından sonuna hep “siz” diye seslendiği kişiye, şimdiki zaman içinde, onun kendi devinimlerini, kendi edimlerini, kendi gözlemlerini anlatır, sanki onun bilincidir. Ama bugüne kadar yazılmış romanların büyük çoğunluğunda anlatıcı hep üçüncü kişi konumundadır. Bu üçüncü kişi de çoğunlukla hiç ortada görünmeyen, ama bir Tanrı gibi her şeyi gören ve bilen bir kişidir, tüm varlığı söylemine indirgenmiştir: anlatır, betimler ve yorumlar, ama olayların dışındadır, bu nedenle de hiçbir zaman “ben” adılını kullanmaz.</p>
				<p class="normal">Ama, işin gerçeğine bakılırsa, anlatının arkasında hep bir birinci kişi, bir “ben” ya da “biz” vardır. Flaubert’in <span class="ideitalik">Bilirbilmezler</span>’ini <span class="ideitalik">(Bouvard et Pécuchet)</span> açıp da <span class="ideitalik">“Sıcaklık otuz üç dereceyi bulduğundan, Bourdon Bulvarı ıssızdı. Aşağılarda, iki alavere havuzuyla kapatılmış olan Saint-Martin kanalı mürekkep rengi ve dümdüz bir suyla doluydu. Ortasında kereste yüklü bir tekne, kıyıda iki sıra büyük fıçı duruyordu” </span>tümcelerini okuduğumuz zaman, bu tümcelerin bir “ben”in ağzından çıktığını biliriz. Ama kendinden söz etmediğine ya da söz etmez görünerek yalnızca gördüğünü, bildiğini ya da yarattığını anlattığına göre, öyküsünün dışındadır, üçüncü tekil kişidir. Dahası, aynı yazar, Flaubert, en ünlü yapıtı <span class="ideitalik">Madame Bovary</span>’ye <span class="ideitalik">“Etüddeydik, müdür içeriye girdi, arkasından da kılığı okul kılığına uymayan bir </span>yeni <span class="ideitalik">ile büyük bir sıra taşıyan bir hademe geldi”, </span>diye girdiğine göre, oluntuları görgü tanığı olarak anlatan bir “ben”dir, ama bu “ben” tüm yapıt boyunca oluntuların dışında kaldığına göre, roman bir üçüncü kişi ağzından anlatılıyor demektir. Birinci kişi ağzından anlatılan romanların hemen hepsinde anlatıcı da yapıtın başlıca kişilerinden biridir. Çoğunlukla da başkişisidir, bize kendi serüvenini anlatır.</p>
				<p class="normal">Marcel Proust’un <span class="ideitalik">Yitik zamanın ardında</span>’sı bu türün en ilginç örneklerinden biridir. Bu uzun yapıt boyunca, her şeyi birinci kişi anlatır, anlattığı da öncelikle kendi yaşamı, kendi düşleri, kendi aşkları, kendi gözlemleri ve kendi yorumlarıdır. Ama kendi yaşamı, kendi düşleri ve kendi düşünceleriyle birlikte çevresindeki kişilerin yaşamlarını, davranışlarını ve düşüncelerini de anlatır bize. Yalnızca anlatmakla da kalmaz, inceden inceye çözümler ve yorumlar. Böylece döneminin belirli, bir çevresini de yansıtmış olur bize. Yalnızca yansıtmakla da kalmaz, dizgesel diye niteleyebileceğimiz bir biçimde, inceden inceye yorumlayıp çözümler. Dostoyevski’nin <span class="ideitalik">Yeraltından notlar</span>’ı da bir birinci kişi ağzından hem bu kişinin dünyasını, hem başka insanların dünyasına bakışını yansıtır. Camus’nün <span class="ideitalik">Yabancı</span>’sıysa, birinci kişisi Meursault’ nun aracılığıyla varoluşçuluğun ana izleklerinden birini: yaşamın ya da varoluşun nedensizliğini somutlaştırır. Sartre’ın Roquentin’i de <span class="ideitalik">Bulantı</span>’da aynı işlevi yüklenir. Böylece her iki yapıt da romanı felsefeyle kaynaştırır.</p>
  <p class="normal">Ama her anlatıcının konumu belli bir bakışın ve belli bir anlatı anlayışının göstergesidir. </p>
				<p class="sagnormal">Temmuz, 2010</p>
				</body>
</html>