<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_39">ESAT MAHMUT KARAKURT</h1>
				<p class="normal">Yanılmıyorsam, 1950 kışında ışıl ışıl bir pazar günüydü. Benim gibi Galatasaray Lisesi’nde parasız yatılı olarak okuyan, dolayısıyla benim gibi kahverengi bir takım üzerine lacivert bir palto giymiş olan sevgili dostum Mehmet Gürlek’le birlikte Taksim Bahçesi’nde yürüyorduk. Karşıdan unutulmaz Türkçe hocamız Esat Mahmut Karakurt’ un geldiğini gördük. O da nerdeyse aynı anda bizi gördü.</p>
				<p class="normal">“Merhaba, çocuklar! Ne yapıyorsunuz?” dedi.</p>
				<p class="normal">“Biraz yürüyoruz, hocam”, dedik. </p>
				<p class="normal">“Ben de öyle. Hadi, birlikte yürüyelim”, dedi.</p>
				<p class="normal">Bir yanına Mehmet’i, bir yanına beni alıp kolumuza girdi. Konuşa konuşa Taksim Bahçesi’nin bir başından bir başına yürüdük, sonra nerdeyse tam karşılaştığımız yerde durdu, “Benden bu kadar, çocuklar”, deyip elimizi sıkarak ayrıldı. Biz bir kez daha dolaştık bahçeyi. Bu son dolaşma sırasında insanlar bize bir başka türlü bakıyorlardı. Dört beş kişi de “Kardeşim, az önce birlikte yürüdüğünüz adam Esat Mahmut Karakurt’tu, değil mi?” diye sordu. “Evet, oydu”, dedik gururla. Ama 1951 ya da 1952’de, <span class="ideitalik">Erikler çiçek açtı </span>adlı romanının ünlü bir gazetede tefrika edildiği günlerde olsa, sanırım hiç kimse sormazdı böyle bir soruyu. O günlerde ünü doruktaydı. Dönemin ilginç mi ilginç bir güldürüm gazetesi de (<span class="ideitalik">Karakedi</span>) kendi tefrikasını başlatmıştı: <span class="ideitalik">Erkekler çiçek açtı. </span>Bu gazete İstiklal Caddesi’nin her köşesinde satılır, hocamızın liseden çıkıp Taksim’e doğru yürüyüşü sırasında da gazetenin satıcıları “Erkekler çiçek açtı! Erkekler çiçek açtı!” diye bağırıp dururlar, unutulmaz hocamız hiç mi hiç kızmaz, gülümseyerek geçip giderdi. Böylesine tanınmaktan da, romanlarının çok satmasından da hiçbir zaman bir üstünlük payı çıkarmazdı.</p>
				<p class="normal">Hiç unutmam, bir gün ünlü romancımız Reşat Nuri Güntekin müfettiş olarak sınıfımıza gelmiş, ders boyunca bir dost gibi aramızda kalıp hocamızla ve bizlerle söyleşmişti. Aramızdan bir dost gibi ayrılmasından sonra, Esat hoca bize gerçek bir romancıyla tanıştığımızı söylemiş, bir arkadaşımız “Ya siz, hocam?” deyince de kendine özgü içtenliğiyle “Ben Reşat Nuri bey gibi bir romancı değilim; tüm o kitapları ülkemizde okuryazarlığın gelişmesine yardımcı olmak için yazdım”, diye yanıtlamış, sonra da yazın dünyasına tek katkısının üç nokta olduğunu söylemişti, romanlarında oldukça sık kullandığı, bugün de çoğu köşemenlerimizin bol bol tükettikleri üç noktanın.</p>
				<p class="normal">Esat hoca öğrencilerinin kendi romanlarının diline öykünmelerine kızar, cezasını da saniyesinde verirdi. Evet, saniyesinde, çünkü, gözleri yakını iyi görmediğinden, yazı ödevlerimizi bize kürsüde, yani hemen yanında okutur, yanlış, yapay ya da çirkin bir tümceye rastladığı zaman da ensemize tokadı indiriverirdi. Unutulmaz hocamızdan hep iyi notlar, hatta iki yıl içinde üç dört kez on almış olmama karşın, ben de bir tokadını yemiştim. Hem de hiç kusurum olmamasına karşın. Sevgili sıra arkadaşım Mehmet Ali Kışlalı heyecanlandığı zaman kekelediğini söyleyerek ödevini benim okumamı istemiş, Esat hoca da “Olur”, demişti. Ama daha üçüncü ya da dördüncü tümcede tokat inivermişti enseme. “Hocam, bu arkadaşımın ödevi”, dediğim zaman da gülmüş, “Yerine döndüğünde bir tokat da sen ona at!” demişti. Tokadı sert, notu kıttı, ama çok severdik Esat hocayı. Sanırım, o da bizi sever, bize güvenirdi.</p>
				<p class="normal">Hiç unutmam, orta kısımdaki son yılımızda, mayıs başlarında, bir cumartesi günü, sınıfa girer girmez, “Çocuklar, bugün Faik Şevket beyle dersiniz var mı?” diye sormuştu.</p>
				<p class="normal">“Var, hocam, bundan sonraki ders”, demiştik.</p>
				<p class="normal">“Öyleyse, Faik Şevket bey sınıfa girince hep birlikte ‘Bayramınız kutlu olsun!’ diye bağırır mısınız?” diye sormuş, biz hiç duralamadan“Bağırırız, hocam”, deyince de isteğinin nedenini açıklamıştı: o sabah, Esat hoca öğretmenler odasına girince, yurt bilgisi hocamız Faik Şevket bey elini sıkarak “Bayramın kutlu olsun”, demiş, Esat hoca “Ne bayramı?” diye sorunca da “Bilmiyor musun, bugün hıdrellez, Çingenelerin bayramı”, diye yanıtlamıştı.</p>
				<p class="normal">Faik Şevket bey hep bağırıp çağırır, sınavlarda bilmece gibi sorular sorar, genellikle düşük notlar verir ve herkese yukarıdan bakardı. Gene o güvenli havasıyla sınıfa girmiş, biz de ayağa kalkarak gırtlaklarımızın var gücüyle “Bayramınız kutlu olsun!” diye bağırmıştık.</p>
				<p class="normal">Sonuç korkunçtu: Faik Şevket hoca bas bas bağırıp tüm sınıfın canına okumaktan söz ediyor, “Her kuşun eti yenmez”, diye yineleyip duruyordu. Bir ara, “Kimi kuşlar vardır, hemen sinip başlarını kanatlarının altına sokarlar, kimileri de...” dediği sırada, Şeytan’a uyacağım tuttu, “Hocam, siz ördek misiniz?” diye bağırdım. Faik Şevket hocanın öfkesi tüm sınırları aştı: gözlerini benim bulunduğum yana dikmiş, “Eşşek herif! Köpek herif! Gel buraya, gel buraya! Beni oraya getirtme! Gördüm seni!” diye bağırıyordu. Bana da sanki beni gördü gibi geliyordu. Bereket, Mehmet Ali sımsıkı tutmuştu kolumu, “Sakın gitme, seni görmedi”, diye fısıldıyordu. İş uzadıkça Faik Şevket bey en azından görünüşte yumuşamaya başlamıştı. “Gel artık! Kendin gelirsen dövmem, ceza da vermem ve verdirtmem”, diyordu. Gelen olmayınca gene sertleşti, “Üçe kadar sayacağım, gelirsen geldin, gelmezsen çok fena yapacağım!” demeye başladı, sonra da ağır ağır saydı: “Birröö!... İkiyyöö!... Üççööö!” Bir dakika daha bekledi, çağrısına uyulmadığını görünce de öfkeyle çıkıp gitti. Bereket, ertesi hafta sınıfa girdiğinde her şeyi unutmuş görünüyordu.</p>
				<p class="normal">O gün bu gün, arada bir sormuşumdur kendi kendime: Esat hocanın bizden Faik Şevket beye yapmamızı istediği şeyi Faik Şevket bey ya da başka bir hoca Esat hocaya yapmamızı istese, yapar mıydık? Yanıtım hep aynı olmuştur: hayır.</p>
				<p class="normal">Esat hocanın yaşamında öğretmenlik bayağı uzun ve önemli bir evreydi kuşkusuz. Romancılık da öyle. Bunların dışında da çok renkli ve çok anlamlı bir yaşamı vardı. Dişçilik okumuş, ama yaşama gazeteci olarak atılmış, bu arada, Lozan’a kapkara saçlarla giden İsmet Paşa’nın iki ay sonra apak saçlarla döndüğünü görmüştü. Bir ara, kendisine Basın Yayın Genel Müdürlüğü önerilmiş, ama gördüğü yüksek öğrenim sorulup da “Dişçilik” yanıtını verdiği zaman çevresindekilerden birinin hafiften dudak büktüğünü görünce, öneriyi kesinlikle geri çevirerek gidip Hukuk’a yazılmıştı. Hukuk öğrenimi kendisine değerli bir avukat ünü kazandırmış, örneğin şimdi adını anımsayamadığım bir kitaba ilişkin savunması dillere destan olmuştu.</p>
				<p class="normal">Onun fırtınalı bir dönemde, 1957-1960 yılları arasında Cumhuriyet Halk Partisi milletvekili olarak sergilediği etkinlikler de unutulacak gibi değildi. Menderes’in Demokrat Parti’sinin yalnız basın üzerinde değil, Büyük Millet Meclisi’nde de uyguladığı baskı ve saptırmaca düzenine karşı çıkışlarını, yerinde sorularla bakanları sıkıştırmalarını dönemin gazeteleri sık sık yazarlardı. Çok önemli bir edimi de Yeşilköy Havaalanı’ndan gelmekte olan İsmet İnönü ve arkadaşlarının yolunu keserek ona saldırma, belki de öldürme girişiminde bulunan Demokrat Parti yanlısı bir “güruh”u, nerdeyse tek başına, yumruklarıyla dağıtmak olmuştu.</p>
  <p class="ortayazi">* * *</p>
				<p class="normal">Esat Mahmut Karakurt’un tüm bu olumlu özellikleri göz önüne alınınca, bir zamanlar çok okunup çok sevilen romanlarının nicedir unutulup gitmiş olması bayağı şaşırtıyordu insanı. Hele bir <span class="ideitalik">best-seller</span>’ler döneminde yaşadığımız düşünülünce, şaşkınlığımız daha da artıyordu. Bereket, Galatasaray Eğitim Vakfı ve Bilgi Yayınevi’nin işbirliğiyle bu boşluk doldurulmaya başlandı: Karakurt’un dört romanı: <span class="ideitalik">Ankara Ekspresi </span>(1946), <span class="ideitalik">Kadın severse </span>(1960), <span class="ideitalik">Ömrümün tek gecesi (</span>1950), <span class="ideitalik">Allahaısmarladık </span>(1936) şimdiden okura ulaşmış durumda, arkasının da geleceği bildiriliyor. Her iki kuruma da gönülden teşekkür ederiz. Ancak, ben kendi payıma, bu çok uzun gecikmeden sonra, daha özenli ve daha kapsamlı bir sunuş beklerdim doğrusu. Örneğin her kitabına unutulmaz hocamızın bu kitabın yayımlandığı günlerde çekilmiş bir fotoğrafı, yaşamına ve roman türüne yaklaşımına ilişkin kapsamlı bir inceleme konulabilirdi. Böylece günümüz okurlarının <span class="ideitalik">Allahaısmarladık </span>ya da <span class="ideitalik">Ömrümün tek gecesi</span>’ni okuduktan sonra uğrayabilecekleri şaşkınlık ya da düş kırıklığı önlenmiş olurdu.</p>
				<p class="normal">Öyle ya, daha önce de belirttiğim gibi, romanlarının fazla bir yazınsal değeri bulunmadığını Karakurt’un kendisi de söylerdi. Bu arada, yapıtlarının elden geldiğince açık ve yalın olmasına özen gösterir, oluntuları nerdeyse hep “şimdiki zaman kipi”nde anlatır, en ufak zaman ve uzam değişimlerini bile belirtmeye özen gösterirdi. İşte <span class="ideitalik">Kadın isterse</span>’den birkaç örnek:</p>
				<p class="indentmetin">“Aradan tam bir hafta geçti.</p>
				<p class="indentmetin">Bir Pazar akşamıdır bugün.</p>
				<p class="indentmetin">Hava kararıyor.</p>
				<p class="indentmetin">Türkiye sefaretinin önünde bir otomobil durdu.”</p>
				<p class="indentmetin">(s. 172)</p>
				<p class="indentmetin"> </p>
				<p class="indentmetin">“Yarım saat sonra...</p>
				<p class="indentmetin">Şimdi Kremlin meydanının büyük Katerina kilisesi ile birleştiği noktada (...) o mahut binanın bulunduğu yere doğru geliyoruz yine...” (s. 173)</p>
				<p class="indentmetin"> </p>
				<p class="indentmetin">“Aynı gece...</p>
				<p class="indentmetin">Saat dokuz buçuk.</p>
				<p class="indentmetin">Binbaşı İrfan Bey’le Kâmil Bey şimdi geldiler sefarete.” (s.176)</p>
				<p class="indentmetin"> </p>
				<p class="indentmetin">“Zaman değişmedi.</p>
				<p class="indentmetin">Şu anda saat, yine gecenin on biridir.</p>
				<p class="indentmetin">Değişen yalnız içinde bulunduğumuz oda.”</p>
				<p class="indentmetin">(s. 183)</p>
  <p class="indentmetin"> </p>
<p class="normal">Evet, Karakurt böylesine özen gösterir uzam ve zaman değişimlerini belirtmeye. Böylece nerede “bulunduğumuz” konusunda hiçbir zaman ikircilliğe düşmeyiz. “Bulunduğumuz” diyorum, çünkü anlatıcımız hemen her zaman birinci çoğul kişi olarak konuşur, hep “biz” der. Böylece anlatısına biz okurlarını da katar, örneğin <span class="ideitalik">“Cağaloğlu’ndaki muayenehanedeyiz hepimiz”, </span>derken (<span class="ideitalik">Kadın isterse, </span>s. 17), açıkça vurgular bu kıyağını. Bununla birlikte,</p>
  <p class="indentmetin">“Tam kırk dakikadan beri muayene devam ediyor.</p>
  <p class="indentmetin">Odada kız, doktor, konsolos ve bir de hastabakıcı var. Muayene bitti galiba” (<span class="ideitalik">A. y.</span> , s. 17)</p>
				<p class="normal">derken, her şeyin bir sınırı olduğunu da gösterir bize.</p>
				<p class="normal">Öte yandan, bir iki Esat Mahmut romanı okumuş olanlar, olay nerede geçerse geçsin, hiçbir zaman yabancılık çekmezler. Adları ve işleri değişik de olsa, kişiler hep tanıdık gibi görünür: olumlu erkek kahraman Türk’ tür, yaratıcısı gibi kalın dudaklı, iriyarı ve esmerdir; kadın kahraman yabancıysa, kesinlikle sarışın ve çok güzeldir, alınyazısı da her zaman esmer ve kalın dudaklı kahramana vurulmasını gerektirir.</p>
				<p class="normal">Hiç kuşkusuz, bunları romancının evreninin özellikleri olarak niteleyebiliriz, ama ben, kendi payıma, örneğin <span class="ideitalik">Kadın severse</span>’yi okurken, <span class="ideitalik">“Birdenbire ağır surette hastalanan sayın bir yolcumuz” </span>(<span class="ideitalik">A. y.</span>, s. 12), <span class="ideitalik">“Ve bütün süratle Anadolu sahillerine doğru uçmaya başladı” </span>(<span class="ideitalik">A. y.</span>, s. 12), <span class="ideitalik">“Herkes başını sesin geldiği tarafa çevirip baktıkları zaman gördüler ki...” </span>(<span class="ideitalik">A. y.</span>, s. 13), <span class="ideitalik">“Sonra gayet maharetle birdenbire alçalıp, tekerleklerini meydanın asfaltı üzerine bıraktı” </span>(<span class="ideitalik">A. y.</span>, s. 13), <span class="ideitalik">“Elini alnının üzerine koyup, gözlerini aşağı alan doktor” </span>(<span class="ideitalik">A. y.</span>, s. 18), <span class="ideitalik">“Sonra herhangi bir mukavemet edici hareket yapmadan” </span>(<span class="ideitalik">A. y.</span>, s. 18), <span class="ideitalik">“İnsanın bu manzara karşısında adeta içinin sızlayacağı geliyor” </span>(<span class="ideitalik">A. y.</span>, s. 62), <span class="ideitalik">“Çünkü yakaların yarı açık bıraktığı üstü kesif simsiyah tüylerle örtülü göğsü, hâlâ kurumamış ter damlacıkları ile rutubetli rutubetli parlamaktadırlar” </span>(<span class="ideitalik">A. y.</span>, s. 63) türünden örneklerle karşılaştıkça, “Ya bunları ben yazıp da unutulmaz hocama okumuş olsaydım, enseme kaç şaplak inerdi acaba?” deyip durdum.</p>
  <p class="normal">Bereket, bir süre sonra, “Esat hoca günümüzün <span class="ideitalik">best-seller </span>yazarlarına yol göstermiş olmasın?” demeye başladım da biraz rahatladım.</p>
				<p class="sagnormal">Temmuz, 2009</p>
				</body>
</html>