<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_14">ÇEVİRİ DENEYİMİ</h1>
				<p class="ortayazi">I</p>
				<p class="normal">Kimi çok bilmiş kişiler, söz ne zaman biçemden ya da Balzac’tan açılsa, “Balzac’ta biçem yoktur!” deyip noktayı koyuverirler. Oysa her yazar kadar Balzac’ın da bir biçemi vardır; hatta, biraz yakından bakılınca, bir biçem ustası olduğu, bir biçem değil, birçok biçem kullandığı da söylenebilir: romandan romana, hatta tek romanın içinde “anlatıcı” değiştirdikçe biçem değiştirir. Ustalık ayrı bir sorun, ama çevirmenin koşulu da Balzac’ınkine benzer: çevirdiği metinden uzaklaşmak pahasına bile olsa, ille de belirli bir biçemi sürdürmek gibi anlamsız bir tutkusu yoksa, bir yazardan başka bir yazara, bir yapıttan başka bir yapıta geçtikçe, çevirisi de belirli bir biçem değişikliğine uğrar ister istemez. Buna karşılık, anlatıcısı kim olursa olsun, Balzac’ın tüm anlatılarında süregelen bir Balzac biçemi bulunduğu gibi, çevirmenin kendi diline aktardığı kaynak-metinler birbirlerinden ne kadar farklı olursa olsun, onun da çeviriden çeviriye süren bir biçemi, kendine özgü bir anlatımı vardır, ama çevrilen yapıtın biçeminin yol açtığı bir sapma da vardır. Ben kendi çevirilerim karşısında sık sık kapılırım böyle bir izlenime: başka bir yazımda da belirttiğim gibi, ne zaman birkaç çevirimi birbiri ardından gözden geçirecek olsam, hepsi de benim bireysel dilimin özelliklerini taşıyorlarmış gibime gelir, ama, aynı zamanda, <span class="ideitalik">Kalpazanlar</span>’ımın biçeminin <span class="ideitalik">Bilirbilmezler</span>’imin biçemiyle fazla bir ilgisi bulunmadığını, <span class="ideitalik">Goriot baba</span>’mın biçeminin aynı dönemde çevirdiğim <span class="ideitalik">Swann’ın bir aşkı </span>kadar bunlardan yaklaşık otuz yıl sonra çevirdiğim <span class="ideitalik">Kral Salomon’un bunalımı</span>’nın biçeminden de uzak olduğunu düşünmekten kendimi alamam.</p>
				<p class="normal">Benzerlik içinde benzemezliği varsayan bu çelişkiyi nasıl açıklamalı? Örneğin, hem iyimser, hem gerekirci bir bakışla, bu yapıtların tümünün erek-dile gerektirdikleri ülküsel anlatımı yeniden bulacak biçimde aktarılmış olduklarını kesinleyerek mi? Herhalde hayır. Belirli bir erek-dilde aynı yapıtın, diyelim ki <span class="ideitalik">Goriot baba’</span>nın ya da <span class="ideitalik">Hamlet</span>’in, birbirinden çok farklı, ama aynı ölçüde geçerli üç dört çevirisi birden bulunması bile geçersiz kılar bu savı; daha önemlisi, böyle bir savı benimsemek iki dil arasında terimi terimine bir denklik, bir eşdeğerlilik varsaymak demektir; bu da dile ilişkin bilgilerimize ters düşer. Gerçekten de, herhangi bir dil içinde üretilmiş bir söylemin anlamsal içeriğinin bir başka dile olabildiğince eksiksiz bir biçimde aktarılabileceğini söyleyebilsek bile, aynı söylemin biçemini yalnızca bir dilin değil, bir özdilin de damgasını taşıyan tüm yazınsal ya da biçimsel özelliklerini tam olarak aktarabileceğini savunmak zordur. Çevrilmek istenen yapıtın kendi özdilsel özelliklerinin içerikten bağımsız olmaması bir yana, her dilin kendine özgü bir yapısı, kendine özgü bir mantığı bulunması da önümüzde aşılması nerdeyse olanaksız bir engel oluşturur. Biraz da aralarındaki derin farklılıklar nedeniyle, dilin genel bir tanımı yapılamayacağını düşündüğünden, kendi tanımında <span class="ideitalik">bir dil </span>sözünü kullanmayı yeğleyen André Martinet, Aristoteles’in Hopi diline çevrilmesinin hiç mi hiç düşünülemeyecek bir şey olmadığını belirttikten sonra, “Ama Aristoteles yapıtlarını Hopi dilinde tasarlamış olsaydı, Batı düşüncesi bugün olduğu şey olmazdı”, derken, bu gerçeği çok güzel belirtir.</p>
				<p class="normal">Bu durumda, hep düzanlam düzeyinde kalan, eksik çevirilerle yetinmek mi gerekir? Hayır, bizi her zaman istediğimiz yöne götürmese bile, bir yol kalır önümüzde: başlangıçta çözümsüzlük etkeni gibi görünen bir veriye: farklılığa sarılmak, hem iki dil arasında, hem de her dilin kendi içinde, kendi öğeleri, kendi düzeyleri ve kendi ürünleri arasında saptayabileceğimiz farklılığa ya da farklılıklara. Bu farklılıkları algılayabilecek durumdaysak, ürünlerin ayırıcı özelliklerini belirleyebilir, böylece değişik eklemlenimlerini açıklamaya, bunlardan yola çıkarak çabalarımızda bize yol gösterecek, yol gösterdiği kadar da seçimlerimizi temellendirecek birtakım koşutluklar bulabiliriz. Öyle ya, çevirilerim arasında saptadığım farklılıkların varlığı bu çevirileri yalnızca her iki dile: türkçe ve fransızcaya ilişkin kuru sözcük ve sözdizimi bilgim doğrultusunda değil, çevirmeyi tasarladığım yapıtlarla kendi dilim arasında kurduğum birtakım biçimsel bağıntılar doğrultusunda gerçekleştirdiğimi göstermez de neyi gösterir?</p>
				<p class="normal">Söylemek bile fazla, kaynak-dille erek-dilin sesleri ve sözcükleri düzeyinde ele alınmaları durumunda, birtakım bağıntılar kurulabilse bile, bu bağıntıların belirleyici bir işlevi olamaz: dilsel göstergenin saymacalığı nedeniyle, bu türden girişimler başarısızlıkla sonuçlanmaya yargılıdır. Bununla birlikte, göstergebilim bizi nicedir araştırmalarımızı tümceyle sınırlamamaya alıştırdığına göre, iki dilin sessel, sözlüksel ve sözdizimsel birimleri arasında kuramadığımız bağıntıları daha geniş bir düzlemde, kaynak-metinle içinde belirdiği toplumsal ve dilsel bağlamlar arasındaki benzerlik ve karşıtlık, uyum ve uymazlık bağıntıları arasında özdeş bağıntılar bulabilir, dahası, örneğin iki dilin ya bağlamlarının uzaklığı nedeniyle, kaynak-metnin gerektirmesi durumunda, söz konusu bağıntıları kendimiz oluşturmaya çalışabiliriz.</p>
  <p class="normal">Benim kendi yaklaşımıma gelince, bunu üzerinde çok uğraştığım iki örnekten: Raymond Queneau’nun yarım yüzyılı aşkın bir süre önce, 1959’da yayımlanmış olan ünlü romanı <span class="ideitalik">Zazie metroda (Zazie dans le métro)</span> ile bundan bir buçuk yüzyılı aşkın bir süre önce, 1842’de yayımlanmış, ama okunurluğunu hep korumuş, dolayısıyla “klasik” olarak niteleyebileceğimiz bir romandan: Balzac’ın <span class="ideitalik">Yaşamda bir başlangıç</span>’ından <span class="ideitalik">(Un Début dans la vie)</span> yola çıkarak açıklamaya çalışacağım.</p>
				<p class="ortayazi">II</p>
				<p class="normal">Yıllar önce, başka bir yazıda da belirttiğim gibi, ürünü olduğu doğal dille bağıntıları açısından ele alındığı zaman,</p>
				<p class="normal">1. <span class="ideitalik">Zazie dans le métro</span>’nun dilinin, büyük ölçüde, günümüz fransızcasının özel bir katmanında: Paris ve dolaylarının halk çevrelerinde “konuşulan” dille örtüştüğü görülür;</p>
				<p class="normal">2. daha çok karşılıklı konuşmalardan oluşan roman oldukça yüksek bir oranda açık saçık ve argo sözcük ve deyimler içerir, dahası, bu tür sözcük ve deyimler yalnızca roman kişilerinin konuşmalarında değil, “anlatısal” ve “betimsel” bölümlerde de yer alır;</p>
				<p class="normal">3. bununla birlikte, yapıtın söylemi Paris halk ağzıyla tümden örtüşmez, çünkü <span class="ideitalik">coca-cola </span>yerine <span class="ideitalik">cacocalo, responsabilité </span>yerine <span class="ideitalik">responsabilitas, homosexuel </span>yerine <span class="ideitalik">hormosessuel </span>gibi yazarca üretilmiş biçimler de içerir; yer yer<span class="ideitalik"> </span>de içli ya da destansı bir esintiye kapılmış görünür;</p>
				<p class="normal">4. Queneau’nun “yazı”sı iki açıdan Fransız yazı diline ters düşer: zaman zaman kişisel bir sesbilgisel abece kullanarak (örneğin <span class="ideitalik">petite </span>yerine <span class="ideitalik">ptite, obstiné </span>yerine <span class="ideitalik">ostiné, ce que c’est </span>yerine <span class="ideitalik">cexé</span> yazarak) ve kimi deyimlerin, hatta kimi tümcelerin öğelerini söyleyişin uyumu ya da konuşmacının tutumu doğrultusunda kaynaştırarak <span class="ideitalik">(Skeutadittaleur, kèkchose, vozouazévovos, </span>vb.) hem yazım, hem dilbilgisi kurallarını çiğner.</p>
				<p class="normal">Bu birkaç gözlemden sonra, herhalde yapılacak ilk şey günümüz türkçesinde Paris ve dolaylarında halk çevrelerinin konuştuğu fransızcaya kabaca da olsa denk düşecek bir katman bulmaktır. İlk bakışta, bu iş oldukça kolay gibi görünür: ana söylem olarak Paris gibi büyük bir kent olan İstanbul’un halk çevrelerinin ağzını seçebileceğimizi düşünürüz. Ancak daha ilk adımda işler karışıverir, çünkü, örneğin son gözlemimizden yola çıkalım dersek,</p>
				<p class="normal">1. Türkçenin yazımı sesbilimsel olduğu, <span class="ideitalik">Zazie</span>’deki kaynaştırılmış biçimler de bu dilde var olma nedenini yitireceği için, Queneau’nun “yazı”sının tüm bir boyutu çevirimizde silinip gitmeye yargılıymış gibi görünür;</p>
				<p class="normal">2. İstanbul’un halk türkçesi açık saçık ve argo sözcük sayısı açısından fransızcadan geri kalmaz; yazık ki kavram alanları pek örtüşmez: Türk argosunda erkek sevgiliyi belirten pek çok sözcük vardır, ama kadın sevgiliyi belirten argo sözcük yok denecek kadar azdır; Fransız argosu kadınları ve erkekleri, bedenlerinin değişik dış öğelerini ve organlarını belirten pek çok sözcük içerir, Türk argosuysa yalnızca bedenin cinsel çağrışımlı bölümlerine ilişkin sözcükler açısından zengindir, vb.</p>
				<p class="normal">Öyleyse, öğesi öğesine bir çeviri daha baştan olanaksız göründüğünden, ya sözlüğün sunduğu olanaklarla sınırlı, dümdüz bir çeviriyle yetinecektim ya da, hiç değilse metin düzleminde, özgün yapıtla çevirisi arasında en azından “hava” denkliğine ulaşabilmek için sözlük karşısında daha özgür davranmayı yeğleyecektim.</p>
				<p class="normal">Sözcüğü sözcüğüne çeviri yandaşlarını sarsmak pahasına da olsa, ikinci çözümü seçtim. Böylece,</p>
				<p class="normal">1. argo sözcük ve deyimler söz konusu oldukça, bizim argo sözlüğümüz başka hiçbir olanak sağlamadığı zaman, bunları halk ağzına olabildiğince yakın sözcük ve deyimlerle karşılamaya çalıştım; buna karşılık, görece de olsa bir “hava” denkliğine ulaşmak, bir de belirli bir oranı korumak kaygısıyla, Queneau’nun (belki bu sözcükleri yeğlediği, belki de Fransız argosunda bu sözcükler bulunmadığı için) bunlara başvurmadığı birçok tümcede açık saçık ya da argo sözcükler kullanmaktan çekinmedim;</p>
				<p class="normal">2. ilk bakışta türkçe çeviride silinip gitmeye yargılı görünen kaynaştırılmış biçimlere ve sesbilimsel yazıma gelince, bir kez daha, pek de kurala uygun sayılamayacak bir yol seçtim. Böylece,</p>
				<p class="normal">a) kendi dilimin buna elverdiğini düşündüğüm durumlarda, yazarı izledim, örneğin <span class="ideitalik">vosouazévovos</span>’yı <span class="ideitalik">kazvedanalarınız</span>’la, <span class="ideitalik">skeutadittaleur</span>’ü <span class="ideitalik">demindedini</span>’yle karşıladım;</p>
				<p class="normal">b) örneğin romanın giriş tümcesi <span class="ideitalik">Doukipudonktan </span>gibi karşılığı türkçede fazla uzun ve fazla ağır kaçacak biçimler söz konusu olduğu zaman, aynı kaynaştırma işlemine girişmekten vazgeçtim; buna karşılık, <span class="ideitalik">minute </span>karşılığı <span class="ideitalik">bidakka </span>örneğinde olduğu gibi, türkçenin buna elverir gibi göründüğü yerlerde benzer biçimler yaratmaktan çekinmedim;</p>
				<p class="normal">c) Queneau’nun sesbilimsel yazım eğilimini sınırlı bir biçimde de olsa çeviride yansıtmak düşüncesiyle, birtakım halk ve çocuk söyleyişlerini yazıldığı gibi söylendiği gibi verdim, <span class="ideitalik">dakika (minute)</span> yerine <span class="ideitalik">dakka, öğretmen (institutrice) </span>yerine <span class="ideitalik">örtmen </span>dedim;</p>
				<p class="normal">d) bu arada, argo kullanımlarla güncel halk dilinin kullanımları arasındaki sınırın her zaman çok da belirgin olmadığını göz önünde bulundurmaya çalıştım: bugün <span class="ideitalik">le mec, le môme, le flic </span>gibi çok yaygın sözcükleri tüm Fransızların argo olarak algıladıklarını söylemek zordur; öte yandan, aynı anlamı taşıyan ve aynı dilsel düzlemde yer alan sözcüklerin her iki dilde de aynı değeri taşımaması oldukça sık karşılaştığımız bir olgudur: <span class="ideitalik">merde </span>türkçedeki karşılığının yanında fazlasıyla “masum” görünür; <span class="ideitalik">zarbo, fruko </span>ve <span class="ideitalik">patburun </span>sözcükleri <span class="ideitalik">le roussin, le flicard </span>ve <span class="ideitalik">le flicmane </span>sözcüklerini büyük ölçüde karşılar; ama oldukça eski bir argo terim olan <span class="ideitalik">aynasız </span>sözcüğü <span class="ideitalik">le flic </span>sözcüğüyle aynı değerde değildir; bununla birlikte, daha iyisini bulamayınca, <span class="ideitalik">aynasız’</span>a boyun eğmek zorunda kaldım;</p>
				<p class="normal">3. <span class="ideitalik">hormosessuel, psittaco-analyste </span>ya da <span class="ideitalik">responsabilitas </span>gibi bozulmuş ya da yarı-yabancı sözcükleri çevirirken, bu sapmalarında yazarı izleyerek <span class="ideitalik">eşcissel, puşkanalizci, sorumiyet </span>biçimlerini “uydurdum”.</p>
				<p class="ortayazi">III</p>
				<p class="normal">Balzac’ın <span class="ideitalik">Yaşamda bir başlangıç</span>’ıyla içinde yer aldığı yazınsal ve toplumsal-dilsel bağlamlar arasındaki bağıntıları saptamak çok da zor değildir: yapıt yazıldığı dönemde oldukça tutunmuş olduğunu söyleyebileceğimiz gerçekçi roman türünde, belirli bir ekinsel düzeye ulaşmış okurlara yönelik bir yazı dilinde yazılmıştır, oldukça yalın ve nesnel bir anlatımı vardır. Gerçek bir dünyaya, yazıldığı dönemin yakın tarihine, olaylarına, uğraşlarına, bireysel ve toplumsal değerlerine sık sık göndermede bulunur. Bu özellikler çeviri yanında bir görev daha yükler çevirmene: okura dipnotlarla ek bilgi vermeyi zorunlu kılar. Bu ek bilgileri yapıtın bugün Fransa’da yayımlanan eleştirel basımlarında da buluruz.</p>
				<p class="normal">Ancak, <span class="ideitalik">Yaşamda bir başlangıç</span>’ın karşısında Fransız okurla Türk okurun konumu aynı değildir. Fransız okur kendi dilinde bir buçuk yüzyılı aşkın bir süre önce yazılmış bir roman okuduğunun bilincindedir, ama, aradan geçen bunca zamana karşın, Balzac’ın dilini rahatlıkla anlar, anlatımının tadına varır, yazarın gerçek dünyaya yaptığı göndermeler de ona bizlere çağrıştırdığından çok daha fazlasını çağrıştırır. Buna karşılık, <span class="ideitalik">Yaşamda bir başlangıç</span>’ı benim çevirimden okuyacak olan okur ona yirmi birinci yüzyılın türkçesinden ulaşacak, ama, dönemler arasında olanaksız bir dilsel denklik arayışına girişilmemiş olmakla birlikte, türkçenin sözcük dağarcığının sunduğu olanaklar ve çevirmenin yeteneği ölçüsünde, bir anlatım denkliği bulabilecektir.</p>
				<p class="normal">Bundan fazlası da yapılabilir mi? Örneğin dönemi de kapsayan bir dilsel denklik kurma çabasına girişilebilir mi? Konu üzerinde fazla kafa yormamış olanlar “Evet, girişilebilir”, diyebilirler; vardır böyleleri. Ancak, diyelim ki XVI. yüzyılda “orta fransızca”da yazılmış bir yapıtı, örneğin Rabelais’nin <span class="ideitalik">Gargantua</span>’sını dönemine denk düşecek bir türkçeye, yani XVI. yüzyıl türkçesine çevirmenin anlamsızlığı bir yana, bu denkliği kurmak da her zaman kolay değildir. Öyleyse, değişik bir amaç güdülmüyorsa, çevirmenin görevi yabancı bir dilde, yabancı bir ekin içinde üretilmiş bir yapıtı, üretim tarihi ne olursa, kendi döneminin diline çevirmek, örneğin <span class="ideitalik">Gargantua</span>’yı günümüzün türkçesine aktarmak, bunun sonucu olarak da denklikleri daha çok anlatım düzeyinde, konuştuğu ve yazdığı, dinlediği ve okuduğu çağdaş dilin sınırları içinde aramaktır. Ben de <span class="ideitalik">Un Début dans la vie</span>’nin özgün biçimine olabildiğince denk düşecek bir çeviri çabasına bu sınırlar içinde giriştim. Bu amaçla</p>
				<p class="normal">a) biçem özelliklerini kendi dilimizde olabildiğince yakın bir biçimde yansıtmaya çalıştım; romanı genel olarak günümüz türkçesine aktarırken, metin içinde yer yer karşımıza çıkan dilsel farklılıkları şu ya da bu yoldan korumaya da özen gösterdim; örneğin Desroches’un yazmanlarının tarihsel gibi gösterdikleri bir tür kütüğe geçirdikleri tutanaklarda kullandıkları eski terimleri osmanlıca sözcüklerle karşılayarak aynı havayı vermek istedim;</p>
				<p class="normal">b) romandaki kişilerin konuşmaları arasında belirgin bir fark saptadığım zaman, bu farkı örneğine uygun bir biçimde yansıtmaya çalıştım;</p>
				<p class="normal">c) örneğin romanda yansıtılan dönemin (1820 dolayları) at arabalarına ilişkin özgül terimlerin türkçe karşılıklarını bulamadığım zaman, artık kullanılmaz olmuş nesnelerin kullanılmaz olmuş adları için yeni karşılıklar yaratmak fazlasıyla saçma olacağından, ya kavramı birkaç sözcükle yansıtma yolunu seçtim ya da, <span class="ideitalik">kuku (coucou) </span>örneğinde olduğu gibi, tek sözcük (daha doğrusu ad) kullanmanın zorunlu göründüğü durumlarda, sözcüğü olduğu gibi alıp türkçe okunuşuyla verdim, ama bu konuda olabildiğince tutumlu davranmaya çalıştım;</p>
				<p class="normal">d) fransızcada akrabalık terimlerinin bizimkilerden farklı olması zaman zaman çevirmeni zorlar; burada da öyle oldu: romanın ayrıntılarına girilince, Cardot babanın Oscar Husson’un halasının kocası olduğu açıklıkla anlaşılıyordu; bu bakımdan <span class="ideitalik">l’oncle Cardot</span>’nun (Cardot amca ya da Cardot dayı) <span class="ideitalik">Cardot enişte</span> biçiminde çevrilmesi doğaldı; ama Oscar Husson’un <span class="ideitalik">Cardot babanın yeğeni </span>olarak nitelendiğini gördükten sonra, <span class="ideitalik">enişte</span>’den vazgeçip <span class="ideitalik">amca</span>’ya dönmeyi daha uygun buldum;</p>
				<p class="normal">e) ancak, fransızcayla türkçe arasında denklikler ararken, beni en çok kişilerin konuşmaları, özellikle de Paris-L’Isle-Adam yolculuğu sırasında, Mistigris’nin değişik deyim ve atasözlerinin ses ya da anlam benzerliğinden yararlanıp bunların bir ya da birkaç sözcüğünü değiştirerek oluşturduğu ilginç biçimler zorladı; birçokları da aradığım denkliği bulmayı başaramadığım izlenimini uyandırdı içimde; örneğin <span class="ideitalik">“Abondance de bien ne nuit pas” </span>atasözünü “<span class="ideitalik">Fazla mal göz çıkarmaz” </span>biçiminde çevirdiğiniz gibi onun tek sözcük değişimiyle bozulmuş biçimi olan “<span class="ideitalik">Abondance de chiens ne nuit pas” </span>tümcesini de <span class="ideitalik">“Fazla it göz çıkarmaz”</span> diye çevirebilirsiniz, ama örneğin <span class="ideitalik">“Le chat échaudé craint l’eau froide” (Sıcak suya batmış kedi soğuk sudan da korkar)</span> tümcesini, Balzac’ın yaşadığı dönemde Fransızların yoğurdu bildiğinden kuşku da duysanız, <span class="ideitalik">“Sütten ağzı yanan yoğurdu üfleyerek içer”, </span>diye çevirebilirsiniz, ama atasözü <span class="ideitalik">“Chaque échaudé craint l’eau froide” </span>biçimine sokulmuşsa, bunu sözcüğü sözcüğüne çevirip sayfanın altına özgün biçime göndermede bulunan bir dipnot eklemeniz kaçınılmaz olur.</p>
				<p class="normal">Çözüm yetersizdir kuşkusuz, aynı atasözüne bağlı kaldığınız sürece , daha doyurucu bir çözüme ulaşamazsınız; atasözünü değiştirmek de okurları yaptığınız işin çeviri olduğu konusunda kuşkuya düşürür.</p>
				<p class="ortayazi">IV</p>
				<p class="normal">Bu örnekleri dilediğimiz kadar çoğaltabiliriz daha, ama şu verdiklerimiz bile Claude Lévi-Strauss’un anladığı anlamda bir dilsel “yaptakçılık” söz konusu olduğunu göstermeye yeter. Bir bakıma, benzerlik içinde benzemezlik dediğim de budur: bir benzerlik söz konusudur, çünkü yaptığım tüm çeviriler benim dilsel yaklaşım ve<span class="ideitalik"> </span>arayışlarımın ürünüdür; bir benzemezlik söz konusudur, çünkü bu arayışları ister istemez her biri kendi özgül gereklerini getiren somut gerçekler: başkalarının metinleri belirlemiştir.</p>
				<p class="normal">Öyleyse, ne denli özgür davranırsak davranalım, çeviri etkinliği her zaman bir çifte zorunluluk doğrultusunda gerçekleşir: iki dil (benim için fransızca ile türkçe) ve iki söylem (yazarın söylemiyle çevirmenin söylemi) arasında birtakım biçimsel bağıntılar kurmak, birbirine hiç mi hiç benzemeyen iki dil söz konusu olduğu için de, daha önce de gördüğümüz gibi, bu bağıntıları sesbilimsel, sözlükbilimsel ve sözdizimsel birimler düzeyinden çok, tümce üstü düzeyde kurmaya çalışmak, ama, bunu yaparken, daha sonra erek-metinle kendi toplumsal-dilsel bağlamları arasında uygun karşılıklar aramak üzere, kaynak-metinle toplumsal-dilsel bağlamları arasındaki uygunluk ve karşıtlık bağıntılarını belirlemeye özen göstermek gerekir. Ne olursa olsun, biz böyle bir çabaya bilinçli olarak girişmesek bile, çeviri etkinliğinin temelini bu bağıntıların değerlendirilmesi oluşturur.</p>
				<p class="normal">Raymond Queneau ve Honoré de Balzac’ın yapıtları üzerinde verilen örneklerden de çıkarılabileceği gibi, sözünü ettiğimiz bağıntılar kabaca şu biçimde sıralanabilir:</p>
				<p class="normal">1. herhangi bir metinle toplumsal-dilsel bağlamları arasında kurulan bağıntılar;</p>
				<p class="normal">2. herhangi bir metni ürünü olduğu doğal dile bağlayan bağıntılar;</p>
				<p class="normal">3. herhangi bir metinle kendisini üstlenen yazınsal, bilimsel, hukuksal, vb. tür arasında kurulan bağıntılar;</p>
				<p class="normal">4. aynı metin içinde, bu metnin değişik öğeleri arasında kurulan bağıntılar.</p>
				<p class="normal">Hemen belirtmek gerekir ki bu bağıntıların kurulması çeviri etkinliğinin ancak ilk evresini oluşturur. Bununla birlikte, bu bağıntıları hesaba katmayan bir çeviri çalışmasının aktarılmak istendiği dilden hiçbir iz taşımayan, yurtsuz bir metinle yetinmek zorunda kalması büyük olasılıktır. Çünkü çeviri etkinliği dediğimiz bu yaptakçılık çalışması Roland Barthes’ın eleştirmenden beklediği görevden çok da farklı değildir: ötekinin metnini “olabildiğince eksiksiz bir biçimde kendi diliyle <span class="ideitalik">örtmek”</span>, bir başka deyişle, “iyi bir marangoz gibi, çağının kendisine sunduğu dili”, çevrilecek metnin oluşturduğu öteki dile “uydurmaktır”. Hiç kuşkusuz, tanımı gereği “zanaat” alanına giren bu uydurum etkinliği bir yandan (dilsel, ekinsel ve zamansal farklılıklar nedeniyle) belirli bir bildiri yitimine, bir yandan da (erek-dilin getirdiği yananlamsal ayrımlar nedeniyle) asalak nitelikte bir bildiri artışına yol açar: uydurum hiçbir zaman kusursuz değildir.</p>
  <p class="normal">Gene de kaynak-metni kendi metniyle resmin üstündeki cam gibi <span class="ideitalik">örtmek, </span>adına yaraşır hiçbir çevirmenin vazgeçemediği bir düştür.</p>
				<p class="sagnormal">Aralık, 2006</p>
				</body>
</html>