<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_28">SU VE BİZ</h1>
				<p class="normal">Tufan söyleni, hem <span class="ideitalik">Tevrat</span>’ta, hem <span class="ideitalik">Kuran</span>’da yer almasına karşın, ayrıksı bir söylendir. Claude Lévi-Strauss’ un ünlü <span class="ideitalik">Mythologiques</span>’inde çözümlediği yüzlerce söylen gibi uzlaşmaz ya da çözümsüz görünen karşıtlıkları uzlaştırmaya, daha anlaşılır, daha kolay benimsenir kılmaya yönelmek yerine, karşıtlığı saltlaştırır; deyim yerindeyse, köktenci bir söylendir. Karşımıza çıkardığı uzlaşmaz Tanrı, insanların kötülüğünün tüm yeryüzünü sardığını, düşüncelerinin yalnızca kötülüğe yöneldiğini saptadıktan sonra, onları, yalnız onları da değil, sığırları, sürüngenleri, kuşları, kısacası, insanların kötülüğe yönelmelerinde herhangi bir payları bulunsun, bulunmasın, tüm canlıları yeryüzünden silmeye karar verir: kırk gün, kırk gece yağmur yağdırır ve, Nuh’tan gemisine almasını istediği az sayıda insan ve hayvan dışında, tüm yaratıkları yok eder, böylece, sözcüğün her iki anlamında, kesin bir “temizlik” ediminin ardından, Nuh’a ve oğullarına hızla çoğalıp yeryüzünü doldurmalarını ve yeryüzündeki her türlü hayvan, gökyüzündeki her türlü kuş, denizdeki her türlü balık için bir korku ve ürperti nedeni olmalarını, onları kendi ellerine bıraktığını söyler; bir başka deyişle, yeryüzünde insanın saltık egemenliğini (bu arada kötücüllüğünü, kıyıcılığını) kurar. Verileri zorlamak pahasına, burada bir tür uzlaşma söz konusu olduğu düşünülebilir. Ancak, ister çoktanrılı dinler söz konusu olsun, ister tektanrılı dinler, karşılaştığımız sayısız örnekler insana tanınan egemenliğin hep görel ve geçici kalmaya yargılı olduğunu, tanrıların insanın ilerleyip gelişmesine katlanamadıklarını gösterir.</p>
				<p class="normal">Tufan söyleni gibi Babil söyleni de bu tutumun en belirgin örnekleri arasında yer alır. Tufan sonrası insanlarının kendilerini bir arada tutacak, böylece tek bir halk olarak kalmalarını sağlayacak yüksek bir kule yapmaya girişmelerini Tanrı kendisine karşı bir eylem, kendi alanına el atmaya yönelik bir girişim olarak değerlendirir, bunca emekle yükselttikleri kuleyi yerle bir etmesi yetmezmiş gibi, daha önce hepsi tek bir dil konuşurken, dolayısıyla hepsi birbiriyle anlaşırken, bir sürü dil çıkararak anlaşmalarını zorlaştırır, birbirlerinden koparak dört bir yana dağılmalarını, dolayısıyla güçsüz düşmelerini sağlar. İş bu kadarla da kalmaz elbette: bireylerin ve toplumların tepesinde tanrısal ceza varlığını hep duyurur. </p>
				<p class="normal">İşin ilginç yanı, en eski çağlardan beri, tanrıların insanları cezalandırırken en çok kullandıkları araçlar yaşamlarında çok önemli bir yer tutan iki öğe: su ve ateştir. Ancak, bu iki öğenin tarih boyunca insanların imgelem evreninde büründükleri biçimleri, yüklendikleri anlam ve işlevleri şöyle bir gözden geçirecek olursak, tufanın sularının da, insanların üzerine yıldırım biçiminde yollanan ateşin de tümüyle ayrı bir özden olduğunu söylememiz gerekir. Örneğin tufanın suyu yerden yükselip gene yere dönen bir su değildir; dosdoğru gökten, Tanrı’nın uzamından iner, dolayısıyla doğaüstü ya da doğadışı bir sudur, yaşatan değil, öldüren, arıtan değil, çürüten öğedir. Bachelard’ın <span class="ideitalik">L’Eau et les Rêves</span>’de (<span class="ideitalik">Su ve düşler</span>) ozan imgelemlerinde değişik dönüşümlerini izlediği suya da, Saint-Exupéry’nin <span class="ideitalik">İnsanların dünyası</span>’nda ayrıcalıklı niteliklerini sıraladığı suya da benzemez. <span class="ideitalik">İnsanların dünyası</span>’nın anlatıcısı için, gökte değil, dünyada, dünyanın “karnında”dır su, yukarıdan inen değil, toprağın içinden fışkırandır, “kapsayan” değil, “kapsanan”, öldüren değil, yaşatandır; “Su, ne tadın, ne rengin, ne kokun var, anlatılamazsın, tadılırsın yalnız, anlaşılamazsın. Yaşam için zorunlu değilsin, yaşamsın. Duyularla açıklanması olanaksız bir hazla işlersin içimize. Tüm güçler de seninle birlikte varlığımıza dolar. Senin yüceliğin sonucu, yüreğimizin tüm kurumuş pınarları yeniden gürülder içimizde”, dediğine göre, yalnızca bedensel varlığımızı değil, tinsel varlığımızı da besleyen kaynaktır. Çölde, bir uçak kazasının ardından, günlerce yaşam savaşı verdikten sonra, kendisini ve arkadaşını kurtaran, kurtarmanın belirleyici edimi olarak da tüm suyunu önlerine koyan Libyalı Bedevi’ye “Sen İnsan’sın, aynı zamanda tüm insanların yüzüyle görünüyorsun bana. Öyle uzun boylu bakmadın yüzümüze, gene de bizi tanıdın. Sevgili kardeşsin sen. Ben de tüm insanlarda seni tanıyacağım”, diye seslenmesiyse, dünyamızın suyunu ayıran, yalıtlayan değil, birleştiren, kaynaştıran öğe olarak değerlendirdiğini gösterir. </p>
				<p class="normal">Uzun sözün kısası, gökten inen tanrısal su kapsayıcı ve yalıtlayıcı özelliğiyle canlıları geri kalan temel öğelerden kopararak yok ederken, insanların dünyasının “karnından” gelen su, bizim suyumuz, öteki temel öğelerle, havayla, ateşle, özellikle de hepsinin ve hepimizin anası toprakla bir arada bulunduğu, onlarla bütünleştiği, yani tümüyle bir yeryüzü öğesi olduğu ölçüde yaşamın kaynağında yer alır. </p>
  <p class="normal">“Bana yağmur yerden yağar”, derken, ozanlar ozanı Yunus da bu suyu düşünür kuşkusuz.</p>
				<p class="sagnormal">Mayıs, 2003</p>
				</body>
</html>