<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_21"><span class="ideitalik">SAATLERİ AYARLAMA ENSTİTÜSÜ</span></h1>
				<p class="normal"><span class="ideitalik">Ahmet Hamdi Tanpınar’la ilk kez 1955 yılında, Varlık Yayınevi’nde karşılaşmıştık. Hangi nedenle, anımsamıyorum, benim küçük ve bakımsız odama gelmişti. Beş on dakika süresince Fransız yazınından, özellikle de Gérard de Nerval’den söz etmiştik. Bana o gün imzaladığı </span>Yaz Yağmuru<span class="ideitalik">’nun üzerine “Tahsin Yücel Beye, genç meslektaşım, beraberce Nerval’dan konuşalım. Sevgilerle” diye yazmıştı. 1961’de Edebiyat Fakültesi’nde asistan olarak göreve başlamamdan sonra, daha sık görmeye başladım kendisini. Hocalarımın, Süheyla Bayrav, Nesterin Dirvana ve Adnan Benk’in yakın dostuydu, bölümümüzü sık sık onurlandırıyordu. Bir gün, elinde bir iki gün önce yayınlanmış olan </span>Saatleri Ayarlama Enstitüsü’<span class="ideitalik">leriyle geldi bölümümüze, uzun sunuşlarla imzalayıp verdi dostlarına. Yanı başında dikiliyordum.</span></p>
				<p class="normal"><span class="ideitalik">“Hocam, bana yok mu?” diye sordum.</span></p>
				<p class="normal"><span class="ideitalik">Rahatsız olmuş gibi görünmedi.</span> </p>
				<p class="normal"><span class="ideitalik">“Kusura bakma, Remzi ne cimri adamdır, bilirsin; elinden kitap alamıyorsun ki”, dedi.</span></p>
				<p class="normal"><span class="ideitalik">Şeytan dürttü.</span></p>
				<p class="normal"><span class="ideitalik">“Yazık, ben de </span>Varlık<span class="ideitalik">’a bir yazı yazmayı düşünüyordum”, dedim.</span></p>
				<p class="normal"><span class="ideitalik">Ahmet Hamdi bey kolumdan tuttuğu gibi Türkoloji Bölümü’ndeki odasına götürdü beni. Asistanını çağırıp bir dolabı açtırdı, dolabın içinde üst üste ve yan yana dizili yetmiş seksen </span>Saatleri Ayarlama Enstitüsü<span class="ideitalik">’nden birini çekti, “Tahsin Yücel beye sevgilerle”, diye yazdı, üst köşeye de tarihi koydu, imzalayıp verdi. Doğrusunu söylemek gerekirse, o sırada kitap üzerine bir yazı yazmayı düşünmüyordum. Yazık ki aradan iki hafta bile geçmeden Ahmet Hamdi bey öldü. Yazıyı yazdım, ama bir sözü yerine getirmekten çok, içten bir hayranlığı dile getirdim sanırım.</span></p>
  <p class="normal"><span class="ideitalik">Şimdi, bunları yazarken, biri belleğimde, biri gözlerimin önünde duran iki görüntü içimi sızlatıyor. Birincisi, Süleymaniye’nin avlusunda, Ahmet Hamdi beyin cenazesinde, sevgili hocam Sabahattin Eyuboğlu’nun anlatılmaz bir acıyla gülümseyen yüzü; ikincisi, bunca yıldan sonra, ancak şimdi, şu anda ayrımına vardığım bir ayrıntı: Ahmet Hamdi beyin bana imzaladığı </span>Saatleri Ayarlama Enstitüsü<span class="ideitalik">’nün üzerine yazdığı tarih: 10. 2. 1962. Unutulmaz usta 24 Ocak 1962’de öldüğüne göre, ölümünden on yedi gün sonrasının tarihi, nerdeyse aşağıdaki gençlik yazısını yazdığım tarih. </span></p>
				<p class="sagnormal"><span class="ideitalik">Mart, 2000</span></p>
				<p class="normal"><span class="ideitalik">Saatleri Ayarlama Enstitüsü</span>’nü okumaya başlayan okur, sayfaları çevirdikçe, bir kararsızlık, bir duraksama başlayacaktır içinde, bir tuhaf rahatsızlık duyacaktır. Kitap öyle güç anlaşılır, güç okunur bir roman olduğundan mı? Hayır, Ahmet Hamdi Tanpınar’ın hangi yapıtı sıkıcıdır ki <span class="ideitalik">Saatleri Ayarlama Enstitüsü </span>de sıkıcı olsun? Bu kararsızlık, bu duraksama, bu rahatsızlık okurun roman karşısında kendine belirli bir nokta seçmemesi, daha açık bir deyişle, romana hangi açıdan bakması gerektiğini kestirememesidir. Yapıta belirli bir açıdan bakmak okura kolaylık sağlar. Sıradan bir örnek vereyim: okunan roman olayları oldukları ya da olabilecekleri gibi gösteren ya da göstermek isteyen bir yapıt mıdır, yoksa gerçek olamayacak olaylardan ve kişilerden söz eden bir yapıt mı, okur bunu kolaylıkla görebilir, gördükten sonra da romanı değerlendirmesi, romanla kendisi arasında bir yakınlık kurması kolaylaşır. Ama <span class="ideitalik">Saatleri Ayarlama Enstitüsü</span>’nün okuru, en azından ilk sayfalarda, onu bu iki sınıftan birine yerleştirmekte güçlük çeker. Seyit Lûtfullah’ın, Aristidi efendinin garip dünyaları, tam mezara gömüleceği sırada tabutundan başını kaldırıp dosdoğru eve götürülmesini söyleyen, alkışlar, ıslıklar arasında evine geldikten sonra sağlığına kavuşarak bambaşka bir yaşam sürmeye başlayan yaşlı hala, Avrupa’da okumuş bir hekimden beklenmeyecek ölçüde sakat ruh hekimi Ramiz, sonra her yanıyla Saatleri Ayarlama Enstitüsü adlı kurum. Bunlar da, bunlara benzeyen başka şeyler de ilk bakışta gerçekle ilgisi bulunmayan bir düşsel ülke, bir düş oyunu izlenimi yaratır insanda. Buna karşılık, yalnızca yazarın ustalığından, inandırma gücünden kaynaklanmayan romanın her satırına sinmiş bir gerçeklikle karşı karşıya gelirsiniz durmadan. Kitaba gerçeklik açısından mı, düşsellik açısından mı bakacağınızı kestiremezsiniz. Bir karara varabilmek için biraz daha beklemek, biraz daha ilerlemek, biraz daha düşünmek gerekir.</p>
				<p class="normal">Gerçek ile düşselin basit örnekler olduğunu belirtmiştim. Tanpınar’ın romanı çok güzel gösterir bunu. <span class="ideitalik">Saatleri Ayarlama Enstitüsü’</span>nün okuru bu iki açıdan birini benimsemeye kalktı mı büyük bir yanlışlığa düşmekle kalmaz, romanı anlama olanağını da yitirir, çünkü Tanpınar’ın anlattığı ne dar ve geniş anlamlarıyla gerçek, ne de dar ve geniş anlamlarıyla bir düşsel dünyadır. Hiç kuşkusuz, düşten, düşsel oyunlardan çok bir gerçek söz konusudur, ama bu gerçek Ahmet Hamdi Tanpınar’ın katkısıyla zenginleşmiş, “gerçek” sözcüğünün kapsayamayacağı kadar genişleyip yoğunlaşmış bir gerçektir. Ahmet Hamdi Tanpınar’ın gördüğü, duyduğu, anımsadığı, düşündüğü ve düşlediği gerçektir, Ahmet Hamdi Tanpınar gibi “içli” ve bilgili bir sanatçının süzgecinden geçip roman olmuş, çok yönlü bir gerçektir. Böyle yazıyorum ya, fazla bir şey anlatamamanın, konunun özünü yakalayıp yansıtamamanın sıkıntısı içindeyim, tüm bunların nerdeyse tüm gerçek sanatçılar için söylenebilecek şeyler olduğunun da ayrımındayım. Belki de tüm güçlük şu “gerçek” sözcüğünden kaynaklanmakta. Çünkü Ahmet Hamdi Tanpınar’ın anlattığı bir gerçekten çok bir düşün, bir görüş. Ne var ki yaşamımızla ilgili görüş ya da görüşlerin anlatılması, bu görüşlerin de olaylar ve kişiler aracılığıyla verilmesi düşünü gerçekle üst üste, iç içe getiriyor. Karışıklık da bundan doğuyor.</p>
				<p class="normal">Yakından bakılınca görülebilir: Tanpınar’ın anlattığı o unutulmaz, ama gerçek olamayacak kadar benzersiz kahve gerçek bir kahve değildir, Tanpınar’ın kahve düşüncesidir. Doktor Ramiz yalnızca tuhaf ve budala bir hekim değildir, Tanpınar’ın birtakım ruh hekimlerine ilişkin düşüncesidir (onlarla alay etmesidir de). <span class="ideitalik">Saatleri Ayarlama Enstitüsü </span>de, onu kurup yaşatan insanlar da Tanpınar’ın çağımıza, memleketimize, çağımızın, memleketimizin insanlarına ilişkin görüşleri, her şeyi tüm yönleriyle kuşatmaya yönelen bakışıdır. Romanın başlıca kahramanı Hayri İrdal da herhangi bir roman kahramanı olmaktan çok, Tanpınar’ın insana, insanın durumuna ilişkin görüşü, kendine özgü bir canlılık, bir kişilik kazanmış görüşüdür. Bu örnekler daha da çoğaltılabilir.</p>
				<p class="normal">Bir romanda kişilerin ve oluntuların her şeyden önce belirli bir bakışı, belirli bir düşünceyi yansıtmak için kullanılması görülmedik bir şey değil. Ama Ahmet Hamdi Tanpınar bu kadarla yetinmez, bir yeri ya da bir insanı doğrudan doğruya bir görüş, bir düşünce olarak sunar. Soyut düşünce ve kavramları somutlaştırarak bir yerin, bir kişinin, bir olayın biçimi, rengi, kokusu, devinimi içinde verir. Her düşün, her kavram, her duygu canlı varlıkların ya da nesnelerin biçimine, rengine, sıcaklığına bürünür Tanpınar’ın son romanında. Okura da bu somut verilerden öze, kaynağa, yani düşünceye gitmek düşer. Örneğin, romanın bir yerinde, Tanpınar kumar oynayan birinden şöyle söz eder: “Oyun, dışarıdan yaptığı bir hareket değildi; onun içine girmiş, bütün vücudunu ayrı ayrı çalıştırıyor, birşeyleri didikliyor, gagalıyordu. Yamalı kundurasından çorabının yırtığı görülen sağ ayağı masanın altında bir dikiş makinesinin kolu gibi işliyor, gırtlağı durmadan etrafa hücum ediyor, parmakları çengel gibi muttasıl birşeylere takılıyor, birşeylere asılıyor; dudakları etrafı somuruyor, çene onların somurduğunu kusuyor, ve burun acayip homurtularıyla bütün hayatı korkutmaya çalışıyordu”. Açıkça görüyoruz: oyun canlı bir varlık oluvermiş, kumarcı da kumar oynayan bir insandan çok farklı, nerdeyse tuhaf bir canavar diyeceği geliyor insanın. Bunun böyle olması, kumar oynayan adamın burnunun burundan farklı bir şey, çenesinin çeneden farklı bir şey olması bu burnun, bu çenenin bir düşünün, bir görüşün resim ya da görüntüye dönüşmüş birer öğesi olmasındandır.</p>
				<p class="normal">Tanpınar’ın bu tutumu <span class="ideitalik">Saatleri Ayarlama Enstitüsü</span>’ nün sayısız kişilerinden biri olan Madmazel Afroditi’nin portresinde elle tutulacak ölçüde belirginleşir: “Afroditi, sımsıkı bir ten, her ağzını açışta bir ispirto alevi gibi parlayan otuz iki diş, uzun kirpikleri arkasında telkinleri bir ufuk gibi derinleşen bakışlar, konuştukça sizin boğazınızda düğümlenen, İtalyan babasından kalmış ağdalı, hardal gibi sert ve dik, ve yine de son derece tatlı bir ses, istiyerek çolpalaştırdığı hareketleriyle bir örümcek gibi dört bir tarafınızı saran eller, bir yığın cazibe ve dostluk, hulâsa belki de farkına varmadan hareket ve hücum halinde <span class="ideitalik">bütün kadınlıktı”. </span>Afroditi, belki söylemek bile fazla, Madmazel Afroditi olmaktan çok, sımsıkı bir ten, otuz iki diş, tatlı bir ses, insanın dört bir yanını saran iki, belki de birçok el, bir yığın cazibe ve dostluktur. Bütün bu özellikler, nitelikler, daha doğrusu çizgiler, daha başka çizgilerle de birleşerek “bütün kadınlık” olur. Afroditi adıyla, sımsıkı bir tenle, parlak dişlerle, <span class="ideitalik">hardal gibi sert ve dik bir sesle, bir yığın cazibe ve dostlukla </span>somutlaşan, bir cisim olarak çizilen kadın düşüncesi olur. Bu örnekler de alabildiğine çoğaltılabilir.</p>
  <p class="normal">Ama bütün bunlar gelişigüzel yığılmış, iş olsun diye sıralanmış düşünler, görüşler, duygular, izlenimler değildir. Romana adını veren <span class="ideitalik">Saatleri Ayarlama Enstitüsü</span>’nün pek de fazla bir yer tutmaması, bu tuhaf kurumla pek de ilgili gibi görünmeyen olayların ve insanların çok daha geniş bir yer tutması bizi yanıltmamalı. Her şey bir ana düşünün çevresinde belirli bir denge içinde yer almakta, her şey bu ana düşünün, anlamsız insan, anlamsız dünya düşününün birbirlerini tamamlayan değişik yanlarıdır. Ahmet Hamdi Tanpınar çağımızın başlıca izleklerinden biri olan bir düşünceyi, insanın, dünyanın, yaşamın anlamsızlığı düşüncesini, günümüz insanının artık yeterli bulmadığı, anlam bakımından da oldukça yoksul görünen iki ayrı çağı içinde ele almakta, sanatının aynasından gözler önüne sermektedir. Bu ana izleğin çevresinde Ahmet Hamdi Tanpınar’ın dünya görüşünün gözlerimiz önüne serilmesi, beklenmedik ölümünün yarattığı büyük acı karşısında son kitabını bizim için küçümsenmeyecek bir avuntuya dönüştürüyor.</p>
				<p class="sagnormal">Şubat, 1962</p>
				</body>
</html>