<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_38">YETMİŞ YIL</h1>
				<p class="normal">Enver Ercan, telefonda, “<span class="ideitalik">Varlık</span>’ın yetmişinci yılı!” deyince, birden şaşırdım. Hemen arkasından da şaşırmama şaştım: ben bile yetmişimi sürüyordum, şaşılacak ne vardı bunda? İlk bakışta, hiçbir şey yokmuş gibime geldi. Ama biraz düşününce anladım ki birdenbire <span class="ideitalik">Varlık</span>’la aynı yaşta olduğumu yeniden ayrımsamaktan ve, izlenimimi değerlendirmeme zaman kalmadan, bunu bir çelişki olarak algılamamdan kaynaklanıyordu şaşkınlığım. Bu da pek öyle temelsiz bir izlenim değildi. Derginin 1933 yılında kurulduğunu çok iyi bilmeme karşın, onu hep yaşça da, başça da kendimden büyük olarak düşünmüştüm, bu bir; <span class="ideitalik">Varlık</span>’ı hep unutulmaz kurucusu Yaşar Nabi Nayır’la özleştiregelmiştim, bu iki; karınca kararınca bir yazar ve çevirmen olarak gözlerimi olgunluk çağının doruğunda bulunan <span class="ideitalik">Varlık</span>’ta açmıştım, bu da üç. Diyeceğim, bir tarihle bir ölümlünün yaşıtlığı, yani basbayağı bir aykırılık söz konusuydu. Ama soyut rakamlar açısından bakılınca, şaşkınlığım bana bile bir saçmalık gibi görünmekteydi. Ayrıca, övünmek gibi olmasın, benim durumum özeldi: 1953 yılının sonlarında, yani bundan tam elli yıl önce, yirmi yaşımda ve <span class="ideitalik">Varlık</span>’ın yirminci yılında, Yaşar Nabi beyin yardımcısı olarak <span class="ideitalik">Varlık</span>’ta çalışmaya başlamıştım, yaşama <span class="ideitalik">Varlık</span>’ta atılmıştım bir bakıma; 1961 sonlarında bir başka yerde çalışmaya başlamıştım, ama <span class="ideitalik">Varlık</span> ve Yaşar Nabi beyle ilişkim kesintisiz bir biçimde sürmüştü. Dergiyle kurucusunu hep birbiriyle özleştirdiğimden olacak, kurucunun ölümü de değiştirmemişti durumu.</p>
				<p class="normal">Ancak, öyle sanıyorum ki, bana özgü bir yaklaşım değildi bu: yazın dünyamızın nerdeyse tüm üyeleri <span class="ideitalik">Varlık</span> dendi mi Yaşar Nabi’yi, Yaşar Nabi dendi mi <span class="ideitalik">Varlık</span>’ı düşünürdü. <span class="ideitalik">Varlık </span>yalnızca onun tasarımının, onun çabalarının ürünü olduğu için mi? Hayır kuşkusuz, Orhan Veli’den Fazıl Hüsnü Dağlarca’ya, Ziya Osman Saba’dan Bedri Rahmi Eyuboğlu’ya, Behçet Necatigil’den Sabahattin Kudret Aksal’a, Sait Faik’ten Oktay Akbal’a, Orhan Kemal’den Muzaffer Hacıhasanoğlu’ya, Mahmut Makal’ dan Talip Apaydın’a, Ataç’tan Sabahattin Eyuboğlu’ya, nice yazar ve ozanın belirleyici katkıları oldu <span class="ideitalik">Varlık</span>’a, <span class="ideitalik">Varlık</span> yazar ve ozanlarıyla önem kazandı, yıllar yılı Türkiye’nin en önemli yazın dergisi olarak kalmasını da büyük ölçüde onlara borçluydu. Genç yazarlar ve ozanlar öncelikle onlar orada olduğu için bu dergide yayımlatmaya çalışıyorlardı yapıtlarını. Ama, birçok yazar ve ozanın <span class="ideitalik">Varlık </span>aracılığıyla ünlenmiş olması bir yana, <span class="ideitalik">Varlık</span>’ın odağını her zaman Yaşar Nabi oluşturmuştu, tinini her zaman o cisimlendirmişti. Önce, daha gençlik yıllarında, askerlik döneminde bile yayımını aksatmamasıyla, daha sonra, kırklı yılların ortasında, evini satarak elde ettiği sınırlı olanaklarla Varlık Yayınevi’ni kurarak yaşamını dergisine adamasıyla kanıtlamıştı bunu, bir de, büyük serüveninin başından sonuna kadar, dergisinin patronu değil, işçisi olmayı yeğlemesiyle: okura ulaşmadan önce her satırını birkaç kez okumadığı dergi sayısı onu, on beşi zor bulurdu belki, bu da, söylemek bile fazla, yaşamın belirli zorunluluklarının sonucuydu. Ama Yaşar Nabi beyin işçiliği sıradan bir işçilik değil, bir yaratım edimiydi. </p>
				<p class="normal"><span class="ideitalik">Varlık</span>’ta çalıştığım yıllarda birkaç kez saptamıştım bunu. Kimi kez hastalık, kimi kez kaçınılmaz yurtdışı gezileri nedeniyle, dergiyi yayıma hazırlama görevini bana bırakmıştı, ben de, elimden geldiği kadar onun sayfa düzenine, yazar ve ozanları sayfalara önemleri ve yaşlarıyla oranlı bir biçimde yerleştirme yöntemine bağlı kalmaya büyük özen göstererek hazırlamıştım söz konusu sayfaları, ama, her seferinde, diyelim ki Oktay Akbal, diyelim ki Necati Cumalı, durumu dergiyi eline alır almaz anlamış, bunu bana iletmekten de çekinmemişti. Öyle görünüyordu ki Yaşar bey daha ilk bakışta sezilen, ama açıklıkla dile getirilemeyen bir mantığa, bir iç düzene göre kurmaktaydı dergisinin her sayısını, yazarlar, konular, türler arasında kendine özgü bir dengeye ulaşmaktaydı. </p>
				<p class="normal"><span class="ideitalik">Varlık</span>’ı yazınımızın tarihsel bir kurumu, adı onun adıyla özdeşleşmiş olan yöneticisini tarihsel bir kişilik olarak değerlendirmeme gelince, sanırım, hiç abartma yoktu bunda, birçok aydınımızın paylaştığı bir görüştü, hem de yalnızca bugün değil, ellili, altmışlı yıllarda bile.<span class="ideitalik"> </span>Öyle ya, şiirimizi temelinden yenileyen Garip akımı <span class="ideitalik">Varlık</span>’ta gelişip serpilmişti, Sait Faik gibi büyük bir yazar öykülerini yıllar yılı <span class="ideitalik">Varlık</span>’ta yayımlayarak yazınımızda öyküyü birincil bir tür düzeyine yükseltmişti. 1950’lerde, özellikle Mahmut Makal’ın <span class="ideitalik">Bizim köy</span>’ünün ardından, Anadolu’nun yoksul ve unutulmuş köşelerini yansıtmaya yönelen gerçekçi anlatı doğup gelişmiş ve büyük bir ilgi uyandırmıştı. Yalnızca bunlarla değil, çevresinde topladığı yaşlı ve genç yazarların belirleyici niteliğiyle de cumhuriyet dönemi Türk yazınının odağı ve simgesi olmuştu. <span class="ideitalik">Varlık</span>’ın tarihi Cumhuriyet dönemi Türk yazınının tarihiyle örtüşür büyük ölçüde; <span class="ideitalik">Varlık</span>’ı, ozanlarını ve yazarlarını göz önüne almadan yazılan bir Cumhuriyet dönemi Türk yazını tarihi düşünülemez bile.</p>
				<p class="normal">Öte yandan, bugün <span class="ideitalik">Varlık’</span>ın eski sayılarını dikkatle gözden geçirenler, özellikle de kurucusunun üçüncü sayfadaki başyazılarını birbiri ardından okuyanlar, derginin ve kurucusunun cumhuriyet yazınımızın önde gelen değerleri olmaları yanında, cumhuriyet tarihimizin tanığı da olduklarını görürler. Yaşar Nabi, bu birbirinden ilginç başyazılarda, döneminin önemli siyasal ve toplumsal olaylarını cumhuriyet ilkeleri doğrultusunda, kendine özgü bir kavrayışla inceler, ülkesinin sorunlarını yakından tanıyan bir aydın olarak, saptadığı sapmaları yetkeyle ve içtenlikle eleştirirdi. Bu açıdan bakılınca, Yaşar Nabi’nin özellikle 1946-1960 dönemine ilişkin yazılarının vazgeçilmez bir kaynak oluşturduğu söylenebilir.</p>
				<p class="normal"><span class="ideitalik">Varlık</span>’ın ekin yaşamımızda tuttuğu benzersiz yere, sağladığı önemli katkılara karşın, sık sık eleştirildiğini, şimdi büyük çoğunluğu ikinci cumhuriyetçi ya da “post-mandacı”ya dönüşmüş kişilerce sol düşünceye kapalı kalmakla suçlandığını biliyoruz. Önde gelen yazarları, diyelim ki bir Ataç, bir Sabahattin Eyuboğlu, bir Dağlarca, bir Külebi, bir Cumalı, bir Akbal, bir Ceyhun Atuf Kansu sol düşünceye ne ölçüde kapalı kaldıysa, dergi ve yöneticisinin de o ölçüde kapalı kaldığını, yani, söylenenin tersine, sol düşünceye her zaman açık durduğunu söylemek gerekir. Derginin ve yöneticisinin politikayı hiçbir zaman yazının önüne geçirmediği, politikayı hiçbir zaman yazınsal bir sorun olarak görmediği bilinir. Öte yandan, özellikle 1950-1960 dönemi yazın adamları için korkunç bir dönemdir: Menderes yönetiminin gözünde her yazın adamı gizil bir suçludur. Öykücünün, ozanın her tümcesine, her dizesine kuşkuyla bakılır. Örneğin 1956 yılında <span class="ideitalik">Varlık</span>’ta yayımlanan bir şiirde <span class="ideitalik">“Erikler gene çiçek açacak”</span> gibi bir dize geçtiği için Yaşar Nabi Nayır sıkıyönetim komutanınca makamına çağırtılıp bir temiz azarlanmış, “Bu dizede tehlikeli olan nedir?” diye sorunca da “Biz o çiçeklerin hangi çiçekler olduğunu biliyoruz!” yanıtını almıştır. Komutanın odasından çıkışında, albaylar Yaşar Nabi beyden özür dilemiş, “Komutana eriklerin çiçeğinin beyaz olduğunu söyledik, ama dinletemedik”, demişlerdir. Gene de uyarılarının bir ölçüde işe yaradığı, ozanın örneğin “Şeftaliler gene çiçek açacak”, demiş olması durumunda, kendisinin de, Yaşar Nabi beyin de en az birkaç ay süresince postu tutukevine sermesi olmayacak bir şey değildi. Kimilerinin utanmadan bir demokrasi ve ekonomik kalkınma dönemi olarak niteledikleri Menderes dönemi böyle bir dönemdir. Böyle bir dönemde, Yaşar Nabi beyin başlıca çabalarından biri de dergisini kapatılma tehlikesinden uzak tutmak, ama, aynı zamanda, yazınsal ve düşünsel eylemini sürdürmek olmuştur. André Gide baskının korkakları alçalttığını, buna karşılık, en iyileri güçlendirip yücelttiğini söyler; Yaşar Nabi bey de en iyilerdendir, <span class="ideitalik">Varlık, </span>yıllar yılı, hem kendisinin, hem yazarlarının düşünsel direnişinin somutlaşımı olmuştur. </p>
  <p class="normal">Usumda kaldığına göre, okur kitlesi de çok iyi anlamıştı bunu, siyasal baskıların katlanılmaz olmaya başladığı günlerde, <span class="ideitalik">Varlık </span>dergisinin satışı ülkemizde hiçbir yazın dergisinin erişemediği bir düzeye: on beş bine ulaşmıştı.</p>
				<p class="sagnormal">Temmuz, 2003</p>
				</body>
</html>