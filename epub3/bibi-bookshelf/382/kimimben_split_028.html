<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_24">JACQUES RIGAUT’YU<br class="chapter"/>
  BİLİR MİSİNİZ?</h1>
				<p class="normal">Sanırım, Jacques Rigaut adıyla ilk kez ellili yılların başlarında, <span class="ideitalik">Sözden söze</span>’nin iç kapağında karşılaştım. Ataç onun ünlü tümcesi “Kesinlesem de sorarım gene”yi (<span class="ideitalik">Et si j’affirme, j’interroge encore)</span> kitabında “tanımlık” olarak kullanmış, sonra,<span class="ideitalik"> Varlık</span>’a uğrayışlarından birinde, kitabı bana imzalarken, adımı bu bilinmedik adın tam altına yazmıştı. Kuşkusuz, daha önce de karşılaşmış olabilirdim bu adla, örneğin dadacılar ya da gerçeküstücüler üstüne bir yapıtta karşıma çıkmış olabilirdi. Ne var ki, <span class="ideitalik">Sözden söze</span>’yi Ataç’ın elinden aldığım anda, yalnızca bir karşılaşma değil, bir tanışma söz konusuydu nerdeyse: Jacques Rigaut bir daha çıkmamasıya yerleşmişti belleğime. Yerleşmişti de ne olmuştu? Onun tüm yapıtlarını aramaya mı girişmiştim hemen? Nerde! O öğrencilik ve ilk yazarlık günlerimde, daha niceleri gibi, bu da ayaküstü bir tanışma olmuştu benim için. Üstelik, Ataç’ın “Kesinlesem de sorarım gene” biçiminde çevirdiği tümce, bildiğim tek sözü, Montaigne’i çağrıştırdığı için midir, nedir, en azından geçen yüzyılın unutulmuş bir yazarıymış gibi bir izlenim uyandırıyordu bende, yaşamım da pek dingin bir yaşam olmadığından, tek tümceyle yetiniyordum. </p>
				<p class="normal">Kim bilir kaç yıl sonra, şimdi hangisi olduğunu anımsayamadığım bir yazısında, Roland Barthes’ın da aynı tümceyi alıntıladığını görünce, uzak bir ülkede bir tanıdıkla karşılaşmış gibi sevindiğimi, “Kesinlesem de sorarım gene”nin benim için daha bir somutluk, daha bir çekicilik kazandığını anımsıyorum. Böylece, 1976’da, ilk deneme kitabım <span class="ideitalik">Yazın ve yaşam</span>’a yazdığım önsözde, Rigaut’nun tutumunun değerini karşıtı sayılabilecek tutumlar önünde daha iyi anladığımı belirtiyor, “En büyük denemecimiz Ataç gibi günümüz Fransa’sının belki en önemli denemecisi olan Barthes’ın da Jacques Rigaut’nun ‘Kesinlesem de sorarım gene’ sözüne böylesine değer vermesinin nedenini bu gözlemlerden sonra daha iyi anladım”, diyordum.</p>
				<p class="normal">Ama, bu noktadan sonra, hatta daha bu noktaya gelmeden, Jacques Rigaut konusunda daha fazlasını öğrenmem, yapıtlarını bulup okumam gerekmez miydi? Gerekirdi kuşkusuz. Yavaş yavaş onu daha çok merak etmeye başladığımı çok iyi anımsıyorum. Şu var ki, ne benim ulaşabildiğim seçkilerde en ufak bir yazısına rastlanıyordu, ne de Fransızların çok gelişmiş sözlük ve ansiklopedilerinde yaşamı ve yapıtı konusunda en ufak bir bilgi veriliyordu: Jacques Rigaut’nun adını anmamaya yemin etmişlerdi sanki. Paris’in en büyük kitapçılarında bile, felsefeden anlatıya ve şiire, hiçbir bölümde, hiçbir kitabı yoktu. Bir iki yazın tarihinde adına yer verme yüceliğini gösterenler de, hemen hiçbir özel açıklamaya girişmeden, ozan mı, öykücü mü, denemeci mi olduğu bile belirtmeden, birkaç ad arasında anmakla yetiniyorlardı. Örneğin çok özenli ve çok duyarlı bir yazın tarihçisi olan Henri Clouard bile, <span class="ideitalik">Histoire de la littérature française du symbolisme à nos jours </span>adlı geniş kapsamlı (yaklaşık 1300 sayfadan oluşan) yapıtında, onu yalnız bir kez, hem de adını yanlış yazarak anıyordu: “Daha 1918’de J. Vaché, daha sonra da J. Rigault ve René Crevel, intihar ettiler”. Benim erişilmez yazarım intihar etmişti demek! Büyük bir olasılıkla da çok genç yaşta intihar etmişti. Edindiğim tek bilgi bu değildi, başka yerlerde, gene böyle çok sınırlı ve çok yüzeysel bir biçimde, şöyle bir söylenip geçilen tümceler aracılığıyla, dadacılar ve gerçeküstücüler arasında yer aldığını da öğrenmiştim, ama hepsi bu kadardı. Bu arada, yanılmıyorsam, 1964’te, Louis Malle’in Pierre Drieu la Rochelle’in aynı adlı romanından çıkardığı <span class="ideitalik">Le Feu Follet</span>’sini de görmüş ve bayağı etkilenmiştim. Ama ben o sıralarda Drieu la Rochelle’in yapıtını Jacques Rigaut’nun yaşamından esinlenerek yazdığını bilmiyordum. Sonra, Albert Camus’nün <span class="ideitalik">Başkaldıran insan</span>’ını çevirdiğim günlerde, Rigaut’dan bildiğim tek tümceye bir tümce daha eklendi: “Siz hepiniz ozansınız, bense ölüm yakasındayım”. </p>
				<p class="normal">Yazık ki Rigaut’yu ananlar yaşamı çevresindeki gizi korumakta kararlı görünüyorlardı: Ataç ve Barthes gibi Camus de alıntısının kaynağını belirtmiyor, böylece, bu çarpıcı tümcenin Rigaut’nun yaşamında bir küçük oluntu mu, yoksa herhangi bir yapıtından bir alıntı mı olduğu anlaşılmıyordu. Ben, daha çok, somut koşullarda, kendini öldürmeye karar vermiş bir başkaldırmışın belirli ozan ve yazarlara yönelttiği bir söz olarak düşünüyordum bunu. Dahası, gerçeküstücülüğe ilişkin bilgilerimden, fotoğraf ve resimlerden esinlenerek tasarladığım bir ortamda, öncesini ve sonrasını da gözlerimin önüne getirmeye çalışıyordum. Ne olursa olsun, yetersiz bilgime yeni öğeler eklenmeyince, Jacques Rigaut gene yavaş yavaş silikleşti; öyle ki, kimilerinin belleğinde olduğu gibi, benim belleğimde de küçük bir değişikliğe uğradı: basılmak üzere olan <span class="ideitalik">Söylemlerin içinden</span>’de, Rigaut Rigaud’ya dönüşmüşken, yanlışı son anda düzeltme olanağını beklenmedik olduğu kadar da mutlu bir rastlantı sağladı.</p>
				<p class="normal">Kültür Girişimi’nin İstanbul’da, 26 - 28 Ekim 1998 günleri arasında düzenlediği Kültür Politikaları Sempozyumu’na Ediradio başkanı ve UNESCO eski genel müdürü Jacques Rigaud da gelmişti. Daha izlencede adını görür görmez, iki tümcesiyle tanıdığım eski dostu anımsadım hemen, ad benzerliği beni şaşırttığı kadar da sevindirdi. Yanılmıyorsam, 27 ekimde, hem öğle, hem akşam yemeğini birlikte yedik; akşam yemeğinde, büyük bir masada yan yana otururken, ona bu ad benzerliğinin bende yarattığı etkiyi ve yıllardır süregelen Jacques Rigaut serüvenimi anlattım. Jacques Rigaud önce düştüğüm yanlışı düzeltti, sonra, çok yakın bir geçmişte, Rigaut’nun tüm yazdıklarının Gallimard’da, <span class="ideitalik">Ecrits </span>(Yazılar) başlığı altında bir kitapta toplanıp yayımlandığını, belki ad benzerliği nedeniyle, kitabın kendisine de yollandığını söyledi. Hemen arkasından, Fransa’ya döner dönmez Gallimard’dan bir <span class="ideitalik">Ecrits </span>de benim için isteyip ulaştırmak üzere adresimi istedi. Artık varlığını bildiğime göre, kolaylıkla getirtebileceğimi söyledimse de bu kitabı bana yollamayı özellikle istediğini belirtti. Birkaç hafta sonra, Jacques Rigaud’nun kısa ve içten bir mektubu eşliğinde, kendi deyimiyle “nerdeyse adaşı”nın yapıtı elimde en az beş dakika süresince titredi.</p>
				<p class="normal">Bu kitaptan öğrendiğime göre, yazarın ölümünden beş yıl sonra, 1934’te, bir ilk kitabı çıkmıştı: <span class="ideitalik">Papiers posthumes </span>(Ölüm sonrası yazılar). Sayfa sayısı 113, baskı sayısı 300’dü. 1959’da J.-J. Pauvert’in yayına hazırladığı <span class="ideitalik">Agence générale du suicide</span> (İntihar genel ajansı) de topu topu 113 sayfadan oluşmaktaydı, ama baskı sayısı bir öncekinin iki katından da fazlaydı: 975. Kuşkusuz, arayışlarımı tutkuyla sürdürmüş olsaydım, bu kitap elime geçebilirdi, ama Paris’te bile hiçbir kitapçıda karşıma çıkmamıştı. Şimdi elimde bulunan <span class="ideitalik">Ecrits</span>’ye gelince, özenli bir araştırmacı, Martin Kay, burada bu iki kitapta yer alanlar da içinde olmak üzere, değişik kişiler elinde bulunan parçalara değin, yayımlanmış, yayımlanmamış, bitmiş, bitmemiş tüm ürünlerini bir araya getirmiş, dostlarına yazdığı kimi mektupların da eklenmesiyle, Rigaut’nun elinden çıkmış metinleri şöyle böyle 150 sayfaya yükseltilmiş, bu toplama Desnos, Breton, Drieu la Rochelle, Jacques-Emile Blanche gibi dostlarının tanıklıkları, not, kaynakça ve benzerleri de katılınca, ortaya nerdeyse 300 sayfalık bir kitap çıkmıştı. Baskı sayısı belirtilmiyordu, ama kitabın son sayfasında verilen bilgiden anlaşıldığına göre, bu biçimiyle ilk kez yayımlanmaktaydı. Gallimard gibi büyük bir yayınevinin yayını olduğuna göre de baskı sayısının üç binden aşağı olmaması gerekirdi.</p>
				<p class="normal">Söylemek bile fazla, içercesine okudum eski ve uzak dostun yapıtını. </p>
				<p class="normal">İlk yazı, “Propos amorphes” (Biçimsiz sözler), içinde İstanbul ve Pera Palas adları geçtiğine göre, bunca yıldan sonra, kendisini bunca yıl merak etmiş olan kişiye bir el sallamaydı nerdeyse: “<span class="ideitalik">Ben Karşı-İsa’yım, bir piyanonun üstüne tırmanmışım, başıma da bir gramofon hunisi geçirmişim. Utkun mu utkun, başımın üstünde zıplayarak İstanbul’da Pera Palas’ın salonuna giriyor ve ayak parmaklarımla kocaman bir kaynana-zırıltısını çeviriyorum. Tanrı sizleri kutsasın, ay ışığı eşekleri! Zırvalamanın saygınlığı! Tümden yararsız bir şey yapmak – nedenlerden ve sonuçlardan uzak bir edim. Bugüne kadar –tıpkı yer çekimi gibi– yararlılık egemendi; bundan böyle uyumsuzla kıracağım kirişi...” </span>diye başlıyor, aynı türden birtakım gözlem ve tasarılardan sonra, <span class="ideitalik">“Bir sıfır olduğum kesin. Ama yürek ve tin sözcükleriyle bol bol dalga geçtim ve, bir sabah, bende bunlardan hiçbir şey kalmadığını anladım. Kendimden daha kuru bir şey tasarlayamıyorum. Hiç kimseye, hiçbir şeye bağlı değilim. Hiçbir şey beklemiyorum”, </span>diye sürüyor, aynı ölçüde özgün, aynı ölçüde şaşırtıcı birkaç gözlemden sonra da <span class="ideitalik">“Şu dünyada katlanılmaz olan tek bir şey var: kendi sıradanlığının duygusu”, </span>diye de noktalanıyordu.</p>
				<p class="normal">Topu topu bir buçuk sayfalık bir yazı ya da düzyazı-şiirdi bu. Büyük çoğunluğu Rigaut’nun ölümünden sonra yayımlanmış olan öteki yazı ya da düzyazı-şiirler de üç aşağı beş yukarı böyleydi. <span class="ideitalik">“Roman d’un jeune homme pauvre”</span> (Yoksul bir genç adamın romanı), adını yalanlarcasına, yalnızca dört sayfaydı, gene bir roman adını çağrıştıran <span class="ideitalik">“Agence générale du suicide</span>”se (İntihar genel ajansı), bir buçuk sayfa. Kimi parçalar daha da kısaydı, örneğin “<span class="ideitalik">Espoir</span>” (Umut) on beş, “<span class="ideitalik">Mae Murray</span>” on dört satırdı. “<span class="ideitalik">Lord Patchogue</span>” gibi yirmi sayfaya ulaşan yazılara da rastlanıyordu ya bunlar da kendi aralarında küçük parçalara ayrılıyordu. Örneğin Ataç’ın <span class="ideitalik">Sözden söze</span>’ye “tanımlık” olarak aldığı “<span class="ideitalik">Et si j’affirme, j’interroge encore” </span>tümcesi bu parçacıkların altıncısını oluşturmaktaydı; daha da ilginci, çoğu parçaları ötekilerden bağımsız gibi görünüyordu. Ama, göründüğü kadarıyla, Jacques Rigaut’nun kusursuz yapıtlar oluşturmak gibi bir tutkusu yoktu. André Breton’a bakılırsa, onun yazınla ilgili tüm tutkusu bir gazete çıkarmaktı, gazetesine koymayı düşündüğü ad da çok şey söylüyordu: <span class="ideitalik">Le Grabuge </span>(Şamata). Ancak, Drieu la Rochelle’in <span class="ideitalik">Le Feu Follet</span>’de yansıttığı yaşama biçiminin, özellikle de uyuşturucu tutkunluğunun böyle bir etkinliğe elvermemesi bir yana,<span class="ideitalik"> </span>onun böyle bir gazete tasarısından Breton’dan başka hiç kimse söz etmediğine göre, bu tutkusunun da pek güçlü bir tutku olmadığı düşünülebilirdi. Öte yandan, yapıtlarını gözden geçirirken, arada bir, “Ne güzel söylemiş!” desek bile, pek öyle derin, pek öyle yüce şeyler bulamıyordunuz.</p>
				<p class="normal"><span class="ideitalik">“Kim Julien Sorel değildir? Stendhal.</span></p>
				<p class="normal"><span class="ideitalik">Kim Nietzsche değildir? Nietzsche.</span></p>
				<p class="normal"><span class="ideitalik">Kim Juliette değildir? Shakespeare.</span></p>
				<p class="normal"><span class="ideitalik">Kim M. Teste değildir? Valéry.</span></p>
				<p class="normal"><span class="ideitalik">Kim Özgür Adam değildir? Barrès.</span></p>
  <p class="normal"><span class="ideitalik">Ve gerisi... </span></p>
				<p class="normal"> </p>
				<p class="normal">Ya da</p>
  <p class="normal"> </p>
				<p class="normal"><span class="ideitalik">Yarın, son</span></p>
				<p class="normal"><span class="ideitalik">Son yarın,</span></p>
				<p class="normal"><span class="ideitalik">Yarına son,</span></p>
				<p class="normal"><span class="ideitalik">Son yarına</span></p>
				<p class="normal"><span class="ideitalik">Yarın, en sonunda</span></p>
				<p class="normal">türünden arayışlar yazın alanında çok da uzaklara götürmezdi adamı, olsa olsa, yazından toplumsal düzene, her alanda yerleşik düzene bir başkaldırı olarak ortaya çıkan “dada” akımıyla bağdaşırdı. Jacques Rigaut’ysa, yazar olarak gerçek bir “dadacı” olması yanında, kişi olarak benzersiz bir “dada” örneğiydi. Dönemin önemli ozanlarından Robert Desnos da “Rigaut’nun yaşamı örnek olacak nitelikte bir ‘DADA durumu’dur”, derken, bu gerçeği kesinlemekteydi.</p>
				<p class="normal">Gerçekten de Jacques Rigaut hem yaşamı, hem yazdıklarıyla akımın somut bir örneğini sunuyor, bu arada, hemen her satırında, varoluşçulardan çok önce ve çok çarpıcı bir biçimde yaşamın anlamsızlığını vurguluyordu. Ama “<span class="ideitalik">Salaklar, önce siz konuşun!” </span>diyerek sözü başkalarına bırakıyor, uzun ayrıntılara, kesin saptamalara girişmiyordu. <span class="ideitalik">“Kitap tek bir devini olmalıydı”</span>, dediğine, kitap bir devini, tek bir devini olmadığına, olamayacağına göre de oturup kitaplar yazması beklenemezdi. Başka bir yoldu onunki, ortamı başka bir ortam, sorunu da başka bir sorundu: yaşamın öylesine dışındaydı ki <span class="ideitalik">“Beni öykülerime karıştırmayın”, </span>diye yazıyor, her şeye, hatta kendi kendine bile uzaktan ve dışarıdan bakıyordu.<span class="ideitalik">“Siz hepiniz ozansınız, bense ölüm yakasındayım”, </span>diye sesleniyordu arkadaşlarına.<span class="ideitalik">“Ben yaşadığımı ancak yokluğumu duyduğum andan sonra duyuyorum”,</span> diyordu; kendisinin sık sık yinelediği, dostlarının da saptadığı gibi, ölüm yakasındaydı gerçekten, ölüm hep içinde, duyularında, duygularında, düşüncelerinde, tüm benliğindeydi. Öyle ki, daha bir gençlik yazısında, <span class="ideitalik">“Bizi kurtaran, her türlü acı çekme olasılığını ortadan kaldıran şey, bu akşam, canımız isterse, kendimizi öldürmekte kullanacağımız şu tabancadır”, </span>demiş, birkaç satır sonra da <span class="ideitalik">“İntihar bir iççağrı olmalıdır”, </span>diye eklemişti. “<span class="ideitalik">Un brillant sujet</span>” (Parlak bir konu) diye adlandırdığı ve “roman” diye nitelediği iki buçuk sayfalık gerçeküstücü öyküde de kahramanı Palentête’in “<span class="ideitalik">Beş kıtada 20 yaşında zorunlu intihar ilkesini öğrettiğini</span>” yazıyordu.</p>
				<p class="normal">Ama bizim Rigaut’nun Palentête’in kuralını yüzde yüz benimsediği de söylenemezdi: “<span class="ideitalik">Önemli olan ölme kararını almamdır, ölmem değil”</span>, diyordu, o kadar ivecen davranmamıştı. Bir mektubunda <span class="ideitalik">“Bana öyle geliyor ki yaşamımı altı ay uzattım”, </span>diye yazdığına göre, bunun ayrımında olduğu da kesindi. Ne olursa olsun, otuzundan öteye geçmemişti: 6 kasım 1929 günü yapmıştı yapacağını, hem de büyük bir özenle. Evet, böyle: dostu Jacques Borel’in söylediğine göre, kurşunun tam yüreğini bulması için bir cetvel, tabancanın sesini bastırmak için bir yastık kullanmış, ortalığın fazla lekelenmesini önlemek için de yatağın üstüne bir muşamba sermişti.</p>
				<p class="normal">Evet, Jacques Rigaut böylece noktalamıştı yaşamını.</p>
  <p class="normal">Bense, onu hâlâ yeterince tanımamış ve tanıyamayacak olmanın sıkıntısını duyuyordum.</p>
				<p class="sagnormal">Aralık, 2008</p>
				</body>
</html>