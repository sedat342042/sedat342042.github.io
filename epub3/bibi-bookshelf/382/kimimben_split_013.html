<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_9">BAŞYAPITLAR</h1>
				<p class="normal">Başyapıt sözcüğü çokanlamlı bir sözcüktür. Bu yüzden kimi kullanımları kafa karıştırır. <span class="ideitalik">“Tanrısal güldürü, Don Quichotte, Hamlet </span>ve <span class="ideitalik">Antigone </span>birer başyapıttır”, dediğiniz zaman hiç kimsenin kafası karışmaz kuşkusuz, hiç kimse kesinlemenize karşı çıkmaz: dünya yazınının başyapıtlarıdır bunlar, insanlığın büyük ekinsel kalıtları arasında yer alırlar. Ama “<span class="ideitalik">Hamlet </span>Shakespeare’in başyapıtıdır, <span class="ideitalik">Antigone </span>Sophokles’in”, dediniz mi durum değişir. Shakespeare <span class="ideitalik">Kral Lear</span>’i de, <span class="ideitalik">Antonius ile Kleopatra</span>’yı da, <span class="ideitalik">Macbeth</span>’i de, <span class="ideitalik">Othello</span>’yu da yazmıştır, Sophokles <span class="ideitalik">Elektra</span>’yı da, <span class="ideitalik">Kral Oidipus</span>’u da, <span class="ideitalik">Philoktetes</span>’i de. Böylece, <span class="ideitalik">Hamlet</span>’i Shakespeare’in, <span class="ideitalik">Antigone</span>’yi Sophokles’in başyapıtı olarak nitelediniz mi başka bir değer basamaklanması sokarsınız işin içine, <span class="ideitalik">Hamlet</span>’e ve <span class="ideitalik">Antigone</span>’ye ancak çok sınırlı bir bütün içinde üstünlük tanımış olursunuz. Böyle bir sınırlama içinde sizin başyapıtınızdan da söz edilebilir, benim başyapıtımdan da. Çoğu zaman pek karşı çıkılmaz böyle bir tutuma. Örneğin <span class="ideitalik">Tanrısal güldürü</span>’yü Dante’nin başyapıtı olarak nitelemeniz hemen hiç kimseyi rahatsız etmez, ama siz <span class="ideitalik">Hamlet</span>’i öne çıkarırken, bir başkası <span class="ideitalik">Othello</span>’yu, daha bir başkası <span class="ideitalik">Kral Lear</span>’i öne çıkarabilir, böyle bir seçim yerleşik kanılarımıza ters düşebilir, ters düştüğü için de bizi sinirlendirebilir. Ne var ki her büyük sanatçının tüm öteki yapıtlarını geride bırakan bir başyapıtı olur diye bir kural yoktur: <span class="ideitalik">Budala, Karamazof kardeşler, Suç ve ceza, Cinler </span>ve <span class="ideitalik">Öteki </span>arasında nasıl bir seçim yapar da Dostoyevski’nin başyapıtını saptayabilirsiniz ki? <span class="ideitalik">Ulysses</span>’i<span class="ideitalik"> </span>James Joyce’un başyapıtı sayılabilir, Faulkner’ın üç dört yapıtını da ötekilerden ayırarak daha üstün bir yere koyabilirsiniz, ama Zola’nın genellikle birbirini bütünleyen romanları arasında böyle bir ayrım yapabilir misiniz? Yapsanız da bunun tutarlı bir ayrım olduğunu söyleyebilir misiniz? Gerçekte, Dostoyevski, Balzac, Flaubert, Zola (ve hiç kuşkusuz Sophokles ve Shakespeare) gibi sanatçıların “başyapıtı” yoktur, “başyapıtları” vardır: <span class="ideitalik">Budala </span>da, <span class="ideitalik">Cinler </span>de, <span class="ideitalik">Karamazof kardeşler </span>de, <span class="ideitalik">Kumarbaz </span>da birer başyapıttır. Hepsi bu mu? Hayır. Örneğin bir eleştirmenimiz, benimle dalga geçmeyi pek de usundan geçirmeden, “Tahsin Yücel’den bir başyapıt” diyecek olursa, başyapıt sözcüğü burada <span class="ideitalik">Hamlet</span>’i ya da <span class="ideitalik">Cinler</span>’i çağrıştırmaz hiçbir biçimde, Tahsin Yücel’in “başarılı”, bilemediniz, “çoğu benzerlerine göre daha üstün” bir yapıtı anlamına gelir, bir tür eğretilemedir.</p>
				<p class="normal">Bir bakıma yukarıdan aşağıya, uzaktan beriye, geçmişten bugüne doğru gelen bu anlam ayrımları kavramın bağlamdan bağlama ne denli değişebileceğini göstermekte. Bu değişimi zaman mı getirmiştir? Belki de. Ama bir ölçüde. Ne olursa olsun, bugün tüm bu anlamlarıyla kullanıyoruz başyapıt sözcüğünü, bizden önceki kuşaklar da bizim kullandığımız anlamlarda kullanıyorlardı gene. Ancak, bir başka düzlemde, zamanın bu çeşitlenimde önemli bir işlevi bulunduğu kesin.</p>
				<p class="normal">İlk andığımız yapıtları düşünürsek, bir ölçüde bizim de bağlı bulunduğumuz Batı ekininin başyapıtlarıdır bunlar, yüzyıllardır dolaşım dışına atılmamış, toplumların önemli kurumlarınca bilinmeleri, anılmaları, okunup anlaşılmaları zorunlu, en azından yararlı görülmüş yapıtlardır. Yalnızca kendi özgül değerlerinin sonucu olarak mı? Kimi dönemlerde böyle düşünülmüş olsa bile, “Evet”, diye kesip atmak oldukça zor. Batı ekinlerinin, onların dolaysız kalıtçıları olmadıkları zaman bile, eskil Yunan ve eskil Roma yapıtlarına duydukları büyük saygı, gösterdikleri büyük ilgi bu dönemlerden kalmış tüm düşün ve sanat yapıtlarının birer başyapıt olarak benimsenmesine yol açmış, yavaş yavaş kök salan “önyargılar” nerdeyse tümünü birden dokunulmaz kılmıştır. Oysa çok büyük yapıtlar yazıldığı gibi sıradan yapıtlar da yazılmıştır o eskil çağlarda. Her çağda olduğu gibi.</p>
				<p class="normal">Bu kadarı bile başyapıt kavramının tartışmaya açık bir kavram olduğunu göstermeye yeter. Üstelik, aynı durum tek bir yazarın yapıtları arasında kurulan değer basamaklandırması konusunda da geçerlidir. Örneğin <span class="ideitalik">Hamlet</span>’in bir başyapıt olduğunda kolaylıkla birleşebiliriz. Ama Shakespeare’in bunca yapıtı arasında hangisinin onun başyapıtı (yani onun en iyi, en tutarlı, en etkili yapıtı) olduğu her zaman tartışmaya açıktır. En azından kuramsal olarak. Yazarların kendi açılarından da böyle. Diyelim ki siz Oktay Rifat’ın başyapıtının <span class="ideitalik">Perçemli sokak </span>olduğunu söylüyorsunuz, dostunuz da <span class="ideitalik">Perçemli sokak</span>’a yakıştırıyor bu niteliği, ozan da “Hayır, beyler, yanılıyorsunuz, benim başyapıtım <span class="ideitalik">Bir cigara içimi’</span>dir”, diyerek ikinizi de susturmaya kalkabilir. Bakarsınız, bir başka yazar da yapıtları konusunda bu tür değerlendirmelere girişmenize sinirlenir, “Benim yapıtlarım arasında değer basamaklandırmaları yapmak size mi kaldı?” diye homurdanır. Biri de çıkar, “Siz başyapıt kavramıyla dalga mı geçiyorsunuz?” diye sorar. Örneğin Balzac’ın, özellikle Sainte-Beuve’ü düşünerek, bir iki yapıtını övüp de öteki yapıtlarının hiç sözünü etmeyen, yani, bir bakıma, susuşuyla onları yeren eleştirmenlerden yakındığı bilinir. Büyük yazarın tümden haksız olduğu da söylenemez: <span class="ideitalik">Dokuzuncu senfoni </span>gerçekten büyük bir başyapıttır, ama hep <span class="ideitalik">Dokuzuncu</span>’yu öne çıkarır da <span class="ideitalik">Dokuzuncu</span>’yu da içine alan ve <span class="ideitalik">Dokuzuncu’</span>dan da görkemli bir bütün oluşturan öteki yapıtlarını bir yana bırakırsanız, Beethoven’e de, yapıtına da haksızlık etmiş olursunuz.</p>
				<p class="normal">Sorunu daha bütüncül ve daha dizgesel bir biçimde ele alalım dersek, her dönemin ve toplumun her şey gibi yazın yapıtlarını da kendi özel koşullarına göre yargıladığını söyleyebiliriz. Ama nerdeyse tüm toplumlarda şu ya da bu yapıtın başyapıt düzeyine yükseltilmesinin koşulu çok satılması, yani tecimsel başarısı değildir. Daha ilginci, eleştirmen desteğinin de fazla bir etkisi yoktur bunda. Sık sık tanık olduğumuz bir şey bu: büyük bir eleştirmen çoğunluğu bir yapıtı yere göğe sığdıramazken, bu arada, gerçek bir başyapıt karşısında bulunduğumuzu kesinlerken, sıradan bir eleştirmen çıkar, göklere çıkarılan yapıtın birtakım eksiklerini gösterir, onu bir başkası, daha bir başkası izler, bunlar da yapıtın satışını artırır çoğu kez, daha çok okunmasını sağlar, ama artık başyapıt nitelemesi yalnızca güldürür. On dokuzuncu yüzyıl Fransız yazınının tarihinde çok ilginç bir örneği vardır bunun.</p>
				<p class="normal">Bu yüzyılın ortalarında, Balzac, çok üretken bir romancı olmasına karşın, para sorunlarıyla boğuşup dururken, Alexandre Dumas’nın her yapıtı kendisine büyük paralar getirir, <span class="ideitalik">Le Comte de Monte-Cristo </span>(Monte Cristo Kontu)<span class="ideitalik"> </span>adlı romanıyla da büyük bir servet kazanır. Eugène Sue’nün <span class="ideitalik">Les Mystères de Paris</span>’si (Paris’in gizemleri) de benzerine az rastlanır bir yazınsal başarı örneğidir: hem yazarını bir anda çok zengin bir adama dönüştürür, hem de bu başarının haklılığında nerdeyse tüm eleştirmenler birleşir. Ama, bugün bulunduğumuz noktadan bakılınca, bu iki romanın birer başyapıt sayılmış olması bizi gülümsetir. Hiç kuşkusuz, tümden başarısız oldukları söylenemez. Günümüzde bile küçümsenemeyecek bir oranda okur buldukları da gerçektir. Ama adına yaraşır hiçbir eleştirmen, hiçbir yazınbilimci XIX. yüzyıl Fransız romanının başyapıtları arasında saymaz bunları.</p>
				<p class="normal">Dumas, Sue ve George Sand’ın başarının doruğunda oldukları bu dönemde, onlarla aynı kuşaktan olan Balzac, birbiri ardından ve birbirinden üstün romanlar yayımlarken, sürekli bir biçimde para sorunlarıyla boğuşur. Dönemin çok ünlü ve çok etkili eleştirmeni Sainte-Beuve bir iki romanını şöyle bir över gibi yapar, gerisini bilmezlikten gelir. Bir başka büyük romancı, Stendhal, Balzac’ın sınırlı başarısına bile ulaşamaz: çoğu uzmanlarca çağcıl romanların başında anılan <span class="ideitalik">Kızıl ile kara </span>(1830) Balzac ve birkaç yazınsever dışında hiç kimsenin ilgisini çekmez, <span class="ideitalik">Parma manastırı </span>(1838) üzerine Balzac bir yazı yazar ve “son elli yıl içinde yayımlanmış kitapların en güzeli” olduğunu söyler. O dönemde yapıt konusunda yazılan tek yazı da bu olur. Ama Balzac’ın hep çok ünlü olmayı, çok satmayı düşlemiş olmasına karşılık, Stendhal’in böyle bir tutkusu yoktur. <span class="ideitalik">Parma Manastırı</span>’ nın sonuna da <span class="ideitalik">TO THE HAPPY FEW </span>(Mutlu azınlığa) yazısını koyar, böylece o oyalanmak ya da zaman öldürmek amacıyla roman okuyanlar için değil, mutlu azınlık, yani gelişmiş bir yazın beğenisi olanlar için yazdığını vurgular. Bu arada, gelecek yüzyılda anlaşılacağını söylemekten de çekinmez.</p>
				<p class="normal">Yirminci yüzyılda, Stendhal’in öngörüsü kendisi için de, Balzac için de yadsınmaz bir gerçeğe dönüşür. </p>
				<p class="normal">Alexandre Dumas ve Eugène Sue bugün de az çok okunsalar bile, artık bir başka ulamda yer alırlar, tahtlarına da, önemli bir gecikmeyle, Balzac ile Stendhal oturmuştur. Bunda eleştirmenler, yazın araştırmacıları kadar yazın öğretimindeki gelişmelerin de etkisi vardır kuşkusuz. Ama en büyük pay Balzac ile Stendhal’in, onların getirdiği yeni biçimlerin ve yeni roman anlayışınındır. Her duruma uygun bir örnek midir bu? Gerçek sanatçılar hep geç mi anlaşılır? Eleştirmenler ve okurlar yanılır da araştırmacılar hiç yanılmaz mı? “Evet”, demek zor kuşkusuz. Ancak, şu Kemal Tahir ve Orhan Pamuk örnekleri bile, kötü eleştirmen ve satış oranının okur çoğunluğunu kolaylıkla yanıltabildiğini göstermektedir. </p>
				<p class="normal">Ama biz, konuyu örneklerle somutlaştıralım derken, yapıtlardan yazarlara geçtik. Bu da, bir ölçüde, birincil konumuzdan uzaklaştırdı bizi. Şimdi, konumuza geri dönelim dersek, XIX. yüzyılda Dumas’nın ve Sue’nün tüm yapıtları büyük ilgi görüyordu kuşkusuz, ama yalnızca bir, bilemediniz, iki yapıtları başyapıt olarak nitelenmekteydi. Aynı şey başka yazarlar ve, bu arada, Stendhal ile Balzac için de geçerlidir. Stendhal’in <span class="ideitalik">Parma manastırı </span>ile <span class="ideitalik">Kızıl ile kara’</span>sının birer başyapıt olduğunda nerdeyse tüm yazınseverler birleşir, ama <span class="ideitalik">Armance</span>’ı, <span class="ideitalik">Lucien Leuwen</span>’i, <span class="ideitalik">Lamiel</span>’i pek az okurun ilgisini çeker. Balzac’ın <span class="ideitalik">İnsanlık güldürüsü </span>onun tüm romanlarını ve bir iki denemesini kapsayan dizgesel bir bütündür, öncelikle bu niteliğiyle benzersiz bir başyapıt ününü kazanır. Ne var ki, Fransa’da bile, Fransa’nın yazın uzmanları arasında bile bu “bütün”ü “bütünüyle” okumuş olanlar oldukça azdır. Bütünü oluşturan doksan dolayında yapıt içinde en fazla dördü, beşi yaygın biçimde okunur, yani, bir bakıma, başyapıt olarak değerlendirilir.</p>
				<p class="normal">Tüm bunlar, özellikle zaman bağlamında, başyapıt nitelemesinin görel bir nitelik taşıdığını göstermekte: Fransız romanının sınırları içinde kalırsak, XVII. yüzyıldan Madame de La Fayette’in <span class="ideitalik">La Princesse de Clèves</span>’i kalır bize, XVIII. yüzyıldan Choderlos de Laclos’un da <span class="ideitalik">Les Liaisons dangereuses</span>’ü (Tehlikeli ilişkiler). XIX. yüzyıl Fransa’da romanın birincil tür olduğuna ve bu yüzyılda daha önce hiçbir dönemde görülmemiş bir roman patlaması gerçekleştiğine göre, başyapıtları Balzac ve Stendhal’le sınırlamak yanlış olur. Bunlara öncelikle Flaubert’in tüm yapıtlarını, bugün pek üzerinde durulmasa bile, Hugo’nun <span class="ideitalik">Notre-Dame de Paris’</span>sini, Huysmans’ın <span class="ideitalik">Tersine</span>’sini ve daha dört beş romanı ekleyebiliriz. Başta Proust’un <span class="ideitalik">Yitik zamanın içinde</span>’si olmak üzere, Gide’in <span class="ideitalik">Kalpazanlar</span>’ı, Camus’nün <span class="ideitalik">Yabancı</span>’sı, Malraux’ nun <span class="ideitalik">İnsanlık koşulu </span>ve daha birkaç yapıt da yirminci yüzyıl Fransız romanının başyapıtları olarak gösterilebilir.</p>
				<p class="normal">Hiç kuşkusuz, yüzyıllar boyunca başyapıt olarak nitelenip de bugün pek ilgimizi çekmeyen, okullarda, üniversitelerde okumak zorunda kaldığımız zaman da gerek eskimiş dilleri, gerek günümüzün sorunlarından alabildiğine uzak izlekleriyle bizi esneten başyapıtlar da vardır. Her eski yapıt böyle değildir kuşkusuz. Örneğin Montaigne’in XVI. yüzyılda yazılmış denemelerini rahat rahat okurken, Corneille’in tragedyaları pek ilgimizi çekmez. Biçemleri de, izlekleri de, toplumsal yaklaşımları da fazlasıyla uzak gelir bize. Zaman zaman kimi gözlemleri, kimi anlatım ustalıkları karşısında hayran kalsak bile, bize yabancıdırlar artık. Örneğin Corneille ile Racine büyük tragedya ustalarıdır, bir <span class="ideitalik">Le Cid</span>’i ya da bir <span class="ideitalik">Phèdre</span>’i<span class="ideitalik"> </span>bugün de belli bir ilgiyle izleyebiliriz belki, ama bir başka çağdaşlarının, kişilerini ve izleklerini gerçek yaşamın içinden çıkaran Molière’in yarattığı etkiyi yaratamazlar üzerimizde. Bu arada, başyapıt sayılsın sayılmasın, ben Ionesco’nun <span class="ideitalik">İskemleler</span>’ini kendime çok daha yakın bulurum. </p>
				<p class="normal">Kendi dönemimizin başyapıtlarını nasıl belirleriz peki? </p>
				<p class="normal">İletişim olanaklarının, bu arada tanıtım etkinliklerinin çok güçlenmesinin sonucu olarak, gerek dünya, gerek ülke düzleminde çok yüksek satış oranlarına ulaşan yapıtlarla oldukça sık karşılaşır olduk. Böylece, sıradan mı sıradan, üstelik baştan sona dil ve kurgu yanlışlarıyla dolup taşan birtakım piyasa romanlarının satış başarılarına bakılarak birer başyapıt olarak nitelendiklerine oldukça sık rastlar olduk. Küçük bir karşılaştırma sonunda, bu yapıtların bir <span class="ideitalik">Le Comte de Monte-Cristo </span>ya da bir <span class="ideitalik">Les Mystères de Paris </span>yanında çok sönük kaldıklarını da söyleyebiliyoruz. Ne olursa olsun, kendi ölçütlerimiz doğrultusunda, XX. yüzyılın başyapıtlarını da saptamaya girişmemize de bir engel yok. Başlıca ölçütlerimizi yapıtların roman sanatına getirdikleri düşünce ve imge zenginlikleri, okurlardan, eleştirmen ve araştırmacılardan gördüğü ilgi, bir de, örneğin Joyce’un <span class="ideitalik">Ulysses</span>’i, Proust’un <span class="ideitalik">Yitik zamanın içinde</span>’si ya da Faulkner’ın <span class="ideitalik">Ses ve öfke</span>’si gibi, yaratıldıkları ülke, yazıldıkları dil dışında da okunur olmaları. </p>
				<p class="normal">Ama bu son koşul çok özel bir ulama: uluslararası ya da, isterseniz, evrensel başyapıtlar ulamına getirir bizi. Zaman zaman sıradan serüven romanları da pek çok dile çevrilebildiğine göre, uluslararası ya da evrensel başyapıt sayılmanın tek koşulu değil bu, ama ilk koşulu olduğu söylenebilir: aynı zamanda bir <span class="ideitalik">Ulysses</span>, en azından bir <span class="ideitalik">Yabancı</span>, bir <span class="ideitalik">Yüzyıllık yalnızlık </span>olmayı gerektirir. Üstelik, işin içine az çok siyasal önyargılar da girebileceğine göre, bizimki gibi ülkelerin yapıtlarının kolay kolay erişemeyecekleri bir konum bu. Hem de yazarlarının, güçlülere daha yakın görünebilmek için, kendi uluslarını aşağılamaları durumunda bile. </p>
  <p class="normal">Ama her ulusun, hatta her okurun kendi evrensel ve yerel başyapıtları vardır. Bunların da kimileri konumunu hep korur, kimileri zaman içinde silinip yerini başkalarına bırakır.</p>
				<p class="sagnormal">Kasım, 2008</p>
				</body>
</html>