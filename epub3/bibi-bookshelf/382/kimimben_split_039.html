<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_35">RIFAT ILGAZ</h1>
				<p class="normal">Rıfat Ilgaz’ın <span class="ideitalik">Bütün şiirleri</span>’nin arka kapağında Orhan Kemal’den küçük bir alıntı var, şöyle yazıyor: “Nâzım’ın yanında bulunuyordum. Dehşetli etkisi altındaydım. Nâzım ‘Kendi sesini bul!’ diye bağırdı. Rıfat Ilgaz’ dan, Celal Sılay’dan örnekler gösterdi”. Bu konuşma ne zaman geçmişti, bilmiyorum, Orhan Kemal’in daha şiir yazdığı günlerde olmalı. Kesinlikle bildiğimi söyleyebileceğim bir şey varsa, o da bir dönemlerin bu ozan adayının kendi sesini 1949 yılında, <span class="ideitalik">Ekmek kavgası</span>’nda bulduğudur. Büyük ozanın kendisine örnek gösterdiği Rıfat Ilgaz’a gelince, bana öyle geliyor ki o sesini hiçbir zaman aramamış, her yerde, herkesle kendi sesiyle konuştuğu gibi, şiirlerini, öykülerini ve romanlarını da hep kendi sesiyle yazmıştır, söylemiştir daha doğrusu.</p>
				<p class="normal">Bu sesin ya da bu dilin nasıl bir ses ya da nasıl bir dil olduğuna gelince, alabildiğine doğal, alabildiğine yalın bir ses, alabildiğine doğal, alabildiğine yalın bir dildir. İster <span class="ideitalik">Yarenlik</span>’i, ister <span class="ideitalik">Sınıf</span>’ı, ister <span class="ideitalik">Yaşadıkça</span>’yı, ister<span class="ideitalik"> Üsküdar’da sabah oldu</span>’yu, ister <span class="ideitalik">Yıldız karayel</span>’i açın, hep aynı yalın, aynı doğal, aynı arı, aynı uyumlu, aynı tutarlı sesi duyarsınız. Alçacıktan seslenir size, daha doğrusu konuşur. Boşlukta, soyutta konuşmayı sevmez çünkü. Bu yüzden olacak, çoğu şiirlerinde kendisine kendi öyküsü anlatılan biri vardır:</p>
				<p class="indentmetin">Hangi işe soktunsa burnunu</p>
				<p class="indentmetin">dikiş tutturamadın,</p>
				<p class="indentmetin">ne zormuş ekmek parasını çıkarmak!</p>
				<p class="ortayazi">(Hürsün, <span class="ideitalik">Sınıf</span>, s. 70.)</p>
				<p class="indentmetin">Boştasın belli!</p>
				<p class="indentmetin">Ellerin cebinde unutulmuş</p>
				<p class="indentmetin">Ayakların pabuçlarının içinde.</p>
				<p class="ortayazi">(Filim, <span class="ideitalik">Devam</span>, s. 160.) </p>
				<p class="normal">Sesleniş serzenişe dönüştüğü zaman bile, ses fazla yükselmez hiçbir zaman, arkadaşımızın sesidir:</p>
				<p class="indentmetin">Yollar kesilmiş alanlar sarılmış</p>
				<p class="indentmetin">Tel örgüler çevirmiş yöreni</p>
				<p class="indentmetin">Fırıl fırıl alıcı kuşlar tepende</p>
				<p class="indentmetin">Benden geçti mi demek istiyorsun</p>
				<p class="indentmetin">Aç iki kolunu iki yanına</p>
				<p class="indentmetin">Korkuluk ol</p>
				<p class="ortayazi">(Aydın mısın, <span class="ideitalik">Karakılçık</span>, s.242)</p>
				<p class="normal">Uzun sözün kısası, Rıfat Ilgaz’ın tüm yazdıkları sesini de, tutumunu da hep sürdürdüğünü gösterir: varla yok arası bir alay ve incecikten bir hüzünle Çiloğlan’ın, Halil Dayı’nın, sizin, benim, hepimizin acısını dile getirir ve üstlenir.</p>
				<p class="normal">“Peki, güldürü anlatıları? <span class="ideitalik">Hababam sınıfı </span>dizisi?” mi diyorsunuz? <span class="ideitalik">Hababam sınıfı</span> kendi denetimi dışında tiyatroya ve sinemaya uygulanmış biçimleriyle yanlış bir imge yarattı. Ama, iyice kulak verirseniz, Rıfat Ilgaz’ın özgün, içten, yalın sesini bu tür anlatılarında da duyarsınız. Öyle ya, kimi çok ünlü mizah yazarlarının tersine, Rıfat Ilgaz bir buluşun üstüne yatarak son damlasına kadar suyunu çıkarmaya kalkmaz. “Neden?” derseniz, hem sözlüğünde sömürme diye bir şey yoktur, hem de buluş konusunda çok zengindir. </p>
				<p class="normal">Halkı gibi.</p>
				</body>
</html>