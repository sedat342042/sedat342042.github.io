<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_26">YENİ BİR ELEŞTİREL YAKLAŞIM</h1>
				<p class="normal">Enis Batur, <span class="ideitalik">Cumhuriyet</span>’teki “Okumayı yönlendirmek” adlı yazısında, yazarlarımızın kendi ülkelerinin yazarlarına karşı genellikle ilgisiz ve anlayışsız olmalarından yakınıyor, “donanımın zayıflığına, birikiminin cılızlığına bakmadan, göz kırpma rahatlığıyla yazar harcayan, kitapları anında kıyma makinesinden geçirebilen yiğitler”den söz ediyor, bu tür yiğitlerin çabaları sonucu, “Eleştiri’yi silme, kara çalma, kavga ile özleştirilmiş bir kültür ortamı” yarattığımızı vurguluyor. Doğrusunu söylemek gerekirse, biraz aşırı bir yargı. Evet, sözü edilen tutumun yüz kızartıcı örneklerine sık sık rastlıyoruz, ama yazın ve ekin ortamımızda bu tutumun egemen olduğunu kim ileri sürebilir? Şu son birkaç ay içinde benim alçakgönüllü bir kitabım <span class="ideitalik">Salaklık üstüne deneme </span>konusunda Füsun Akatlı’nın, Ferit Edgü’nün, Orhan Duru’nun, Ülkü Tamer’in, Hasan Pulur’un ve Doğan Hızlan’ın yazdıkları onurlandırıcı yazıları düşününce, böyle bir savı benimsemek benim için daha da zorlaşır. Ekin yaşamımızda örneğin bir Melih Cevdet Anday’ın, bir Oktay Akbal’ın, bir Demir Özlü’nün, bir Enis Batur’un varlığı da bu savı çürütmeye yeter.</p>
				<p class="normal">Bununla birlikte, en azından ilk bakışta, Enis Batur’un savını olmasa da kaygısını paylaşmamak kolay değil: ekin dünyamızda ilgisizlik, anlayışsızlık, aşağılama ve yadsıma alanını her geçen gün biraz daha genişletmekte. Ama, göründüğü kadarıyla, sorumluluğunu Enis Batur’ un da paylaştığı <span class="ideitalik">Kitap-lık </span>dergisi bile bu uğursuz genişlemeye küçümsenmeyecek katkılar sağladığına göre, sevgili dostumuzun kendi kurumunun dergisinde hoş gördüğü bir tutuma karşı biz neden savaş açalım? Açmaya kalkacak olursak kime, kimlere güvenelim? Ayrıca, yazın ve ekin ortamımız daha çok birikimsizleri, anlayışı kıt olanları destekliyorsa, yayınevlerimiz, dergilerimiz, gazetelerimiz daha çok bunları öne çıkarıyorsa, söz konusu genişlemeyi doğal karşılamamız gerekir. Bu arada, yerginin de belli bir işlevi gerçekleştirdiğini, her zaman kötüden iyiye, çıraktan ustaya yönelmediğini de söylemek gerekir. Belli çevrelerin belli kişileri bilmezlikten gelmesi ya da haksız olarak yerden yere vurması yalnız bizim ekin ortamımıza özgü değildir. Söylediğim gibi, belirli bir oranı aşmamak koşuluyla, iyi örnekler yanında, kötü örneklerin de belli bir işlevi bulunduğu düşünülebilir. En azından gülme gereksinimimizi karşılar. </p>
				<p class="normal">Ben, kendi payıma, böyle bir tutumdan tiksinmekle birlikte, bedensel özürlerimizin, örneğin topallığımızın, kamburluğumuzun ya da miyopluğumuzun eleştiri ya da alay konusu edilmesini de anlarım. Bir yazar çıkar da beni miyop olduğum ve gözlük taktığım için “dörtgöz”, saçlarım döküldüğü için “kel” diye nitelerse, buna kızmam. Doğru, niteleme niteleyenin yüreği kadar çirkin ve bayağıdır, nitelemenin öznesinin de bayağılığını kanıtlar, ama ileri derecede miyop olduğum için gözlük taktığım ve saçlarımın dökülmüş olduğu da doğrudur; yazar hiç değilse somut bir gerçekten yola çıkmaktadır. Ancak, Enis Batur saptadı mı, saptamadı mı, bilmiyorum, çok daha ürkütücü bir yergi ve alay türü çıktı yazın dünyamızda: gözlük takmadığı zaman da dörtgöz diyorlar adama, saçları hiç dökülmemiş olduğu zaman da kel diye nitelemekte hiçbir sakınca görmüyorlar; tam tersine, daha bir güvenle, daha bir inançla, daha öfkeyle indiriyorlar yumruğu.</p>
				<p class="normal">Kendimize örnek aldığımız değerli hocamız Vedat Günyol bile yapabiliyor bunu, örneğin <span class="ideitalik">Adam Sanat</span>’ın temmuz 2001 sayısında, “Sevginin sapığı olur mu?” başlıklı yazısında, öyle inançlı bir biçimde, “Bence sevgi, yani temiz, çıkarsız sevgi, sapkın ya da sapık bir sevgi olamaz. Sevgide sapıklık sözü bizde André Gide’in <span class="ideitalik">Corydon </span>adlı yapıtının çevirmeni sayın Prof. Tahsin Yücel’in isim babalığı ile ortaya çıktı”, diyordu ki bir an için <span class="ideitalik">Corydon</span>’u gerçekten kendim çevirdiğime, “Sapık sevgi” adını da gerçekten kendim koyduğuma inanacağım gelmişti. </p>
				<p class="normal">Ama bu daha hiçbir şey değil.</p>
				<p class="normal">Batur’un yazısının <span class="ideitalik">Cumhuriyet</span>’te yayımlandığı gün, 29 temmuz 2001’de, <span class="ideitalik">Hürriyet</span>’in Pazar ekinde, Sefa Kaplan adında biri, Eco’nun <span class="ideitalik">Açık yapıt’</span>ının iki çevirisi çevresinde dönen “Kötü çeviri okuyucudan döndü” başlıklı bir yazıda, iyi diye nitelediği çevirinin neden iyi, kötü diye nitelediği çevirinin neden kötü olduğu konusunda okuru aydınlatamıyordu, ama savlarını bir yazısına dayandırdığı M. Salih Polat’tan öyle bir alıntı yapıyordu ki yazın ve ekin alanımızda başlayan bu gözlüksüzü dörtgöz olarak niteleme yarışında, hiç kuşkusuz kaynak-yazarının ardından, bayrağı doruğa dikiyordu. Benimle ilgili olduğu sanılan ve, hiç kuşkusuz, beğenildiği ve onaylandığı için alıntılanan bu parçayı olduğu gibi alıntılıyorum:</p>
				<p class="normal"><span class="ideitalik">“İtalyanca bildiği anlaşılan çevirmen, Türkçe bilgisinden ve üstüne üstlük editör denetiminden yoksun kalınca, ortaya böylesine ucube metinler çıkıyor, çıkabiliyor. Tam da burada yıllar öncesine gitmekte küçük bir yarar var. Dikkatli okur, yıllar önce, Tahsin Yücel’in çevirilerinden bıkan küçük bir azınlığın, ‘Michel Foucault’yu ve Roland Barthes’ı Tahsin Yücel’in elinden kurtarma’ kampanyası düzenlemeye teşebbüs ettiğini hatırlayacaktır. Öyle anlaşılıyor ki, benzer bir kampanyayı da Eco Amca için düzenlemek gerekecek. Muhtemelen, Tahsin Yücel bile yürekten destek olacaktır böyle bir kampanyaya..”</span></p>
				<p class="normal">Görüldüğü gibi, M. Salih Polat adlı kişi bir taşla iki kuş vuruyor burada: türkçe bilgisinden yoksun olduğunu ileri sürdüğü genç çevirmeni yererken, abartmalı bir biçimde “yıllar öncesi”ne, yani (Barthes’tan yaptığım ilk çeviri 1989’da yayımlandığına göre) doksanlı yılların ortalarına gidip bu genç çevirmenle Tahsin Yücel arasında tam bir koşutluk kurarak bir tekme de ona vuruyor, “Öyle anlaşılıyor ki, benzer bir kampanyayı da Eco Amca için düzenlemek gerekecek”, diyerek kurduğu koşutluğu iyice pekiştiriyor, “Muhtemelen, Tahsin Yücel <span class="ideitalik">bile</span> yürekten destek<span class="ideitalik"> </span>olacaktır böyle bir kampanyaya”, diyerek de, koşutluğu sürdürürken, kötü bir çevirmen olan Tahsin Yücel’in <span class="ideitalik">bile </span>bu kadar kötü bir çeviriye katlanamayacağını söylemeye çalışıyor. İşte size yıllar öncesine gitmenin “küçük yarar”ı. Görüş görüştür, ben de hiçbir zaman iyi bir çevirmenim diye övünmedim. Ancak, bu arkadaşımızın, küçük bir dürüstlük gereği olarak, bu aşağılayıcı görüşlerini biraz olsun temellendirmesi beklenirdi. Yazık ki bu arkadaş görüşlerini hiçbir zaman açılmamış bir kampanyaya ve yapılmamış çevirilere dayandırma “yiğitliğini” göstermekten öteye geçmiyor.</p>
				<p class="normal">Öyle ya, arkadaş “Dikkatli okur (...) hatırlayacaktır”, dediğine göre, Foucault ve Barthes’ı benim elimden kurtarma kapsamında en azından üç beş yazı yazılmış olması gerekir. Durum buysa, dikkatli okura güvenen yazarımızın kendisinin de dikkatli bir okur olması gerektiğine göre, bana böyle bir kampanya bağlamında yayımlanmış tek bir yazı gösterebilir mi? “Gösteremem, çünkü böyle bir yazı yazılmadı, kampanya da girişim evresinde kaldı”, diye masala başlayacaksa, “dikkatli okur”un hiç okumadığı şeyleri anımsaması söz konusu olamayacağına göre, burada ya bilinçli bir aldatmaca, bir yalan söz konusudur, ya ne dediğini bilmeyen bir hebennekanın sabuklaması.</p>
				<p class="normal">Öte yandan, “Tahsin Yücel’in çevirilerinden bıkan küçük bir azınlık” sözünün ne anlamı olabilir? Ben yaklaşık elli yıl süresince yetmiş dolayında yapıt çevirdim. Böylesine uzun bir süre içinde yayımlanan tüm çeviri kitaplar içinde benimkiler devede kulak bile sayılmazdı; üstelik, benim çevirilerim kimseye zorla satılmıyordu. Beğenmeyen almazdı. Hangi çevirmene karşı kampanya açılmıştı ki bana karşı da açılacaktı? Yoksa bunca çevirmen içinde en kötüsü ben miydim? Roland Barthes konusunda da böyle. Barthes’ın yirmiyi aşkın kitabı yayımlandı. Ben bunlardan yalnızca dördünü çevirdim; bu dört kitabın çevrilip yayımlanması da şöyle böyle sekiz yıl içinde gerçekleşti. Ayrıca, Barthes’ın kitaplarının tekeli bende değildi, başkaları da çevirebilirdi, nitekim çeviriyorlardı da. Böyle bir durumda, hangi budala bana karşı kampanya açmayı düşünürdü ki? Bir zamanlar, Barthes nedeniyle bana karşı çok sert yazılar yazanlar olmadı değil, ama onlar “Böylesine zararlı bir yazarı ülkemize nasıl sokarsın?” diye çatıyorlardı bana, Barthes’ı benim elimden kurtarmak istemeleri söz konusu bile değildi.</p>
				<p class="normal">Her şeye karşın, Roland Barthes’ı benim elimden kurtarmayı düşünenler oldu diyelim, ya Michel Foucault? Michel Foucault’yu ne diye benim elimden kurtarmak isteyeceklerdi ki? Ben Michel Foucault’dan tek satır çevirmedim; evet, bir kez daha ve altını çizerek kesinliyorum<span class="ideitalik">: ben Michel Foucault’dan tek satır</span> <span class="ideitalik">çevirmedim.</span> Bir insanın çevirmediği kitapları kötü çevirmekle suçlandığı, hiç çevirmediği kitapları iyi çeviremedi diye kendisine karşı kampanya düzenlenmeye kalkıldığı görülmüş şey mi? Hayır, ama “dikkatli okur”u Sefa Kaplan türünden gazeteci-yazarlarla karıştırdığından olacak<sup class="calibre3"><a href="kimimben_split_067.html#footnote-2037-15" id="footnote-2037-15-backlink" name="footnote-2037-15-backlink">[15]</a></sup>, M. Salih Polat, tanımadığı bir insana kara çalma tutkusu içinde, somut gerçeklere bile bile boşverirken, gerçeğe-benzerlik kuralına bile uymamış. “Çamur at, izi kalır!” kuralını uygulamıştı. Kimi insanlar neleri yemiyor ki?</p>
  <p class="normal">Ama, gün bitip ışıklar söndükten sonra, insan başını koyduğu yastığa ne der?</p>
				<p class="sagnormal">Eylül, 2001</p>
				</body>
</html>