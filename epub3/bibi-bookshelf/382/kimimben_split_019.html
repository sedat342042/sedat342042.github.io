<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>kimimben</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_15">ÖYLE BİR SERÜVEN</h1>
				<p class="normal">Verlaine’in kendi kendine sorduğu ünlü soru bana yöneltilse, yani biri çıksa da “Söyle, ne yaptın gençliğini?” deseydi, çok büyük bir olasılıkla “Çeviri yapmakla geçirdim”, diye yanıtlardım. Söylemek bile fazla, başka şeyler de yaptım, okudum, yazdım, ders verdim. Ama, on dokuz yaşımdan başlamak üzere, her şeyden çok ve çok uzun bir süre çeviriyle uğraştım. İlk yıllarda, yani 1950’lerin ikinci yarısında, tek bir hafta sonunda otuz kırk sayfayı devirdiğim dönemler oldu. Başlangıçta, karnımı doyurmak ve öğrenimimi sürdürebilmek için girişmiştim bu işe. Daha sonra, sürekli bir uğraşım olduğundaysa, kimi zaman evin eksiklerini kapatmak, kimi zaman da sevdiğim bir yapıtı ülkemin okurlarına ulaştırmak amacıyla çeviri yaptım. Böylece, aynı yoğunlukla olmasa bile, orta yaşlılığımda ve yaşlılığımda da sürdürdüm çeviri yapmayı. En sonunda, 2007 yılında, yani üniversitedeki görevimden emekli olmamdan tam yedi yıl sonra, çeviri etkinliğimi de çok sevdiğim bir Fransız ozanın: Robert Desnos’un yüz dolayında şiirini dilimize aktararak noktaladım.</p>
				<p class="normal">Çevirdiğim ilk yapıt Alphonse Daudet’nin <span class="ideitalik">Tarasconlu Tartarin</span>’iydi, Varlık Yayınları’nda çalışmaya başladığım yıl, 1954 ocağında yayımlanmıştı. Yaşar Nabi bey de, dostlarım da bayağı beğenmişlerdi. Ama yayımlanmasından aylar sonra birileri savcılığa başvurarak yapıtta peygamberimizin aşağılandığını bildirmişti. Romanda peygamberimizi aşağıladığı söylenen kişi kafayı iyice üşütmüş olan Tartarin’indi. Ama dönem Adnan Menderes dönemiydi, böyle küçük ayrıntılara kim bakardı? Kitap toplatılmış, ben de savcılığa çağrılmıştım. Bereket, anlayışlı bir savcı yardımcısına düşmüştüm de kovuşturmaya gerek olmadığına karar vererek rahatlatmıştı beni. O yıl çevirdiğim yapıtlardan biri de Norveçli yazar Sigrit Undset’in <span class="ideitalik">Yarına dönüş</span>’üydü. Yaşar Nabi bey kitabı bir süre karıştırdıktan sonra, “Hay Allah, kadın Rusya’dan söz ediyor, keşke bu bölümü çıkarsaydınız”, demişti. Yazar İkinci Dünya Savaşı’nın başlarında Rusya üzerinden Amerika Birleşik Devletleri’ne kaçışını anlatıyordu. Kitapta Rusya’nın övülmediğini söylemiştim. Yaşar Nabi bey içini çekmiş, “Evet, övülmüyor, ama adamlar olumlu biçimde de olsa, olumsuz biçimde de olsa, Rusya’dan söz edilmesini istemiyorlar”, demişti.<span class="ideitalik"> </span>Bana pek de inandırıcı gelmemişti bu. Kadıncağız tahtakurularıyla ilk kez Rusya’da karşılaştığını yazıyordu. Ben de bu hayvanlarla ilk kez İstanbul’da karşılaşmıştım. Ne vardı bunda? Hiç. Ama unutulmaz dostum Fethi Naci’nin yeni evlendiği günlerde, Cihangir’deki evinde verdiği bir yemekte, solcu arkadaşlar Undset’in tahtakurularıyla ilk kez Sovyet Rusya’da tanıştığını belirten tümcesini çevirdiğim için beni öyle bir eleştiri bombardımanına tutmuşlardı ki o gün bugün anımsadıkça ürperirim.</p>
				<p class="normal">Başka çevirilerim dolayısıyla da eleştirildiğim çok oldu. Hele biri vardı ki olacak gibi değildi: yaşını başını almış bir üstadımız Jules Romains’in <span class="ideitalik">Birinin ölümü</span>’nde (o dönemde <span class="ideitalik">Bir adam öldü </span>adıyla yayımlanmıştı) yirmiyi aşkın tümceyi yanlış çevirdiğimi ileri sürüp doğru çevirilerini kendisi veriyor, ama, şöyle bir bakılınca, şaşmaz bir biçimde doğruyu yanlış olarak nitelediği, bir başka deyişle, Romains’in tümcelerini kendisinin yanlış çevirdiği görülüyordu. Kendisine “hocam” diye seslenerek alaylı bir yanıt vermiştim <span class="ideitalik">Varlık</span>’ta. Sonra ne kendisinden ses çıkmıştı, ne dergisinden. İş bu kadarla da kalmadı: daha sonra da bayağı sert yazılar yayımlandı çevirmenliğim konusunda. <span class="ideitalik">Haney yaşamalı</span>’ya verilen Sait Faik Ödülü’nün kötü çevirilerimin ücreti olduğunu söyleyenler, Roland Barthes’ı ve tek tümcesini çevirmediğim Michel Foucault’yu benim elimden kurtarmak amacıyla açılacak kampanya hazırlıklarından söz edenler bile çıktı. Bu denli kötü bir çevirmen miydim? Bu soruya yanıt vermek bana düşmez. Yanlışlar da yapmışımdır belki, zaman zaman kötü çevirilerim de olmuştur. Ama bu konuda büyük bir sınavdan başarıyla çıktığımı söylemeden geçemem doğrusu. </p>
				<p class="normal">1957 başlarında, Ataç <span class="ideitalik">Varlık</span>’a gelmiş, oturur oturmaz da “Tahsin bey, siz <span class="ideitalik">Madame Bovary’y</span>i çevirmişsiniz”, demişti. Sanırım, bayağı kızarmıştı yüzüm. Evet, bunu da yapmıştım. Hem de yayınevinde, günlük işlerden arta kalan zamanlarda ve günlük işlerin bir parçası olarak. “Evet, efendim”, demiştim sıkıla sıkıla. “Bana kitabı getirir misiniz?” demişti. Yan odadan alıp getirmiştim. Benim varlığımı unutarak epey bir süre karıştırmıştı kitabı. Neden sonra başını kaldırmış, “Özellikle üç şeye baktım, daha önceki çevirilerde yanlış çevrilmiş olan üç tümceye. Siz üçünü de doğru çevirmişsiniz”, demiş, söz konusu tümceleri de göstermişti. Sonra da bir öğüt vermişti bana: büyük bir yapıt söz konusu olduğuna göre, kitabın her sayfasını bir dosya kâğıdının üzerine yapıştırmalı ve, zaman içinde, dildeki değişimler ve yeni gözlemlerim doğrultusunda çeviri üzerinde düzeltmeler yapmalıydım, Flaubert’in yapıtı buna değerdi. Büyük ustanın nice öğüdü gibi bu öğüdüne de yıllar yılı uymuştum. Yazık ki bu görüşmeden kısa bir süre sonra yitirmiştik büyük ustayı. Bir gazete masasının fotoğrafını yayımlamıştı. Masanın üstünde, başka kitaplar arasında, bizim <span class="ideitalik">Madame Bovary </span>de vardı.</p>
				<p class="normal"><span class="ideitalik">Madame Bovary </span>büyük yapıttı kuşkusuz. Ama benim tutkuyla çevirdiğim bir yapıt mıydı? Hayır. Örneğin Gide’in yapıtlarını, özellikle de <span class="ideitalik">Dünya nimetleri </span>ile <span class="ideitalik">Kalpazanlar</span>’ı büyük bir coşkuyla çevirdiğimi, unutulmaz dostum Mümtaz Zeytinoğlu’nun da bu coşkuyu paylaştığını hep anımsarım. André Gide o dönemde en büyük yazarlar arasında sayılmaktaydı. Öyleydi de. Benim için bugün de öyledir. Onun <span class="ideitalik">Dünya nimetleri </span>nerdeyse tüm dünyada olduğu gibi bizim ülkemizde de yakın dönemlere kadar küçümsenmeyecek bir ilgi görmekteydi. <span class="ideitalik">Kalpazanlar</span>’a gelince, bana göre yirminci yüzyıl romanında ileri bir aşama, bir köşe taşı olarak kalacaktır. Çevirisi de özenli bir çeviridir. “Peki, bizim ülkemizde hak ettiği ilgiyi gördü mü?” diye sorarsanız, yanıtım kesin bir “Hayır!” olur. 1963’te Varlık Yayınları’nda şöyle bir boy gösterdi, 1989’da da Can Yayınları’nda. Nice sıradan yapıtın üst üste yeni basımları yapılırken, <span class="ideitalik">Kalpazanlar </span>bu kadarla kaldı. Ama onun gördüğü ilgiyi bile görmeyen değerli yapıtlar da çok oldu.</p>
				<p class="normal">Bunlar arasında, Jean Giraudoux’nun <span class="ideitalik">Bella</span>’sının anısı hep içimi sızlatmıştır. Yaşar Nabi bey Fransız yazarları arasında yapılan bir soruşturmada gelmiş geçmiş en iyi on aşk romanı içinde yer aldığı için yayımlamaya karar vermişti bu yapıtı. Beni de biçemi, yazarının derin duyarlığı, kişilerinin ve oluntularının özgünlüğü büyülemişti. 1960 nisanında yayımlandı. Ama hepsi bu kadarla kaldı. Birkaç yıl önce, ikinci sınıf bir yayıncı yayımlayabileceğini söyledi. Kitap üzerinde birçok düzeltmeler, dilsel güncelleştirmeler yaptım. Kitabın dizilmiş biçimi üzerinde de düzeltmelere giriştim. Bir süre sonra, kitabı yayımlamaktan vazgeçtiklerini söylediler. Düzeltilmiş biçiminin bir CD’sini istedim. “Bilgisayardan sildik”, dediler. Bereket, bir iki yıl sonra, Turgay Fişekçi yapıtı Sözcükler yayınları arasında yayımladı. Ama kaç kişi alıp okudu, orasını bilmiyorum.</p>
				<p class="normal">Sözünü ettiğim tatsızlıklar yanında, çevirinin kendisi de zor ve sıkıcı bir etkinliktir genellikle. Flaubert’in çok sevdiğim <span class="ideitalik">Bouvard et Pécuchet</span>’sini dilimize kazandırmayı biraz da bu zorluk yüzünden yıllar yılı ertelemiştim, başlayıp da bitirememekten korkuyor, tasarıyı sürekli erteliyordum. Geçtiğimiz yüzyılın son on yılına doğru, bir de kendi romanım girmişti araya: sürekli düzeltme tutkumdan olacak, <span class="ideitalik">Peygamberin son beş günü’</span>nü bir türlü bitiremiyordum. O günlerde yeni yeni yaygınlaşmaya başlayan bilgisayarın bu konuda işimi kolaylaştırabileceğini düşünerek ilk bilgisayarımı aldım. Benzersiz aygıt umutlarımı da aştı. <span class="ideitalik">Peygamber</span>’e iki üç ay gibi kısa bir sürede son noktayı koydum. Arkasından da hep bitirememekten korktuğum <span class="ideitalik">Bouvard et Pécuchet’</span>yi çevirmeye giriştim, bu arada, 1870’lerin koşullarında Flaubert’in bu benzersiz yapıtı nasıl yazdığını sık sık düşündüm. Ne olursa olsun, çağımın tansık-aygıtının desteğiyle çeviri dört beş ay içinde yayına hazır duruma geldi. Sevgili dostum Erdal hiç bekletmeden baskıya verdi ve <span class="ideitalik">Bilirbilmezler </span>1990 yılında, yani bundan on dokuz yıl önce yayımlandı. Yayımlandı da ne oldu? Dünyanın en büyük ve en ünlü on romancısından birinin başyapıtı yirminci yılın son on, yirmi birinci yüzyılın ilk dokuz yılı süresince Türkiye’de tek bir baskıyla kaldı.</p>
  <p class="normal">Bu durumda, başka bir uğraşım da bulunduğuna göre, en iyisi çeviriyi kesinlikle bırakmak olmaz mıydı? Olurdu herhalde. Ama ben sürdürdüm. Queneau’yu, Balzac’ın dilimize hiç çevrilmemiş bir romanını ve Fransız yazınının söylen-romanlarından birini: Huysmans’ın <span class="ideitalik">Tersine</span>’sini de ekledim dizelgeye. En sonunda bu uzun olduğu kadar da nankör etkinliği gerçeküstücü ozanların en ilginçlerinden birinin: Robert Desnos’un şiirleriyle: <span class="ideitalik">Hayır, aşk ölmedi</span>’yle noktaladım. Ozanlar ülkesi Türkiye’de çıt çıkmadı.</p>
				<p class="sagnormal">2010</p>
				</body>
</html>