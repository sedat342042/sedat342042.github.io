<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Notre Damein Kamburu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="subchapter html5_section epub-type_chapter">
			<h1 class="chapter-header"><span class="chapter-number">I</span>Sırrını bir keçiye emanet etmenin tehlikesine dair</h1>
			<p>Aradan birkaç hafta geçmişti.</p>
			<p>Martın ilk günleriydi. Dolambaçlı sözün istiarenin klasik atası Bartas Kontu’nun henüz “<em>kandillerin grandükü</em><a class="si-noteref epub-type_noteref" href="#f148" id="ref_f148">148</a>” adını vermediği güneş, bundan dolayı daha az neşeli ve daha az parlak değildi. Bütün Paris ahalisinin meydanlara ve gezinti yerlerine yayılarak hafta sonuymuş gibi keyfini sürdüğü o tatlı ve güzel bahar günlerinden biri yaşanıyordu. Bu aydınlık, sıcak ve huzurlu günlerde özellikle bir saat vardır ki, Notre-Dame’ın ana kapısını işte o zaman seyretmek lazımdır. Bu, batıya doğru epeyce alçalmış olan güneşin, katedrale hemen hemen tam karşıdan vurduğu andır. Gittikçe yatay gelmeye başlayan ışınları yavaş yavaş meydanın zemininden çekilerek dikey cephe boyunca yukarı doğru çıkar, binlerce kabartma ve heykeli gölgeli yuvalarından çekip çıkarırken ortadaki büyük yuvarlak vitraylı pencere de, bir demirci ocağının kızıllığını yansıtan bir Kyklop gözü gibi alev alev yanar.</p>
			<p>Saat, işte o saatti.</p>
			<p>Batan güneşin kızıla döndürdüğü yüksek katedralin tam karşısında, meydanla Parvis Sokağı’nın köşesini işgal eden görkemli bir gotik evin kapı kemerinin üstüne yerleştirilmiş taş balkonda, birkaç güzel genç kız, türlü zarif ve delişmen tavırlarla gülüşüp konuşuyorlardı. İnci dizileriyle sarılı sivri hotozlarının tepesinden topuklarına kadar inen tül kuyruğun uzunluğuna, o çağın davetkâr modasına göre güzel gerdanlarının başlangıcını açıkta bırakacak şekilde omuzlarını örten işlemeli cepkenin inceliğine, üstlüklerinden daha değerli (Müthiş bir özen!) iç eteklerinin zenginliğine, bütün bunların biçildiği tül, ipek ve kadife kumaşlara, ve hele aylak ve tembel olduklarını gösteren ellerinin beyazlığına bakılınca bunların soylu ve zengin mirasyediler olduklarını tahmin etmek zor değildi. Gerçekten de bunlar Matmazel Fleur-de-Lys de Gondelaurier ile arkadaşları Diane de Christeuil, Amelotte de Montmichel, Colombe de Gaillefontaine ve küçük Bérangère de Champchevrier idi. Hepsi zengin ailelerin kızları olup şu anda, nisan ayında Paris’e gelecek olan Monsenyör de Beaujeu ile hanımını beklemek üzere, dul Madam de Gondelaurier’nin evinde toplanmışlardı; Monsenyör, veliahdın yavuklusu Marguerite’i Flamanlardan gelin almaya giderken dönüşte geline refakat edecek olan nedimeleri seçecekti. Otuz fersah çapında bir alandaki bütün irili ufaklı asilzade aileleri kendi kızları için bu şerefe göz dikmiş, aralarından birçoğu kızlarını şimdiden Paris’e getirmiş veya göndermişlerdi. Bunlar ana babaları tarafından, kralın okçu bölüğünden eski bir komutanın dul eşi, biricik kızıyla birlikte Notre-Dame avlusunun meydanındaki evinde inzivaya çekilmiş olan Madam Aloïse de Gondelaurier’nin güvenilir ve saygın korumasına emanet edilmişti.</p>
			<p>Genç kızların bulunduğu balkonun kapısı, üzerine yaldızlı burma dalların işlendiği kızıl kahverengi deriden bir Flandre halısıyla güzelce kaplanmış bir odaya açılıyordu. Tavanda birbirine paralel olarak uzanan kirişler, boyalı ve yaldızlı binbir çeşit garip oymayla gözü oyalamaktaydı. Oymalı ve işlemeli eşya sandıklarının üzerinde, göz kamaştırıcı mineli kap kacak parıltılar saçıyordu; iki katlı oluşu, evin hanımının tımar sahibi bir şövalye eşi veya dulu olduğunu gösteren muhteşem bir sofra takımı dolabının üstüne, çini bir yabandomuzu kafası yerleştirilmişti. Dipte, baştan aşağı armalarla kaplı yüksek bir şöminenin yanında, kırmızı kadifeden gösterişli bir koltukta, elli beş yaşı, yüzünden olduğu kadar kıyafetinden de okunan Madam Gondelaurier oturuyordu.</p>
			<p>Yanında, biraz kendini beğenmiş ve külhanbeyi edalı olmakla birlikte oldukça gururlu görünen genç bir adam, bütün kadınların beğendiği, fakat ağırbaşlı ve insan sarrafı erkeklerin omuz silktiği şu yakışıklı delikanlılardan biri, ayakta duruyordu. Bu genç adam, kraliyet muhafız bölüğü okçularının yüzbaşı üniformasını taşıyordu; bu üniforma, bu hikâyenin birinci kitabında hayran olma fırsatını bulduğumuz Jüpiter kılığına fazlasıyla benzediği için, burada ikinci bir betimlemeyle okurun canını sıkmak istemiyoruz.</p>
			<p>Kızlar, kimisi odada, saçakları simli Utrecht kadifesinden minderlere; kimisi balkonda, oyma çiçekler ve çeşitli figürlerle süslü meşe taburelere oturmuşlardı. Her biri kucağında büyük bir iğne işi duvar halısının bir ucunu tutuyor, hep birlikte bunu işliyorlardı; halının büyük bir bölümü zemini kaplayan hasırın üzerine yayılmıştı.</p>
			<p>Aralarında genç bir erkek bulunan genç kızların samimi sohbetine özgü fısıltılı bir ses ve bastırılmaya çalışılan hafif gülüşlerle, aralarında konuşuyorlardı. Varlığı, bütün bu kadın içgüdülerini harekete geçirmeye yeten genç adamınsa buna pek aldırış eder hali yoktu; genç kızlar, onun dikkatini çekmek için adeta yarışırken görünüşe bakılırsa o, süet eldiveniyle kemerinin tokasını parlatıyordu.</p>
			<p>Yaşlı hanım ara sıra ona alçak sesle bir şey söylüyor, o da bir tür acemice ve zorlama nezaketle elinden geldiği kadar cevap vermeye çalışıyordu. Madam Aloïse’in yüzbaşıyla konuşurkenki tebessümlerine, sessizce işaretleşmesine, kızı Fleur-de-Lys’e göz kırpışlarına bakılınca, delikanlıyla Fleur-de-Lys arasında gerçekleşmiş bir nişanın ve kuşkusuz yakın bir evliliğin söz konusu olduğunu görmek zor değildi. Subayın sıkıntılı soğukluğuna bakılınca da, en azından onun açısından olayda aşk filan olmadığı rahatça görülüyordu. Tüm yüz ifadesinden, bugün bizim garnizonlardaki asteğmenlerimizin gayet uygun biçimde, “Ne sevimsiz bir angarya!” diye dile getirecekleri bir rahatsızlık ve can sıkıntısı okunuyordu.</p>
			<p>Her normal anne gibi kızına pek tutkun olan bu safdil yaşlı hanım, subaydaki heyecan eksikliğinin farkına varmıyor, iyice alçak bir sesle ona, Fleur-de-Lys’in işleme ve oyalama işlerindeki benzersiz yetkinliğini anlatmak için çırpınıyordu.</p>
			<p>“İşte bakın, küçük kuzen,” diyordu kulağına fısıldamak için genci kolundan çekerek. “Şuna bakın bir kere! Şimdi yere doğru eğiliyor.”</p>
			<p>“Gerçekten de öyle,” diyordu genç adam ve tekrar dalgın ve soğuk sessizliğine bürünüyordu.</p>
			<p>Bir an sonra, tekrar eğilmek gerekiyor, Madam Aloïse şöyle diyordu:</p>
			<p>“Nişanlınızınkinden daha sevimli, daha neşe saçan bir yüz gördünüz mü? Ondan daha beyaz tenlisi, daha sarışını olabilir mi? Şu ellere bakın, kusursuz değil mi? Ya şu boyun? Bir kuğununkinden aşağı kalır yanı var mı? Zaman zaman size ne kadar imreniyorum bilseniz! Ahh sizi gidi yaramaz çapkın, erkek olduğunuz için ne kadar talihlisiniz! Benim Fleur-de-Lys’im tapılacak kadar güzel, siz de ona delice âşıksınız, değil mi?</p>
			<p>“Elbette,” diyordu genç adam, aklı başka yerde.</p>
			<p>“Öyleyse ne duruyorsunuz, konuşsanıza onunla,” dedi Madam Aloïse birdenbire, delikanlıyı omuzundan iterek. “Ona bir şeyler söyleyin. Amma da çekingenleştiniz!”</p>
			<p>Okurlarımıza şunu belirtebiliriz ki, çekingenlik yüzbaşının ne erdemi ne de kusuruydu. Yine de kendisinden isteneni yapmayı denedi.</p>
			<p>“Güzel kuzinim,” dedi Fleur-de-Lys’e yaklaşarak, “bu işlediğiniz halıda hangi konuyu canlandırıyorsunuz?”</p>
			<p>“Güzel kuzenim,” dedi kız dargın bir tavırla, “daha önce üç kez söyledim ya! ‘Neptün’ün Mağarası’.”</p>
			<p>Fleur-de-Lys’in, yüzbaşının soğuk ve dalgın davranışlarını, annesinden çok daha iyi anlamlandırdığı belliydi. Delikanlı biraz konuşma lüzumunu hissetti.</p>
			<p>“Peki, bütün bu çaba kimin için?” diye sordu.</p>
			<p>“Saint-Antoine des Champs Manastırı için,” dedi Fleur-de-Lys, gözlerini kaldırmadan.</p>
			<p>Yüzbaşı halının bir ucunu tuttu.</p>
			<p>“Güzel kuzinim, şu yanaklarını şişirerek bir trompete üfleyen şişman asker de kim?”</p>
			<p>“Trito’dur,” dedi kız.</p>
			<p>Fleur-de-Lys’in kısa yanıtlarında biraz küskünce bir tavır hissediliyordu. Genç adam onun kulağına anlamsız ya da çapkınca bir söz olsun, herhangi bir şey fısıldamanın mutlaka gerekli olduğunu anladı. Eğildi ama muhayyilesinde şundan daha sevgi ve samimiyet dolu bir şey bulamadı: “Anneniz neden hâlâ VII. Charles devrindeki ninelerimiz gibi armalı ceket giyiyor? Söyleyin ona, güzel kuzinim, bugünün şıklık anlayışına uygun değil; giysisinin üzerine arma olarak işlenmiş <em>menteşe</em> ve <em>defne</em><a class="si-noteref epub-type_noteref" href="#f149" id="ref_f149">149</a> motifleri ona yürüyen bir şömine davlumbazı havası veriyor. Doğrusu, bugün artık hiç kimse böyle bayrağının üstüne oturmuyor, sizi temin ederim.”</p>
			<p>Fleur-de-Lys sitem dolu güzel gözlerini ona doğru kaldırdı, “Beni temin edeceğiniz tek şey bu mu?” dedi alçak sesle.</p>
			<p>Bu esnada, onların böyle fısıldaştıklarını görünce sevinçten uçan Madam Aloïse, dua kitabının kilidiyle oynayarak kendi kendine şöyle diyordu: “Ne dokunaklı bir sevgi tablosu!..”</p>
			<p>Gittikçe köşeye sıkışan yüzbaşı yine halıya sığındı: “Gerçekten çok hoş bir el işi!” diye haykırdı.</p>
			<p>Bu söz üzerine, mavi Şam ipeklisinden giysisinin sıkı sıkı örttüğü beyaz tenli bir başka sarışın güzel, Colombe de Gaillefontaine, yanıtın yakışıklı yüzbaşıdan gelmesini ümit ederek Fleur-de-Lys’e çekingen çekingen şöyle dedi: “Sevgili Gondelaurier, La Roche-Guyon Konağı’ndaki duvar halılarını gördünüz mü?”</p>
			<p>“Louvre’un çamaşırcıbaşına ait bahçenin bulunduğu konak değil mi o?” diye sordu gülerek, güzel dişleri olduğu için her vesileyle gülen Diane de Christeuil.</p>
			<p>“Paris’in eski surlarından kalma o koca kulenin de bulunduğu konak,” diye ilave etti, öbürünün gülmesi gibi nedenini bilmeksizin içini çekmeyi âdet edinmiş, kıvır kıvır saçlı, terütaze esmer güzeli Amelotte de Montmichel.</p>
			<p>“Sevgili Colombe,” dedi Madam Aloïse, “VI. Charles devrinde Mösyö de Bacqueville’e ait olan konaktan mı bahsediyorsunuz? Sahiden orada dikey taraklarla dokunmuş muhteşem halılar vardır.”</p>
			<p>“VI. Charles! VI. Charles!” diye homurdandı genç yüzbaşı bıyığını burarak. “Heyy Tanrım! Bu hatun amma da eski şeyleri hatırlıyor!”</p>
			<p>Madam de Gondelaurier devam ediyordu: “Doğrusu çok güzel halılar. O kadar beğenilen bir işçilik ki, benzersiz kabul ediliyor!</p>
			<p>O anda, balkon parmaklığının yonca biçimli aralıklarından meydanı seyretmekte olan yedi yaşındaki dal gibi küçük kız Bérangère de Champchevrier haykırdı: “Aaa! Vaftiz anneciğim Fleur-de-Lys, şu kaldırımda kaba saba burjuvaların ortasında dans edip tef çalan güzel dansöze bak!”</p>
			<p>Gerçekten de bir tefin hafif tıngırdayışı işitiliyordu.</p>
			<p>“Herhalde Bohemyalı bir çingene,” dedi Fleur-de-Lys, aldırışsız bir tavırla meydana doğru dönerek.</p>
			<p>“Görelim! Görelim!” diye haykırdı Fleur-de-Lys’in kanları kaynayan arkadaşları ve hep birden balkonun kenarına koştular; Fleur-de-Lys, nişanlısının soğukluğundan dolayı düşünceli bir halde ağır ağır onları izlerken sıkıntılı bir konuşmayı sona erdiren bu olayın rahatlattığı yüzbaşı da, görevden kurtulmuş bir askerin memnuniyetiyle tekrar odanın dip tarafına dönüyordu. Oysa güzel Fleur-de-Lys’e hizmet pek hoş ve güzel bir görevdi, vaktiyle ona da öyle görünmüştü; fakat yüzbaşı giderek bıkmıştı, ufukta görülen evlenme ihtimali ise genç kızdan günden güne daha da soğumasına yol açıyordu. Zaten uçarı yaradılışlıydı ve ne saklamalı, biraz bayağı zevklere sahipti. Hayli asil bir ailede doğmuş olmakla birlikte, üniforma altında asker alışkanlıklarının birçoğunu benimsemişti. Meyhaneyi ve sonrasını seviyordu. Ancak yakası açılmadık sözler, asker çapkınlıkları, kolayca tavlanan kızlar ve kolay başarılar arasında kendini rahat hissedebiliyordu. Oysa ailesinden belli bir eğitim almış, yol yordam öğrenmişti; ne var ki, pek genç yaşta ülkeyi dolaşmış, genç yaşta garnizon hayatını tanımıştı, üstündeki asilzade cilası, asker palaskasına sürtüne sürtüne her geçen gün aşınıyordu. Bir insani saygı kalıntısıyla Fleur-de-Lys’i hâlâ ara sıra ziyaret etmesine karşın, onun evinde kendisini iki kat sıkıntıda hissediyordu; bir kere, aşkını olur olmaz yerlerde dağıta dağıta nişanlısına pek bir şey saklamamıştı; sonra, bu kadar kurallı, terbiyeli ve kibar güzel hanımın arasında, küfürlere alışık biri olarak birdenbire gemi azıya alıp meyhane ağzıyla konuşmaya başlamaktan korkuyordu. Bunun yapacağı etkiyi bir düşünün!..</p>
			<p>Üstelik bütün bu duygularına zarif, şık ve güzel görünme arzusu da karışıyordu. Bu özellikleri elinizden geldiğince harmanlayın artık. Ben sadece tarihçiyim.</p>
			<p>İşte böyle, birkaç dakikadan beri şöminenin oymalı dikmesine dayanmış, düşünerek veya düşünmeyerek sessizce duruyordu ki, Fleur-de-Lys aniden dönerek ona seslendi. Ne de olsa zavallı kız ona istemeye istemeye surat asıyordu.</p>
			<p>“Güzel kuzenim, siz iki ay önce, gece devriyesini denetlerken bir düzine kadar haydudun elinden kurtardığınız küçük bir çingene kızından bahsetmemiş miydiniz?”</p>
			<p>“Sanırım bahsettim, güzel kuzinim,” dedi yüzbaşı.</p>
			<p>“Orada, kilise avlusunda raks eden de belki o çingenedir. Gelin de bir görün, bakalım tanıyabilecek misiniz, güzel kuzenim Phœbus.”</p>
			<p>Yanına gelmesi için yaptığı bu nazik davette, ona adıyla hitap etmesinde gizli bir barışma arzusu hissediliyordu. Yüzbaşı Phœbus de Châteaupers (evet, bu bölümün başından beri okurun gözünün önündeki kişi odur) ağır adımlarla balkona yaklaştı. “İşte!” dedi Fleur-de-Lys, elini sevgiyle Phœbus’ün koluna koyarak, “Şurada, şu dairenin içinde raks eden küçük kızı görüyor musunuz? Sizin çingene o mu?”</p>
			<p>Phœbus baktı.</p>
			<p>“Evet o; keçisinden tanıdım.”</p>
			<p>“Ohh! Sahiden, ne güzel bir keçicik!” dedi Amelotte, hayranlıkla ellerini kavuşturarak.</p>
			<p>“Boynuzları gerçek altından mı?” diye sordu Bérangère.</p>
			<p>Madam Aloïse koltuğundan kımıldamadan lafa karıştı:</p>
			<p>“Geçen yıl Gibard Kapısı’ndan gelen o çingenelerden biri olmasın?..”</p>
			<p>“Aman anneciğim!” dedi Fleur-de-Lys tatlılıkla, “O kapıya bugün Cehennem Kapısı diyorlar.”</p>
			<p>Matmazel de Gondelaurier, annesinin bu zamanı geçmiş konuşma tarzını Phœbus’ün ne kadar yadırgadığını biliyordu. Nitekim yüzbaşı dişlerinin arasından mırıldanarak dalga geçmeye başlamıştı bile: “Gibard Kapısı! Gibard Kapısı! Kral VI. Charles’ı geçirmek için olmalı!..”</p>
			<p>“Cici anne!” diye haykırdı, fıldır fıldır dönen gözleri aniden Notre-Dame kulelerinin tepesine takılan Bérangère, “Şu yukarıdaki siyahlı adam kim?”</p>
			<p>Bütün kızlar oraya baktı. Gerçekten de kuzey kulesinin Grève Meydanı’na bakan en üstteki korkuluğuna dirseklerini dayamış bir adam vardı. Bu bir rahipti. Kıyafeti ve ellerinin arasına aldığı yüzü gayet iyi seçilebiliyordu. Zaten bir heykel kadar hareketsizdi. Sabit gözlerle meydana bakıyordu.</p>
			<p>Duruşunda, bir serçe yuvası keşfedip gözünü ona diken bir çaylağın hareketsizliğini andıran bir yan vardı.</p>
			<p>“Bu sayın Josas Başdiyakozu,” dedi Fleur-de-Lys.</p>
			<p>“Buradan tanıdığınıza göre gözünüz bayağı keskin olmalı,” dedi Gaillefontaine.</p>
			<p>“Küçük dansöze nasıl da bakıyor!” dedi Diane de Christeuil.</p>
			<p>“Kıpti’nin vay haline!” dedi Fleur-de-Lys, “Çünkü Başdiyakoz Mısır’ı sevmez.”</p>
			<p>“Bu adamın ona böyle bakması çok yazık!” dedi Amelotte de Montmichel, “Çünkü dansı göz kamaştırıyor.”</p>
			<p>“Güzel kuzenim Phœbus,” dedi birden Fleur-de-Lys, “mademki bu küçük çingeneyi tanıyorsunuz, işaret edin de buraya çıksın. Böylece eğleniriz.”</p>
			<p>“Ohh! Evet, evet!” diye haykırdı bütün kızlar el çırparak.</p>
			<p>“Ama bu delilik!” dedi Phœbus. “Beni çoktan unutmuştur, hem adını bile bilmiyorum. Ama mademki istiyorsunuz, küçük hanımlar, bir deneyeyim.”</p>
			<p>Balkonun korkuluğundan sarkarak seslendi: “Heey, küçük kız!”</p>
			<p>Dansöz o anda tefini tıngırdatmıyordu. Başını çağrının geldiği tarafa çevirdi, parlak gözlerini Phœbus’e dikti ve zınk diye durdu.</p>
			<p>“Küçük kız!” diye tekrarladı yüzbaşı ve parmağıyla “gel” işareti yaptı.</p>
			<p>Genç kız bir daha baktı, yanaklarını ateş basmış gibi kızardı ve tefini koltuğunun altına alarak, şaşkın seyircilerin arasından, ağır adımlarla, sendeleye sendeleye ve yılanın büyüsüne kapılmış bir kuşun şaşkın bakışlarıyla, Phœbus’ün kendisini çağırdığı evin kapısına doğru yöneldi.</p>
			<p>Biraz sonra, kapı boşluğunu örten duvar halısı aralandı ve çingene kıpkırmızı kesilmiş, dili tutulmuş vaziyette, soluk soluğa, iri gözleri yerde, bir adım daha atmaya cesaret edemeden, odanın eşiğinde belirdi.</p>
			<p>Bérangère ellerini çırptı.</p>
			<p>Dansöz eşikte hareketsiz duruyordu. Ortaya çıkışı genç kız grubu üzerinde garip bir etki yaratmıştı. Hepsinin belli belirsiz bir şekilde yakışıklı subayın hoşuna gitme arzusu taşıdığına; bütün işve ve cilvelerinin hedefinin o görkemli üniforma olduğuna; yüzbaşının aralarına karışmasından itibaren aralarında alttan alta, kendilerine bile açıkça itiraf edemedikleri ama söz ve davranışlarının her an açığa vurduğu gizli bir rekabet bulunduğuna şüphe yoktu. Fakat, hepsi aşağı yukarı aynı derecede güzel oldukları için, eşit silahlarla mücadele ediyorlardı ve her biri zafer kazanmayı umabilirdi. Çingene kızının gelişi, bu dengeyi yerle bir etti. O denli az rastlanır bir güzellikteydi ki, odanın girişinde belirdiği andan itibaren oraya kendine özgü bir tür ışık saçtı sanki. Bu daracık odada, koyu renkli duvar kaplaması ve ahşap doğramalardan oluşan çerçeve içinde, şehir meydanında olduğundan kat kat güzel ve ışıltılıydı. Adeta gün ışığından karanlığa getirilmiş bir meşale gibiydi. Soylu hanımların istemeden gözleri kamaştı. Her biri bir bakıma onun güzelliğinden yaralandığını hissetti. Dolayısıyla –tabir mazur görülsün– savaş cepheleri, aralarında tek söz geçmeden, ânında değişti; ama birbirlerini çok iyi anlıyorlardı. Kadın içgüdüleri erkek zekâlarına oranla birbirlerini daha çabuk anlar ve cevap verir. Karşılarına bir düşman çıkmıştı; hepsi bunu hissediyor ve ittifak yapıyorlardı. Bir bardak suyu kırmızıya dönüştürmek için bir damla şarap yeter; bir güzel kadın grubunu belli bir ruh haline sokmak için ise daha güzel bir kadının çıkagelmesi kâfidir... Hele de ortada tek bir erkek varsa!..</p>
			<p>Bu yüzden, çingene kızını buz gibi soğuk karşıladılar. Onu baştan ayağa süzdüler, sonra aralarında bakıştılar ve her şey söylenmiş oldu. Birbirlerini anlamışlardı. Bu sırada genç kız da, gözlerini yerden kaldırmaya cesaret edemeyecek kadar heyecanlı, kendisine bir şey söylenmesini bekliyordu.</p>
			<p>Sessizliği ilk olarak yüzbaşı bozdu. “Yemin ederim, çok güzel bir kız bu!” dedi küstah bir kendini beğenmişlikle. “Ne dersiniz güzel kuzinim?”</p>
			<p>Daha yol yordam bilir bir hayranın hiç olmazsa alçak sesle yapacağı bu gözlem, çingene kızını aynı şekilde gözlemlemekte olan kadınların kıskançlıklarını giderecek nitelikte değildi.</p>
			<p>Fleur-de-Lys yüzbaşıya, iyilik taslayıcı bir küçümseme ifadesiyle yanıt verdi: “Eh işte, fena değil.”</p>
			<p>Diğerleri aralarında fısıldaşıyorlardı.</p>
			<p>Nihayet, kıskanmakta hiç de ötekilerden aşağı kalmayan, zira bu kıskançlığı kızı adına hisseden Madam Aloïse, dansöze hitap etti: “Yaklaş bakayım küçük kız.”</p>
			<p>“Yaklaş bakayım küçük kız!” diye tekrarladı boyu çingenenin ancak beline gelen Bérangère de, komik bir ciddiyetle.</p>
			<p>Çingene, soylu hanıma doğru ilerledi.</p>
			<p>“Güzel çocuk,” dedi Phœbus de abartılı bir tavırla ve kıza doğru birkaç adım atarak. “Bilmem tarafınızdan hatırlanmak gibi büyük bir mutluluğa nail oluyor muyum...”</p>
			<p>Kız yüzünde bir gülümseme, bakışlarında inanılmaz bir tatlılıkta gözlerini ona doğru kaldırdı:</p>
			<p>“Ohh! Evet,” dedi.</p>
			<p>“Hafızası kuvvetliymiş,” dedi Fleur-de-Lys.</p>
			<p>“Peki öyleyse,” diye devam etti Phœbus, “geçen akşam pek çabuk kaçmıştınız. Sizi korkutuyor muyum yoksa?”</p>
			<p>“Ohh! Hayır,” dedi çingene kızı.</p>
			<p>Bu, “Ohh! evet”in ardından telaffuz edilen bu “Ohh! hayır”da öyle anlatılmaz bir vurgu vardı ki, Fleur-de-Lys’ in gururu yaralandı.</p>
			<p>Bir sokak kızıyla konuşurken dili çözülen yüzbaşı devam etti:</p>
			<p>“Kaçarken yerinize oldukça suratsız, tek gözlü, kambur bir serseriyi bıraktınız; yanılmıyorsam piskoposun zangocuymuş... Bana dediklerine göre bir başdiyakozun piçi ve doğuştan şeytanmış. Tuhaf bir adı vardı, Quatre-Temps<a class="si-noteref epub-type_noteref" href="#f150" id="ref_f150">150</a>, Pâques-Fleuries<a class="si-noteref epub-type_noteref" href="#f151" id="ref_f151">151</a>, Mardi-Gras<a class="si-noteref epub-type_noteref" href="#f152" id="ref_f152">152</a> gibi bir şey, unutmuşum! Uzun lafın kısası, görkemli bir bayram adı işte! Demek bu herif sizi rahat rahat kaçırabileceğini zannetti, sanki kilise hademeleri için yaratılmışsınız gibi! Cürete bak! Peki, bu yarasa sizden ne istiyordu söyler misiniz?”</p>
			<p>“Bilmiyorum,” dedi kız.</p>
			<p>“Küstahlığın derecesini düşünebiliyor musunuz? Bir zangoç, bir kızı kaçırmaya kalkıyor; sanki bir vikont! Kaba saba bir köylü, asilzadelerin bağında kaçak avlanıyor! Doğrusu az rastlanır bir olay! Ama bunu pahalı ödedi. Pierrat Torterue Usta böyle hergeleleri kaşağıdan geçiren en sert seyistir; hoşunuza gidecekse söyleyebilirim ki, zangocunuzun derisi de esaslı bir şekilde onun elinden geçmiştir.”</p>
			<p>“Zavallı adamcağız!” dedi, bu sözlerle hafızasında teşhir direğindeki sahne canlanan çingene kızı.</p>
			<p>Yüzbaşı bir kahkaha attı: “Hay öküzün boynuzu! İşte size domuzun kıçındaki kaz tüyü kadar yerinde bir merhamet örneği! Bir papa gibi göbek bağlayayım, eğer...”</p>
			<p>Birdenbire duruverdi. “Affedersiniz hanımlar! Az kalsın salakça bir laf çıkacaktı ağzımdan.”</p>
			<p>“Aman, beyefendi!” dedi küçük Gaillefontaine.</p>
			<p>“Bu yaratıkla onun dilinden konuşuyor işte!” diye ilave etti, dargınlığı anbean artan Fleur-de-Lys alçak sesle. Bu dargınlık, çingene kızından ve özellikle kendi kendinden pek memnun olan yüzbaşı aniden dönerek, bönce ve askervari kaba bir çapkınlıkla şöyle dediğinde hiç de azalmadı: “Yemin ederim, güzel kız!”</p>
			<p>“Vahşiler gibi giyinmiş,” dedi Diane de Christeuil, güzel dişlerini gösteren gülüşüyle.</p>
			<p>Bu değerlendirme diğerleri için de bir ışık oldu; onlara Kıpti kızının saldırılabilir yanını gösterdi. Güzelliğine saldıramayınca giysilerine çullandılar.</p>
			<p>“Sahiden de öyle, küçük!” dedi Montmichel. “Böyle yaşmaksız yakalıksız sokaklarda dolaşmayı nerden öğrendin?”</p>
			<p>“Eteğin kısalığına bak, insan utanıyor!” diye ekledi Gaillefontaine.</p>
			<p>“Yavrum,” dedi Fleur-de-Lys, “oldukça aksi bir tavırla, o yaldızlı kemer yüzünden belediye çavuşlarına yakalanacaksın.”</p>
			<p>“Baksana ufaklık!” diye devam etti Christeuil, acımasız bir gülümsemeyle, “koluna namusluca bir yen geçirseydin, güneş o kadar yakmazdı.”</p>
			<p>Bu güzel kızların kızgın ve zehirli dilleriyle sokak dansçısının etrafını nasıl yılanlar gibi sararak, kıvrılıp büküldüklerini görmek, gerçekten Phœbus’ten daha zeki bir seyirciye yaraşır bir manzaraydı. Kızlar zalim ve zariftiler. Çingenenin allı pullu rengârenk paçavralardan oluşan zavallı ve acayip tuvaletini kötü niyetle, dillerini kullanarak didikleyip deşiyorlardı. Gülüşler, alaylar ve aşağılamaların sonu gelmiyordu. Çingene adeta iğneli şaka, kibirli teveccüh ve öldürücü bakış yağmuruna tutulmuştu. Sanki güzel bir köle kızın göğsüne altın iğneler batırarak eğlenen genç Romalı hanımlardı bunlar. Burun delikleri genişlemiş, gözleri çakmak çakmak, sahiplerinin bir bakışla ısırmayı yasakladığı zavallı bir dişi geyiğin etrafında dönüp duran ince belli zarif tazılardı sanki.</p>
			<p>Gerçekten de, bu soylu aile kızlarının yanında, sefil bir sokak dansözünün ne hükmü olabilirdi? Onun varlığını hiç ciddiye almıyor, onun önünde, onun hakkında, hatta ona hitap ederek oldukça pis, oldukça aşağılık ve oldukça şirin bir şeyden bahseder gibi, yüksek sesle konuşuyorlardı.</p>
			<p>Çingene kızı, bu batırılan iğnelere duyarsız değildi. Zaman zaman yanaklarında bir utanç kırmızılığı beliriyor, gözlerinde bir kızgınlık şimşeği çakıyor; ha desen dudaklarından küçümseyici bir söz çıkacakmış gibi görünüyor; horgörücü bir ifadeyle okurun bildiği o hafif yüz buruşturma hareketini yapıyor; fakat susuyordu. Hareketsizce, tevekküllü, hüzünlü ve tatlı bir bakışla Phœbus’e bakıyordu. Bu bakışta mutluluk ve şefkat da vardı. Sanki kovulmaktan korktuğu için kendini tutuyordu.</p>
			<p>Phœbus ise gülüyor, saygısızlık ile acıma karışımı bir tavırla çingenenin tarafını tutuyordu.</p>
			<p>“Bırakın konuşsunlar, küçüğüm!” diye tekrarlıyordu altın mahmuzlarını şakırdatarak. “Gerçi tuvaletiniz biraz acayip ve yabanıl; ama sizin gibi çekici bir kız için bunun ne önemi var?”</p>
			<p>“Aman Tanrım!” diye haykırdı sarışın Gaillefontaine, acı bir tebessümle kuğu gibi boynunu doğrultarak. “Görüyorum ki kralın muhafız bölüğünün okçuları, güzel çingene gözleri karşısında kolayca tutuşuyorlar.”</p>
			<p>“Neden olmasın?” dedi Phœbus.</p>
			<p>Yüzbaşının ağzından, nereye düşeceğine bile bakmaksızın umursamazca fırlatılan serseri bir taş gibi çıkan bu yanıt karşısında Colombe, Diane ve Amelotte gülmeye başladılar, Fleur-de-Lys de gülüyordu; ama aynı zamanda gözünde bir damla yaş belirmişti.</p>
			<p>Colombe de Gaillefontaine’in sözleri üzerine yere eğmiş olduğu başını tekrar kaldıran çingene kızı, sevinç ve gurur saçan gözlerini yine Phœbus’ün yüzüne dikti. O anda gerçekten çok güzeldi.</p>
			<p>Bu sahneyi izlemekte olan yaşlı hanım, hakarete uğradığını hissediyor, olan biteni anlayamıyordu.</p>
			<p>“Aman Tanrım!” diye haykırdı birdenbire, “Bu ayaklarıma dolanan şey de ne? Ayy! Pis hayvan!..”</p>
			<p>Sahibini aramaya gelen keçiydi bu; ona doğru koşarken, boynuzları soylu hanımın giysilerinin otururken ayaklarının üzerinde oluşturduğu kumaş yığınına takılmıştı.</p>
			<p>Bu olay ilgiyi dağıttı. Çingene kızı hiçbir şey söylemeden keçiyi kurtardı.</p>
			<p>“Ohh! İşte patileri yaldızlı küçük keçicik!” diye haykırdı Bérangère, sevinçle zıplayarak.</p>
			<p>Çingene kızı diz çöktü, keçinin sevgi dolu başını kendi yanağına dayadı. Sanki onu böyle bırakıp gittiği için özür dilemek istiyordu.</p>
			<p>Bu sırada Diane, Colombe’un kulağına eğilmişti.</p>
			<p>“Ulu Tanrım! Nasıl oldu da daha önce düşünemedim! Bu o keçili çingene. Büyücü olduğu, keçisinin de akıl almaz numaralar yaptığı söyleniyordu...”</p>
			<p>“Öyleyse,” dedi Colombe, “keçi de bizi eğlendirsin, şaşırtıcı bir numara yapsın.”</p>
			<p>Diane’la Colombe hevesle çingeneye döndüler:</p>
			<p>“Hey küçük, keçin bize şaşırtıcı bir numara yapsın da seyredelim!</p>
			<p>“Ne demek istediğinizi anlamıyorum,” dedi dansöz.</p>
			<p>“Şaşırtıcı bir numara, bir büyü, bir sihir, her neyse işte...”</p>
			<p>“Bilmiyorum. Ve kız adını tekrarlayarak keçisini okşamaya başladı: Djali! Djali!”</p>
			<p>O sırada Fleur-de-Lys, keçinin boynuna asılı işlemeli deriden bir kesecik fark etti. Çingeneye, “Bu nedir?” diye sordu.</p>
			<p>Kız iri gözlerini ona doğru kaldırdı ve büyük bir ciddiyetle cevap verdi:</p>
			<p>“O benim sırrım.”</p>
			<p>“Senin sırrının ne olduğunu bilmek isterdim doğrusu,” dedi Fleur-de-Lys içinden.</p>
			<p>Bu sırada yaşlı hanım da aksi bir tavırla yerinden kalkmıştı.</p>
			<p>“Baksana çingene, anlaşılan ne senin bize gösterecek bir şeyin var ne de keçinin, öyleyse burada işiniz ne?”</p>
			<p>Çingene kızı hiçbir şey söylemeden ağır ağır kapıya yöneldi; fakat kapıya yaklaştıkça adımları daha da yavaşlıyordu. Sanki görünmez bir mıknatıs onu tutmaktaydı. Birdenbire yaşlı gözlerini Phœbus’e çevirdi ve durdu.</p>
			<p>“Tanrı aşkına!” diye bağırdı yüzbaşı, “Böyle çekilip gidilir mi? Geri dönün ve bize biraz dans edin. Sahi, güzeller güzeli, adınız neydi sizin?”</p>
			<p>“Esmeralda,” dedi kız, gözlerini yüzbaşıdan ayırmadan.</p>
			<p>Bu acayip adı duyunca, genç kızlar deli gibi gülmeye başladılar.</p>
			<p>“Buyrun işte,” dedi Diane, “bir genç kız için ne korkunç bir ad bu.”</p>
			<p>“Görüyorsunuz ya,” dedi Amelotte, “bu bir büyücü.”</p>
			<p>“Canım,” diye haykırdı Madam Aloïse tumturaklı bir edayla, “ebeveyniniz sizin için bu ismi vaftiz kurnasındaki kutsal sudan çıkarmamıştır sanırım.”</p>
			<p>Ancak, birkaç dakikadır, kimsenin dikkatini çekmeden, Bérangère elinde bir çörekle keçiyi odanın bir köşesine çekmiş, orada duruyordu. İkisi bir anda iyi dost olmuşlardı. Meraklı çocuk, keçinin boynundaki keseyi çözüp açmış, içindekileri hasırın üzerine boşaltmıştı. Bu, her harfi ayrı ayrı küçük birer şimşir tablete yazılmış bir alfabeydi. Bu oyuncaklar hasırın üzerine yayılır yayılmaz, çocuk şaşkınlıkla keçinin bazı harfleri yaldızlı ayacığıyla yığından çektiğini ve yavaşça iterek belli bir sıraya dizdiğini gördü; herhalde bu onun <em>şaşırtıcı numaralarından</em> biriydi. Kısa sürede bir sözcük ortaya çıktı; keçi bunu yazarken pek tereddüt etmediğine göre, hayli alıştırma yapmış olmalıydı. Bérangère birdenbire hayranlıkla ellerini kavuşturarak bağırdı:</p>
			<p>Cici anne Fleur-de-Lys, bakın keçi ne yaptı!</p>
			<p>Fleur-de-Lys koşup baktı ve ürperdi. Yere dizilmiş harfler şu sözcüğü oluşturmuştu:</p>
			<div class="epigraph html5_section epub-type_epigraph">
				<span>P H Œ B U S</span>
			</div>
			<p>“Bunu keçi mi yazdı?” diye sordu, allak bullak bir sesle.</p>
			<p>“Evet, cici anne,” dedi Bérangère.</p>
			<p>Şüphe etmeye imkân yoktu; çocuk okuma yazma bilmiyordu.</p>
			<p>“Sırrı buymuş demek!” diye düşündü Fleur-de-Lys.</p>
			<p>Bu sırada, çocuğun haykırışı üzerine, anne, kızlar, çingene, yüzbaşı, odadaki herkes oraya koşuşmuştu.</p>
			<p>Çingene, keçinin bilmeden yaptığı gafı gördü; önce kızardı, sonra sarardı ve yüzbaşının önünde bir suçlu gibi titremeye başladı. Yüzbaşı ona hem şaşkınlık hem memnunluk ifade eden bir tebessümle bakıyordu.</p>
			<p>“Phœbus!” diye fısıldaşıyorlardı afallamış kızlar. Ama bu yüzbaşının adı!</p>
			<p>“Harika bir hafızanız var!” dedi Fleur-de-Lys, taş kesilmiş çingeneye. Sonra hıçkırıklara boğuldu: “Ohh!” diye kekeledi acıyla, yüzünü iki güzel eliyle saklayarak, “Bu kadın bir büyücü!” Ama kalbinin derinliklerinden gelen daha acı bir sesin şöyle dediğini işitiyordu: “Bu bir rakibe!”</p>
			<p>Bayılıp yere yığıldı.</p>
			<p>“Kızım! Kızım!” diye feryat etti korkudan ödü patlayan anne. “Defol, cehennem kaçkını çingene!”</p>
			<p>Esmeralda göz açıp kapayıncaya kadar münasebetsiz harfleri topladı, Djali’ye bir işaret yaptı; o bir kapıdan çıkarken öbür kapıdan Fleur-de-Lys’i götürüyorlardı.</p>
			<p>Yalnız kalan Yüzbaşı Phœbus bir an iki kapı arasında bocaladı, sonra çingeneyi izledi.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">II</span>Rahip ile filozof iki ayrı şeydir</h1>
			<p>Kızların kuzey kulesinin tepesinde fark ettikleri, korkuluktan meydana eğilerek çingene kızının dansını büyük bir dikkatle seyreden rahip gerçekten Başdiyakoz Claude Frollo’ydu.</p>
			<p>Okurlarımız Başdiyakoz’un bu kulede kendisine ayırdığı esrarengiz hücreyi unutmuş olamaz. (Sırası gelmişken şunu da söyleyeyim, bugün de kulelerin yükseldiği platformun üstünde, doğu tarafında bir adam boyu yükseklikte açılmış küçük dört köşe bir pencereden içi görülebilen aynı oda mı bu bilmiyorum; tam bir virane, şimdi çıplak, boş ve harap; sıvası dökülmüş duvarlarını halen yer yer katedral cephelerini gösteren birtakım kötü sarı gravürler sözüm ona <em>süslüyor</em>. Bu deliğin rekabet halindeki yarasalar ve örümcekler tarafından mesken tutulduğunu, dolayısıyla sineklere karşı iki cepheli bir imha savaşı verildiğini tahmin ediyorum.)</p>
			<p>Başdiyakoz her gün, günbatımından bir saat önce kulenin merdivenini çıkar, bu hücreye kapanır ve bazen tüm geceyi orada geçirirdi. O gün de odanın alçak kapısına gelip her zaman üzerinde, kemerinden sarkan bir kesede taşıdığı küçük ve karmaşık anahtarı kilidin deliğine sokmak üzereyken kulağına bir tef ve kastanyet sesi geldi. Gürültü, kilise meydanından geliyordu. Hücrenin, dediğimiz gibi, kilisenin arka tarafına bakan tek bir penceresi vardı. Claude Frollo hemen anahtarı geri çekti; kısa bir süre sonra kulenin tepesinden, kızların kendisini gördükleri karamsar ve düşünceli tavırla meydanı seyrediyordu.</p>
			<p>Orada gözü bir yere takılmış ve bir düşünceye gömülmüş halde ciddi, hareketsiz, öylece duruyordu. Yapılarının sayısız sivri kulesi, çepeçevre ufku saran yumuşak eğimli tepeleri, köprülerinin altından yılan gibi kıvrılarak akan nehri, sokaklarında dalgalanan ahalisi, duman bulutu ve katmerli halkalarıyla Notre-Dame’ı dört yandan sıkıştıran inişli çıkışlı dam zinciriyle, bütün Paris ayaklarının altındaydı. Fakat bütün bu şehirde Başdiyakoz sadece sokaktaki bir noktaya, kilise meydanına, bütün bu kalabalıkta sadece bir kişiye, çingene kızına bakıyordu.</p>
			<p>Bu bakışın ne tür bir bakış olduğunu, saçtığı alevin nereden geldiğini söylemek zordu. Sabit ama huzursuzluk ve fırtına dolu bir bakıştı bu. Ara sıra rüzgâra tutulmuş bir ağaç gibi gayriihtiyarı bir ürperişle zar zor hareketlenen vücudunun derin kıpırtısızlığına, dayandıkları korkuluktan daha mermer gibi duran dirseklerinin kaskatılığına, yüz hatlarını kasan donup kalmış tebessüme bakılırsa Claude Frollo’daki tek canlı yerin, gözleri olduğu söylenebilirdi.</p>
			<p>Çingene kızı dans ediyordu. Tefini parmağının ucunda çeviriyor, Provence usulü dans figürleri yaparak havaya fırlatıp tutuyordu; çevik, hafif, şen şakrak gösterisini yapıyor, üzerine kurşun gibi çöken ürkünç bakışın ağırlığını hissetmiyordu.</p>
			<p>Çevresi çok kalabalıktı; zaman zaman, kırmızı ve sarı renkli bir hırka giymiş bir adam, seyircilerin halka oluşturmasını sağlıyor, sonra gelip dansözün birkaç adım uzağındaki bir iskemleye oturuyor, keçinin başını kucağına alıyordu. Bu adam, çingenenin arkadaşı gibi görünüyordu. Claude Frollo bulunduğu yüksek yerden onun yüzünü seçemiyordu.</p>
			<p>Başdiyakoz’un bu meçhul kişiyi fark etmesinden itibaren, dikkati onunla dansöz arasında bölünür gibi oldu ve suratı da gittikçe daha da asıldı. Birdenbire doğruldu, vücudu tepeden tırnağa titredi: “Bu adam da kim böyle?” dedi dişlerinin arasından, “Şimdiye dek kızı hep yalnız görüyordum!” Bunun üzerine, tekrar sarmal merdivenin eğri büğrü tavanının altına daldı ve aşağı inmeye başladı. Çan mahfelinin aralık kapısının önünden geçerken dikkatini çeken bir şey gördü: Quasimodo da, devasa panjurlara benzeyen arduvaz saçakların altındaki bir delikten sarkmış, meydana bakıyordu. Seyrederken öyle bir dalıp gitmişti ki, babalığının geçişini bile fark etmedi. Vahşi gözünde garip bir ifade vardı; büyülenmiş gibi, tatlı bir ifade. “Amma da garip!” diye mırıldandı Claude Frollo. “Böyle baktığı, çingene kızı mı acaba?”</p>
			<p>İnmeye devam etti ve birkaç dakika sonra endişeli Başdiyakoz, kulenin aşağısındaki kapıdan meydana çıktı.</p>
			<p>“Çingeneye ne oldu?” diye sordu, tef sesine toplanmış olan kalabalığa karışarak.</p>
			<p>“Bilmem,” dedi yanındakilerden biri, “aniden ortadan kayboldu. Galiba şu karşıdaki evden çağırmışlar, bir dans gösterisi yapmak için oraya gitmiş.”</p>
			<p>Biraz önce dansözün dansının değişken figürleri altında girişik bezemeleri gölgede kalan aynı halının üzerinde, Başdiyakoz, kızın yerine sadece sarılı, kırmızılı adamı gördü; adam da kendi hesabına birkaç kuruş kazanmak için, elleri belinde, başını geriye atmış, yüzü kızarmış, boynunu uzatmış ve dişlerinin arasında bir iskemle olduğu halde, halka halinde dizilmiş seyircileri dolaşıyordu. İskemlenin üzerine, bir komşunun ödünç verdiği bir kedi bağlamıştı; pek korkmuş olan hayvan ciyaklayıp duruyordu.</p>
			<p>“Tanrı aşkına!” diye haykırdı Başdiyakoz, kan ter içindeki cambaz iskemle ve kediden oluşan yüküyle önünden geçerken, “Üstat Pierre Gringoire’ın burada ne işi var?”</p>
			<p>Başdiyakoz’un sert sesi zavallıda öyle bir sarsıntı yarattı ki, inşa ettiği seyirliğiyle birlikte dengesini kaybetti, iskemleyle kedi dinmek bilmeyen yuhalamalar arasında, seyircilerin üzerine savruldu.</p>
			<p>Üstat Pierre Gringoire’ın (cambaz gerçekten oydu) yanındaki kedili kadın ile suratlarının orası burası berelenmiş ve tırmalanmış olan etrafındakilerle görülecek ciddi bir hesabı olabilirdi, neyse ki kargaşalıktan yararlanıp Claude Frollo’nun ardından gelmesini işaret ettiği kiliseye sığındı.</p>
			<p>Katedral, şimdiden karanlığa bürünmüş ve ıssızlaşmıştı. Yan sahınlar koyu gölgelere gömülmüş, kubbenin altı o derece kararmıştı ki, şapellerin kandilleri teker teker ışıldamaya başlamıştı. Sadece, binbir rengi yatay bir güneş ışınıyla harmanlanan, ön cephedeki vitraylı büyük ve yuvarlak pencere, gölgelerin içinde bir yığın elmas gibi parlıyor, göz kamaştırıcı parıltısını sahının öbür ucuna yansıtıyordu.</p>
			<p>Birkaç adım gittikten sonra Dom Claude bir sütuna dayandı ve gözlerini Gringoire’a dikti. Bu bakış, ciddi ve bilgili bir kişi tarafından sokak soytarısı kılığında yakalanmış olmaktan utanan Gringoire’ın korktuğu bakış değildi. Rahip’in bakışında alaycı ve şakacı hiçbir yan yoktu; bu bakış ciddi, sakin ve deliciydi. Sessizliği ilkin Başdiyakoz bozdu.</p>
			<p>“Gel buraya Üstat Pierre. Bana açıklayacağın hayli şey var. Önce, söyle bakalım, neredeyse iki ay hiç ortalarda gözükmeyip de sonra birdenbire sokak köşelerinde bu kılıkta boy göstermenin sebebi ne? Doğrusu güzel kıyafet! Caudebec elması gibi yarısı sarı yarısı kırmızı!..”</p>
			<p>“Beyefendi,” dedi Gringoire acınacak bir edayla, “bu gerçekten acayip bir kılık, bundan dolayı kafasına sukabağı geçirmiş bir kediden daha mahcup olduğumu görüyorsunuz. Sayın devriye çavuşlarını bu hırkanın altında bir Pythagorasçı filozofun kemiklerini kırma eşiğine getirmenin çok kötü bir şey olduğunu ben de hissediyorum. Ama ne yapabilirdim, muhterem Üstadım? Kabahat, lime lime olduğu ve eskicinin küfesinde dinlenmeye ihtiyaç duyduğu bahanesiyle beni kış başında kalleşçe bırakıp giden eski giysimde. Ne yapayım? Medeniyet henüz kadim Diogenes’in istediği gibi insanların çırılçıplak gezebileceği aşamaya gelmiş değil. Ayrıca pek soğuk bir rüzgârın estiğini ve insanlığa bu yeni adımı attırmayı deneyip başarıya ulaşmak için ocak ayının hiç uygun olmadığını da unutmayalım. Karşıma bu hırka çıktı, ben de aldım; eski siyah ceketimi orada bıraktım; zaten benim gibi gizemci bir filozofa göre, gizlemesi gereken şeyi hiç de iyi gizlemiyordu. Böylece, tıpkı Aziz Genest gibi, ben de palyaço oluverdim. Ne yaparsınız? Bu geçici bir gerileme. Apollon bile Admetos’un yanında domuz gütmüştü...”</p>
			<p>“Doğrusu güzel bir meslek icra ediyorsun!” diye devam etti Başdiyakoz.</p>
			<p>“Kabul ediyorum Üstadım; kedileri tepende taşıyarak onurlandırmaktansa felsefe yapmak, şiir yazmak, ocaktaki ateşi körüklemek ya da başına gökyüzünden ateş yağması evladır. Bu nedenledir ki, beni payladığınızda, et mangalı önündeki bir eşek gibi şapşallaştım. Ama ne yaparsınız beyefendi, insanın her gün geçimini sağlaması gerekiyor, en güzel on iki hecelik mısralar bile ağızda bir parça Brie peyniri kadar etmiyor. Mesela ben Madam Marguerite de Flandre için o bildiğiniz ünlü düğün kasidesini yazdım; ama belediye, mükemmel olmadığı bahanesiyle bana bunun ücretini ödemiyor; sanki dört eküye bir Sophokles tragedyası yazılabilirmiş gibi... Bu durumda açlıktan ölecektim. Bereket çene açısından biraz kuvvetli oluşum imdadıma yetişti, o çeneye şöyle dedim: “Kuvvet ve denge numaraları yap da kendi ekmeğini çıkar. <em>Ale te ipsum</em>.” Artık iyi dostlarım olan birçok hırsız ve dilenci bana türlü türlü Herkülvari numara öğrettiler; şimdi her akşam dişlerime gündüzleri alnımın teriyle kazandıkları ekmeği sunuyorum. Aslında, <em>concedo,</em> kabul ediyorum ki zihinsel yetilerimi pek hazin bir biçimde kullanıyorum; insan, hayatını tef çalıp sandalye ısırmakla geçirsin diye yaratılmamıştır. Ama muhterem Üstat, hayatı geçirmek yetmiyor, onu kazanmak da lazım.”</p>
			<p>Dom Claude sessizce dinliyordu. Çukura kaçmış gözlerinde birdenbire öylesine zeki ve kavrayıcı bir ifade belirdi ki, Gringoire bu bakışın ruhunu ta derinliklerine kadar didik didik ettiğini hissetti.</p>
			<p>“Pekâlâ, Üstat Pierre; ama şimdi şu Mısırlı dansöze refakat etmek de nereden çıktı?”</p>
			<p>“İyi de,” dedi Gringoire, “o benim karım, ben onun kocasıyım.”</p>
			<p>Rahip’in karanlık bakışlı gözlerinde bir şimşek çaktı.</p>
			<p>“Bunu da mı yapacaktın sefil?” diye bağırdı, öfkeyle Gringoire’ın koluna yapışarak, “Bu kıza nasıl el sürersin, sende hiç mi Tanrı korkusu yok?”</p>
			<p>“Sizi temin ederim Monsenyör,” dedi Gringoire, bütün vücudu titriyordu, “size yemin ederim ki ona asla dokunmadım, eğer sizi kaygılandıran buysa.”</p>
			<p>“Öyleyse niye karıkocalıktan bahsediyorsun?” dedi Rahip.</p>
			<p>Gringoire alelacele ona, okurun zaten bildiği şeyleri, Miracles Sarayı’ndaki serüvenini ve testi kırarak evlenişini, mümkün olduğu kadar özetleyerek anlattı. Bu evlenme zaten hiçbir sonuç vermemişti ve çingene kızı her akşam tıpkı ilk günkü gibi onu gerdek gecesinden mahrum ediyordu. “Bu bir düş kırıklığı tabii,” dedi sözünü bitirirken, “ama bir bakireyle evlenme bahtsızlığına uğrayışımdan ileri geliyor.”</p>
			<p>“Ne demek istiyorsun?” dedi, dinledikçe yavaş yavaş yatışmış olan Başdiyakoz.</p>
			<p>“Açıklaması oldukça zor,” dedi şair. “İşin içinde bir batıl inanç var. Bizim orada Mısır dükü denen yaşlı bir dilenci bozuntusunun bana dediğine göre, karım bulunmuş bir çocukmuş ya da kaybolmuş bir çocuk, ikisi aynı şey... Boynunda bir muska taşıyor, iddiaya göre bu muska sayesinde bir gün ana babasını bulacakmış; fakat kız erdemini kaybederse muska da bu gücünü kaybedecekmiş. Bunun sonucu olarak, her ikimiz de gayet erdemli bir hayat sürüyoruz.”</p>
			<p>“Demek ki,” dedi yüzü gittikçe aydınlanan Claude, “bu yaratığın hiçbir erkekle birlikte olmadığına inanıyorsun, öyle mi Üstat Pierre?”</p>
			<p>“Bir erkek bir batıl inançla nasıl başa çıkabilir, Dom Claude? Kafasına bunu takmış bir kere. Bana göre, kolayca tavlanıveren çingene kızlarının arasında sıkı sıkıya korunan, rahibelere has bu namus ender bir şey kesinlikle. Ama kendisini koruyan üç şeye sahip: onu himayesine almış olan ve belki saygıdeğer bir başrahibe satmayı düşünen, kıza bir Meryem Ana’ymış gibi acayip bir saygıyla bağlı bütün aşireti ve hınzır kızın, valinin talimatlarına karşın hep üstünde taşıdığı ve beline sarılır sarılmaz çekiverdiği küçük bir hançer. Gururlu bir yabanarısı, anlayacağınız!..”</p>
			<p>Başdiyakoz, Gringoire’ı sorularıyla sıkıştırmayı sürdürdü.</p>
			<p>Gringoire’ın düşüncesine göre Esmeralda, zararsız ve sevimli, kendine özgü yüz buruşturması hesaba katılmazsa güzel bir yaratıktı; her şeyin acemisi, her şeyin heveslisi, safdil ve tutkulu bir kız; henüz, rüyada bile, kadınla erkeğin farkını bilmeyen; böyle yaratılmış; özellikle dans, açık hava ve gürültüye delice tutkun; ayaklarında görünmez kanatları olan ve bir kasırgada yaşayan bir tür “arı kadın”dı. Bu yaradılışı, öteden beri sürmüş olduğu gezginci hayata borçluydu. Gringoire, onun daha küçücükken İspanya ve Katalonya’yı dolaşmış, Sicilya’ya kadar gitmiş olduğunu öğrenmeyi başarmıştı; hatta, dahil olduğu çingene kafilesiyle Akhaia’daki Cezayir Krallığı’ na götürülmüş olduğunu sanıyordu; bu Akhaia ise bir yandan Arnavutluk ile Yunanistan’la, öbür yandan Sicilya Denizi’yle komşuydu ki, burası Konstantinopolis yoluydu. “Çingeneler,” diyordu Gringoire, beyaz Mağripliler toplumunun başkanı olma sıfatına sahip Cezayir kralının uyruklarıydı. Kesin olan husus, Esmeralda’nın Fransa’ya çok küçük yaşta Macaristan’dan gelmiş olduğuydu. Genç kız bütün bu ülkelerden, yarı Parisli yarı Afrikalı kılığı gibi dilini de alacalı bulacalı hale getiren garip argo deyişler, tuhaf şarkı ve fikirler getirmişti. Girip çıktığı mahallelerin ahalisi onu şen şakrak tavırları, nezaketi, tezcanlı halleri, dans ve şarkıları için seviyordu. Bütün şehirde iki kişinin kendisinden nefret ettiğini biliyor, onlardan sık sık korkuyla bahsediyordu: Roland Kulesi’ndeki çuval giyen kadın, çingenelere karşı kim bilir neden kin bağlamış olan ve penceresinin önünden her geçişinde zavallı kıza lanetler yağdıran kötü kalpli yaşlı münzevi ve ne zaman karşılaşsalar kendisine korkutucu bakışlar ve sözlerle saldıran bir rahip. Bu sonuncu husus Başdiyakoz’u oldukça huzursuz ettiyse de, Gringoire bu huzursuzluğu pek fark etmedi; zira çingene kızına rastladığı o akşam olanların garip ayrıntılarını ve Başdiyakoz’un bütün bu olayların içindeki varlığını unutmak için, kaygısız şaire iki ay kâfi gelmişti. Kaldı ki, küçük dansözün kimseden korkusu yoktu; fal bakmıyor, bu da kendisini çingenelere karşı sık sık açılan büyücülük davalarından koruyordu. Sonra Gringoire, koca olmasa da, onun için bir ağabey yerini tutuyordu. Ne olursa olsun, filozofumuz bu tür platonik bir evliliğe büyük bir sabırla katlanmaktaydı. Bir barınak ve ekmek buluyordu böylece! Her sabah, daha çok çingeneyle birlikte, dilenciler mahallesinden çıkıyor, onun dörtyol ağızlarında para toplamasına yardım ediyor; akşam onunla birlikte aynı çatı altına dönüyor, onun kendini odasına kilitlemesine karışmıyor ve dürüst bir insan olarak gönül rahatlığıyla uyuyordu. Pek rahat ve neresinden bakılırsa bakılsın –diyordu– hayal kurmaya fevkalade elverişli bir hayattı bu. Hem sonra, ruhen ve vicdanen, filozofumuz çingene kızına deli gibi tutkun olduğundan da emin değildi. Keçiyi de neredeyse onu sevdiği kadar seviyordu. Yumuşak huylu, akıllı, zeki, hünerli bir hayvancıktı bu. Ortaçağ’da, becerilerine çok şaşılan ve eğiticilerini çoğu zaman odun yığınına götüren böyle hünerli hayvanlar hiç de ender değildi. Fakat patileri yaldızlı keçiciğin yaptığı sihirbazlıklar pek masum numaralardı. Gringoire, bu ayrıntılarla pek ilgilenir gibi görünen Başdiyakoz’a onun hünerlerini anlattı. İstenen numarayı yaptırmak için, çoğu kez tefi hayvana falanca ya da filanca tarzda göstermek yetiyordu. Bunun için kız tarafından eğitilmişti; kız bu ince işlerde o kadar kabiliyetliydi ki, keçiye şimşir tabletlerdeki harflerle “Phœbus” sözcüğünü yazdırmak için iki aylık çalışma kâfi gelmişti.</p>
			<p>“Phœbus mü?” dedi Rahip. “Neden Phœbus?”</p>
			<p>“Bilmem,” dedi Gringoire. “Belki bunun gizli ve sihirli bir güce sahip bir kelime olduğuna inanıyordur. Kendini yalnız sandığı zaman bunu sık sık kısık sesle tekrarlar.”</p>
			<p>“Bunun bir kelime olduğundan, bir ad olmadığından emin misin?” diye sordu Claude, yine o kavrayışlı bakış vardı gözlerinde.</p>
			<p>“Kimin adı olabilir?” dedi şair.</p>
			<p>“Ne bileyim!” dedi Rahip.</p>
			<p>“Benim tahminim şöyle, beyefendi. Bu çingeneler az çok zındıktır ve güneşe taparlar. “Phœbus” kelimesi de buradan gelse gerek.”</p>
			<p>“Bu konudan senin kadar emin değilim, Üstat Pierre.”</p>
			<p>“Öyle olsa da olmasa da benim için önemi yok. Phœbus’ünü istediği kadar mırıldansın. Emin olduğum şu ki, Djali beni hemen hemen onun kadar seviyor.”</p>
			<p>“Bu Djali de neyin nesi?”</p>
			<p>“Keçisi.”</p>
			<p>Başdiyakoz çenesini eline dayadı ve bir süre, dalıp gitmiş gibi göründü. Sonra aniden Gringoire’a döndü.</p>
			<p>“Ona dokunmadığına yemin ediyor musun?”</p>
			<p>“Kime?” dedi Gringoire. “Keçiye mi?”</p>
			<p>“Hayır, kadına.”</p>
			<p>“Karıma mı! Yemin ederim dokunmadım.”</p>
			<p>“Onunla sık sık yalnız kalıyor musunuz?”</p>
			<p>“Her akşam, bir saat kadar.”</p>
			<p>Dom Claude kaşlarını çattı.</p>
			<p>“Ohh! Ohh! <em>Solus cum sola non cogitabuntur orare Pater noster.</em>”<a class="si-noteref epub-type_noteref" href="#f153" id="ref_f153">153</a></p>
			<p>“Yemin ederim ki, ben istediğim kadar ‘Pater’, ‘Ave Maria’ ve ‘Credo in Deum patrem omnipotentem’ dualarını okuyayım, bana bir tavuğun bir kiliseye ettiği kadar bile aldırış etmez.”</p>
			<p>“Bu yaratığa, parmağının ucuyla bile dokunmadığına ananın üstüne yemin et,” diye tekrarladı Başdiyakoz hiddetle.</p>
			<p>“Babamın başı üstüne de yemin edebilirdim, zira bu iki şey birçok bakımdan ilişkilidir. Fakat, muhterem Üstadım, izin verin ben de size bir soru sorayım.”</p>
			<p>“Sor bakalım.”</p>
			<p>“Bütün bunlardan size ne?”</p>
			<p>Başdiyakoz’un solgun suratı bir genç kız yanağı gibi kıpkırmızı kesildi. Bir an soruya yanıt vermeden öylece durdu. Sonra belirgin bir huzursuzlukla konuştu:</p>
			<p>“Dinle, Üstat Pierre Gringoire. Henüz cehennemlik olmamışsınız, anladığıma göre... Sizinle ilgileniyor ve iyiliğinizi istiyorum. Bu ifrit dölü çingeneyle en küçük bir temasınız, sizi Şeytan’ın bendesi yapar. Bilirsiniz, ruhu mahveden daima bedendir. Bu kadına yaklaşırsanız vay halinize! Hepsi bu.”</p>
			<p>“Bir kere denedim,” dedi Gringoire, kulağını kaşıyarak. “İlk gündü; ama arı beni soktu.”</p>
			<p>“Bu yüzsüzlüğü yaptın, öyle mi?”</p>
			<p>Rahip’in yüzü tekrar asıldı.</p>
			<p>“Bir defasında da,” diye devam etti şair gülümseyerek, “yatağıma yatmadan önce kapısının anahtar deliğinden baktım ve çıplak ayağının altında yatağının yayları gıcırdayan, dünyanın en şeker gecelikli hanımını gördüm.”</p>
			<p>“Cehennemin dibine git!” diye bağırdı Rahip haşin bir bakışla, şapşallaşan Gringoire’ı omzundan iterek, geniş adımlarla, katedralin en loş kemerlerinin altına daldı.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">III</span>Çanlar</h1>
			<p>Teşhir direğinde yaşanan sabahtan beri, Notre-Dame’ ın komşuları Quasimodo’nun çan çalma hevesinin epeyce kaçtığını fark eder gibi olmuşlardı. Daha önce olur olmaz her vesileyle çanlar çalınırdı: ayin başlangıçlarından bitimlerine kadar süren uzun serenatlar, büyük ayin sırasında var güçleriyle çalan çanlar, bir evlenme veya vaftiz töreni sırasında küçük çanlar üzerinde gezinen ve her türlü güzel sesten oluşmuş bir nakış gibi havada birbirine karışan zengin gamlar... Her köşesi titreşen ve ses veren yaşlı kilise, daimi bir çan şenliği içinde olurdu. Bu bakır ağızlardan şakıyan bir velvele ve keyif ruhunun varlığı sürekli hissedilirdi. Şimdi bu ruh kaybolmuş gibiydi; katedral, kasvetli görünüyor ve gönüllü sessizliğini koruyordu. Bayram ve cenaze törenlerinde sadece ayinin gerektirdiği kuru ve çıplak vuruşlardan başkası duyulmuyordu; bir kilisenin çıkardığı iki sesten, içeride org, dışarıda çan sesinden, yalnız org sesi kalmıştı. Sanki çan kulelerinde artık müzisyen yoktu. Fakat Quasimodo hâlâ oradaydı. Öyleyse ne olmuştu ona? Teşhirin utanç ve kederini hâlâ yüreğinde hissediyor, işkencecinin kırbaç darbeleri ruhunda biteviye yankılanıyor ve böyle bir muameleye maruz kalmanın hüznü onda çan tutkusuna varıncaya kadar her şeyi söndürüyor muydu? Yoksa artık Notre-Dame zangocunun kalbinde Marie’nin bir rakibi mi vardı, büyük çanla on dört kardeşi, daha sevilmeye değer ve daha güzel bir şey uğruna ihmal mi ediliyordu?</p>
			<p>Bu lütufkâr 1482 yılında Annonciation Yortusu 25 Mart salı gününe rastladı.<a class="si-noteref epub-type_noteref" href="#f154" id="ref_f154">154</a> O gün hava o denli berrak, o denli hafifti ki, Quasimodo da içindeki çan aşkının biraz canlandığını hissetti. Aşağıda müstahdem, kilisenin kapılarını ardına kadar açarken kuzey kulesine çıktı; bu kapılar o devirde köseleyle kaplanan, kenarlarına boydan boya yaldızlı demir çiviler çakılan ve çepeçevre “pek sanatlı” heykellerle süslenen sağlam ahşap panolardı.</p>
			<p>Quasimodo, çan mahfelinin yüksek kafesine varınca bir süre, yüreğinde çanlarla kendisi arasına yabancı bir şeyin girmesine üzülüyormuş gibi hüzünlü bir baş sallayışıyla altı çanı gözden geçirdi. Fakat onları harekete geçirdiği, bu çanların elinin altında kımıldadığını hissettiği, kıpır kıpır oktavın daldan dala atlayan bir kuş gibi bu ses skalasında inip çıktığını gördüğü –zira işitemiyordu– zaman; zavallı sağır, müzik denen şeytan tarafından, oktav ve arpejlerden oluşmuş pırıl pırıl bir yelpazeyi sallayan bu ifrit tarafından teslim alındığı zaman, tekrar mutlu oldu, her şeyi unuttu ve ferahlayan yüreği yüzünü de aydınlattı.</p>
			<p>Gidip geliyor, el çırpıyor, bir halattan ötekine koşuyor, akıllı virtüözleri teşvik eden bir orkestra şefi gibi altı muganniyi kendi sesi ve hareketleriyle kızıştırıyordu.</p>
			<p>“Hadi,” diyordu, “hadi Gabrielle, tüm gürültünü dök şu meydana. Bugün bayram. – Thibauld, tembellik yok. Yavaşlıyorsun. Hadi bakayım, hadisene! Paslandın mı yoksa, tembel? – Güzel! Çabuk, çabuk! Tokmağın görünmesin! Hepsini benim gibi sağır et. İşte böyle, Thibauld, adamakıllı! – Guillaume! Guillaume! Sen en büyüklerisin, Pasquier ise en küçüğünüz; ama Pasquier daha iyi çalıyor. Kulağı duyanların onu, senden daha iyi işittiklerine bahse girerim. – Güzel! Güzel! Gabrielle’im benim! Kuvvetli! Daha kuvvetli! – Hey! Ne yapıyorsunuz bakayım siz ikiniz orada yukarıda, Serçeler? En küçük bir ses bile çıkardığınızı görmüyorum. –Nağme döktürmeleri gerekirken esner gibi görünen şu bakır gagalara da ne oluyor? Hadi bakayım, iş başına! Bugün Müjde Günü. Güzel bir güneş var. Güzel bir çan havası çalmak lazım. – Zavallı Guillaume! Şuna bak, soluğu kesilmiş! Ah benim kocaoğlanım!”</p>
			<p>Altısı birden yarışırcasına zıplayan ve katırcının paylayarak oralarını buralarını dürtüklediği İspanyol katırları gibi parlak sağrılarını sallayan çanlarını teşvik edip duruyordu.</p>
			<p>Derken çan kulesinin dimdik duvarını belli bir yükseklikte örten balık pulu biçimindeki geniş arduvaz bezemelerin arasından gözü meydana ilişince, acayip kıyafetli bir kızın durup yere bir halı yaydığını, bu halının üstüne küçük bir keçinin çıktığını ve etrafında bir grup seyircinin halka olduğunu gördü. Bu manzara düşüncelerinin akışını hemen değiştirdi ve bir esintinin erimiş bir reçine damlasını dondurması gibi onun müzik coşkusunu donduruverdi. Durdu, çanlara sırtını döndü ve bir keresinde Başdiyakoz’u şaşırtmış olan o hülyalı, şefkatli ve tatlı bakışıyla gözünü dansöze dikerek arduvaz saçağın arkasına çömeldi. Bu sırada, unutulan çanların hepsi aynı anda sustular, bu müziği Change Köprüsü’nün üstünde zevkle dinlemekte olan çan sesi meraklıları, hayal kırıklığına uğramıştı. Kemik gösterilip taş verilen bir köpek gibi, şaşkın şaşkın çekip gittiler.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">IV</span>’A N Á <span class="symbol">Γ</span> K H</h1>
			<p>Aynı mart ayında güzel bir sabah, sanırım 29 Mart Cumartesi, yani Aziz Eustache Günü’nde, genç öğrenci dostumuz Jehan Frollo du Moulin giyinirken kesesinin bulunduğu çakşırının ceplerinden hiçbir madenî ses gelmediğini fark etti. “Vah zavallı kese!” dedi cebinden çıkararak, “Ne bu halin? Tek kuruşun bile yok! Kumar, bardaklarca bira ve Venüs, senin hakkından gelmiş! İyiden iyiye boşalmış, buruşmuş, pörsümüşsün! Bir kocakarının memelerine benziyorsun! Şuracıkta yerlere saçılmış kitaplarını gördüğüm Sayın Cicero ve Sayın Seneca, söyler misiniz bana, bir taçlı altın ekünün kaç Paris akçesine ya da bir hilalli ekünün kaç Tours akçesine tekabül ettiğini bir darphane muhtesibinden ya da Change Köprüsü’ndeki bir Yahudi’den daha iyi bilmem neye yarar, ortaya sürecek tek bir kuruşum bile olmadıktan sonra?.. Ahh! Konsül Cicero! Bu öyle istiarelerle, <em>quemadmodum</em>’lar<a class="si-noteref epub-type_noteref" href="#f155" id="ref_f155">155</a> ve <em>verum enim vero</em>’larla<a class="si-noteref epub-type_noteref" href="#f156" id="ref_f156">156</a> içinden çıkılacak bir felaket değil!”</p>
			<p>Kös kös giyindi. Potinlerini bağlarken aklına bir fikir geldi, fakat önce bunu reddetti, ancak aynı düşünce tekrar aklına takıldı, yeleğini ters giydi, şiddetli bir içsel çatışma alametiydi bu. Nihayet şapkasını hiddetle yere çalarak haykırdı: “Ne yapalım, ne olacaksa olacak artık! Ağabeyime gideceğim. Belki bir vaaz dinlemek zorunda kalırım ama bir ekü de koparırım.”</p>
			<p>Alelacele kürklü hırkasını sırtına geçirdi, şapkasını aldı ve umutsuzluk içinde evden çıktı.</p>
			<p>La Harpe Sokağı’ndan Cité’ye doğru indi. La Huchette Sokağı’nın önünden geçerken şişlerde dönmekte olan etlerin mis gibi kokusu burnuna doldu; vaktiyle bir gün Rahip Calatagirone’nin şu dokunaklı haykırışına vesile olan iriyarı kebapçıya sevgi dolu gözlerle baktı: “<em>Veramente, queste rotisserie sono cosa stupenda</em>!”<a class="si-noteref epub-type_noteref" href="#f157" id="ref_f157">157</a> Fakat Jehan’ın yemek yiyecek parası yoktu, derin bir iç çekişle Cité’nin girişini koruyan, kocaman kulelerin devasa bir çifte yonca oluşturduğu Petit-Châtelet’nin kemerli kapısından içeri daldı.</p>
			<p>Hatta geçerken âdet olduğu üzere, vaktiyle VI. Charles’ın Parisi’ni İngilizlere teslim etmiş olan Périnet Leclerc’in sefil heykeline bir taş bile atmadı; adamın sureti, La Harpe ve Buci sokaklarının köşesinde, ebediyen teşhir direğindeymiş gibi, üç yüzyıl boyunca atılan taşlarla ufalanarak ve çamurlara bulanarak cezasını çekmekteydi.</p>
			<p>Petit-Pont’u geçip Neuve-Sainte-Geneviève Sokağı’ nı geride bırakınca Jehan de Molendino, kendini Notre-Dame’ın önünde buldu. Bunun üzerine kararsızlığı nüksetti ve bir süre, tedirginlik içinde kendi kendine, “Vaaz garanti ama ekü kuşkulu!” diye tekrarlayarak, Mösyö Legris’nin heykelinin çevresinde gezindi.</p>
			<p>Manastırdan çıkan bir görevliyi durdurdu: “Sayın Josas Başdiyakozu nerede?”</p>
			<p>“Sanırım kuledeki gizli hücresinde,” dedi adam, “ama onu orada rahatsız etmenizi hiç tavsiye etmem, tabii papa ya da efendimiz Kral tarafından geliyorsanız o başka.”</p>
			<p>Jehan ellerini çırptı: “Vay canına! İşte ünlü büyücülük hücresini görmek için harika bir fırsat!”</p>
			<p>Bu düşünceyle azimli ve kararlı bir tavırla küçük kara kapıdan geçti ve kulenin üst katlarına çıkan Saint-Gilles sarmal merdivenini tırmanmaya başladı. “Göreceğiz bakalım!” diyordu çıkarken. “Canına yandığımının! Saygıdeğer ağabeyimin utanılacak bir şeymiş gibi sakladığı bu hücre çok ilginç olmalı! Dediklerine göre orada cehennem ateşleri yakıp o harlı ateşte felsefe taşını pişiriyormuş. Tanrı’nın işine bak! Ben felsefe taşına çakıl kadar bile metelik vermem! Ocakta dünyanın en büyük felsefe taşı yerine domuz yağıyla pişirilmiş paskalya yumurtasından bir omlet bulmayı açık ara tercih ederim!”</p>
			<p>İnce sütunlu galeriye varınca bir süre durup soluklandı ve tırmanmakla bitmeyen merdivene bir araba dolusu küfür savurdu, sonra kuzey kulesinin bugün halka kapalı olan dar kapısından geçerek tırmanışına devam etti. Biraz sonra, çan mahfilini de geçince bir yan girintiye yerleştirilmiş küçük bir sahanlıkla kubbenin altında, sivri kemerli basık bir kapı gördü; tam karşısında, merdivenin değirmi duvarında açılmış bir mazgal deliğinden, bu kapının kocaman kilidini ve sağlam demir çerçevesini seçebiliyordu. Bugün bu kapıyı görmek isteyecek olan ziyaretçiler, onu siyah duvara beyaz harflerle kazınmış şu yazıdan tanıyacaktır: CORALIE’YE TAPIYORUM. 1829. İmza: UGÈNE. “İmza” sözcüğü de metne dahil.</p>
			<p>“Uff!” dedi öğrenci, “Burası olmalı.”</p>
			<p>Anahtar kilitteydi. Kapı hemen önündeydi. Yavaşça itti ve aralıktan başını uzattı.</p>
			<p>Okur, herhalde resim sanatının Shakespeare’i Rembrandt’ın muhteşem eserlerinden bazı örneklerle tanışmıştır. Pek çok harika gravür arasında özellikle bir ıslak kazı vardır ki, tahminlere göre Doktor Faustus’u temsil eder ve hayran olmamak elde değildir. Mekân, karanlık bir hücredir. Ortada birtakım korkunç ve iğrenç nesneler, kurukafalar, küreler, imbikler, pergeller, hiyeroglif parşömenleriyle dolu bir masa vardır. Doktor, kaba kumaştan cüppesini giymiş, içi kürklü başlığını kaşlarının üzerine kadar geçirmiş, bu masanın başındadır. Sadece vücudunun yarısı görünür. Kocaman koltuğunda yarı yarıya doğrulmuş, sıkılı yumruklarını masaya dayamış, merak ve dehşetle, karşı duvarda karanlık odadaki güneş tayfı gibi parlayan, sihirli harflerden oluşmuş büyük bir ışıklı çemberi incelemektedir. Bu Kabalistik güneş, göze titriyormuş gibi görünür ve hücrenin loşluğunu esrarengiz bir ışımayla doldurur. Tablo, dehşet verici ve güzeldir.</p>
			<p>Jehan, başını aralık kapıdan içeri uzattığı zaman, gözlerinin önüne Faustus’un hücresine oldukça benzeyen bir manzara serildi. Burası da aynı şekilde, pek az aydınlatılmış loş bir yerdi. Aynı şekilde büyük bir koltukla büyük bir masa, pergeller, imbikler, tavana asılı hayvan iskeletleri, yerde yuvarlanan bir küre, içinde altın yaprakların titreştiği kavanozlarla karmakarışık vaziyette rengârenk harf ve şekillerle kaplı incecik kâğıtlar üzerine konulmuş kurukafalar, parşömenlerin kolay kırılır köşelerine aldırış edilmeksizin açık olarak üst üste yığılmış elyazmaları, kısacası bilimin her türlü çerçöpü ve bütün bu yığıntının üzerinde, her yerde toz ve örümcek ağları göze çarpıyordu. Fakat ne ışıklı harflerden çember, ne de kartalın güneşini seyrettiği gibi vecit halinde bu parlak görüntüyü seyreden doktor vardı.</p>
			<p>Ancak, hücre boş da değildi. Bir adam, koltuğa oturmuş ve masanın üstüne eğilmişti. Sırtını dönmüş olduğu Jehan, onun sadece omuzlarıyla başının arkasını görebiliyordu; fakat doğanın –Başdiyakoz’un din adamlığına olan karşı konulmaz eğilimini gözle görülür bir simgeyle de belirtmek istermiş gibi– ebedî bir tepe tıraşına uygun gördüğü bu dazlak kafayı tanımakta güçlük çekmedi.</p>
			<p>Jehan, ağabeyini tanıdı tanımasına; ama kapı öylesine hafif ve sessizce açılmıştı ki Claude, kardeşinin orada olduğunu hiç fark etmemişti. Meraklı öğrenci bundan yararlanarak bir süre rahatça hücreyi gözden geçirdi. Koltuğun solunda, pencerenin altında, ilk bakışta gözünden kaçmış geniş bir fırın vardı. Pencereden giren ışık, yuvarlak bir örümcek ağından geçiyordu; bu ağ, pencerede narin bir gül biçimi oluşturuyor, göbeğindeyse mimar örümcek bu dantel tekerleğin poyrası gibi kıpırtısızca duruyordu. Fırının üstünde her türden kap, çakıl toprağından şişeler, cam karniler, kömür deneyi kapları karmakarışık vaziyette yığılıydı. Jehan tek bir tava bile olmadığını görünce içini çekti. “Mutfak levazımatı da bayağı hoş!” diye düşündü.</p>
			<p>Zaten fırında ateş de yoktu, hatta uzun zamandan beri yakılmadığı anlaşılıyordu. Jehan’ın simya edevatı arasında fark ettiği, kuşkusuz tehlikeli bir maddeyle uğraşırken Başdiyakoz’un yüzünü korumaya yarayan bir cam maske, bir kenara atılıp unutulmuş gibi tozla kaplıydı. Yanında da en az onun kadar tozlanmış bir körük duruyor, üstünde bakır kakma harflerle şu ibare okunuyordu: <em>SPIRA, SPERA.</em><a class="si-noteref epub-type_noteref" href="#f158" id="ref_f158">158</a></p>
			<p>Hermetik filozofların âdeti olduğu üzere, duvarlarda başka ibareler de vardı; bunların kimisi mürekkeple yazılmış, kimisi madenî bir sivri uçla kazınmıştı. Gotik, İbrani, Yunan, Roma harfleri karmakarışıktı, yazılar rastgele birbirinin üzerine biniyor, en yeniler en eskileri siliyor, hepsi bir çalının dal budakları gibi, çarpışma kargaşasındaki mızraklar gibi iç içe geçiyordu. Gerçekten de bu tüm felsefelerin, tüm düşüncelerin, tüm insan hikmetlerinin oldukça karışık bir bulamacıydı. Orada burada bir tanesi, mızrak temrenleri arasında bir bayrak gibi, diğerlerinin arasında parlıyordu. Bu, çoğunlukla Ortaçağ’ın cümleye dökmeyi pek iyi bildiği Latince ya da Yunanca kısa bir şiardı: <em>Unde? Inde? – Homo homini monstrum. – Astra, castra, nomen</em>, <em>numen. – M</em><span class="latin">έγα</span> <span class="latin">βιδλίον, μέγα μέγα κακόν</span> <em>– Sapere aude. – Flat ubi vult</em><a class="si-noteref epub-type_noteref" href="#f159" id="ref_f159">159</a> vb; ara sıra görünür hiçbir anlamı olmayan bir sözcüğe de rastlanıyordu: ‘<em>A<span class="latin">ναγκο</span><span class="symbol">ϕ</span><span class="latin">αγία</span></em> gibi; bunda belki de manastırın yönetim biçimine dair buruk bir ima saklıydı; bazen kilise disiplininin basit bir ilkesi, ölçülü uyaklı dile geliyordu: <em>Cœlestem dominum, terrestrem dicito domnum.</em><a class="si-noteref epub-type_noteref" href="#f160" id="ref_f160">160</a> Ayrıca, <em>passim,</em><a class="si-noteref epub-type_noteref" href="#f161" id="ref_f161">161</a> zaten Yunancası hiç parlak olmayan Jehan’ın bir şey anlamadığı İbranice yazılar da vardı. Bütün bunların üstüne, olur olmaz her yere, yıldız, insan ve hayvan figürleri, kesişen üçgenler serpiştirilmişti ki, bu da hücrenin alaca bulaca duvarlarının, üzerinde bir maymunun mürekkepli kalem gezdirmiş olduğu bir kâğıda benzemesine epeyce katkıda bulunuyordu.</p>
			<p>Kaldı ki, hücrenin bütünü de bakımsız ve harap bir görünüm arz ediyordu; kullanılan aletlerin içinde bulunduğu kötü durum, sahibin çoktan beri başka meşguliyetler yüzünden çalışmalarını boşlamış olduğunu düşündürüyordu.</p>
			<p>Söz konusu sahip, bu arada, tuhaf tuhaf resimlerle süslü büyük bir elyazmasına eğilmiş, ikide bir aklına gelen bir düşünce yüzünden kıvranır gibi görünüyordu. En azından Jehan öyle olduğuna hükmetti, çünkü ağabeyi kendi kendine konuşan bir hayalperestin yapacağı gibi ara ara durup düşünerek şöyle haykırıyordu:</p>
			<p>“Evet, Manu böyle diyor, Zerdüşt de bunu öğretiyordu: Güneş ateşten doğar, ay da güneşten. Ateş, büyük bütünün ruhudur. Onun temel atomları, sonsuz ve sel gibi akışlarla yeryüzüne dökülür. Bu akışlar, gökyüzünde kesiştikleri noktalarda ışığı meydana getirir, yeryüzündeki kesişim noktalarındaysa altını.. – Işık, altın, hep aynı şey. Somut haldeki ateş. –Aynı maddenin görülebilen ve dokunulabilen, akışkan ve katı halleri arasındaki fark, buhar ve buz arasındaki fark gibi. – Bunlar hiç de ham hayaller değil, doğanın genel kanunu böyle. –Fakat bu genel kanunun sırrını, ilimde nasıl açığa çıkarmalı? Şu işe bak! Avucumu dolduran şu ışık aslında altın! Belli bir kanuna göre genleşmiş aynı atomlar, belli bir başka kanuna göre onları yoğunlaştırmak gerekiyor, hepsi bu! – Nasıl yapmalı? – Kimileri bir güneş ışınını gömmeyi düşünmüş. İbn Rüşd, evet, İbn Rüşd’dü, İbn Rüşd büyük Kurtuba Camii’ndeki mihrap yerinin soldaki ilk sütununun dibine bir ışın gömmüş; ama bu işlemin başarılı olup olmadığını görmek için orayı sekiz bin yıldan önce kazmamak gerekir...”</p>
			<p>“Lanet olsun!” dedi Jehan içinden, “bir ekü için bu kadar bekleyecek miyiz yani?”</p>
			<p>“Başkaları ise,” diye devam etti Başdiyakoz hülyalı hülyalı, “aynı işlemi Sirius’un bir ışınıyla yapmanın daha iyi olacağını düşünmüş. Fakat aynı anda orada bulunan başka yıldızların da işin içine girmesi yüzünden, bu ışını saf olarak elde etmek çok zordur. Flamel’se bildiğimiz dünyevi ateşle çalışmanın daha basit olduğu fikrinde. – Ahh, Flamel! Adın ne kadar da isabetli! <em>Flamma</em>, yani alev! – Evet, ateş. Hepsi bu. – Elmas, kömürün içinde; altın, ateşin içinde. – Ama onu oradan nasıl çıkarmalı? – Magistri bazı kadın adlarının pek hoş ve esrarengiz bir büyüsü olduğunu, işlem esnasında bunları telaffuz etmenin kâfi geleceğini iddia ediyor... – Okuyalım bakalım Manu ne demiş:</p>
			<blockquote>
				<p>Kadınların saygı gördükleri yerde ilahî varlıklar sevinir; hor görüldükleri yerdeyse Tanrı’ya dua etmek yararsızdır. – Kadının ağzı daima olarak temizdir; bir akar sudur, bir güneş ışınıdır. – Kadının adı hoş, ahenkli, düşsel olmalı; uzun ünlülerle sona ermeli ve kutsama sözcüklerine benzemelidir. –Evet, bilge haklı; gerçekten de Maria, Sophia, Esmeral... – Hay lanet olasıca! Yine bu düşünce!..</p>
			</blockquote>
			<p>Ve kitabı öfkeyle kapadı.</p>
			<p>Zihnine tebelleş olan düşünceyi kovmak ister gibi elini alnında gezdirdi. Sonra masanın üstünden bir çivi ve sapı Kabalistik harflerle tuhaf biçimde boyanmış küçük bir çekiç aldı.</p>
			<p>“Bir süreden beri,” dedi acı bir gülümsemeyle, “bütün deneylerimde başarısız oluyorum. O sabit fikir beni tutsak ediyor, adeta beynimi kızgın demirle dağlıyor. Lambası yağsız ve fitilsiz yanan Cassiodorus’un sırrını bile keşfedemedim. Oysa basit bir şey!”</p>
			<p>“Vay canına!” dedi Jehan işitilmeyecek şekilde.</p>
			<p>“Demek ki,” diye devam etti Rahip, “insanı çıldırtmak, kolunu kanadını kırmak için tek bir sefil düşünce yetiyormuş! Ahh! Nicolas Flamel’i büyük eseri üzerinde çalışmaktan bir an bile vazgeçiremeyen Claude Pernelle bana nasıl da gülerdi! Şu işe bakın! Elimde Hezekiel’in sihirli çekicini tutuyorum! Korkunç hahamın hücresinin dibinde bu çekiçle bu çiviye her vuruşunda, mahkûm ettiği düşmanlarından biri, iki bin fersah uzakta da olsa kendisini yutan toprağa bir arşın gömülürmüş. Bizzat Fransa kralı bile, bir akşam düşüncesizce keramet sahibi kişinin kapısını çaldığı için dizlerine kadar Paris kaldırımına gömülmüş. – Bu üç yüzyıl kadar önce olmuş. – Ee peki! İşte çekiç de çivi de bende; ama bunlar benim elimde demircinin elindeki çekiçten daha etkili aletler değil! – Oysa tek yapılması gereken, Hezekiel’in çiviye vururken telaffuz ettiği sihirli kelimeyi bulmak.”</p>
			<p>“Çocuk oyuncağı!” diye düşündü Jehan.</p>
			<p>“Bir deneyelim hele,” diye devam etti hevesle Başdiyakoz. “Başarırsam çivinin başından mavi kıvılcımın çıktığını göreceğim. – <em>Emen-hétan! Emen-hétan!</em><a class="si-noteref epub-type_noteref" href="#f162" id="ref_f162">162</a> – Bu değil. – <em>Sigéani! Sigéani!</em><a class="si-noteref epub-type_noteref" href="#f163" id="ref_f163">163</a> –Bu çivi, her kim Phœbus adını taşıyorsa onun mezarını kazsın!.. – Hay lanet olası! Hâlâ, her zaman, sürekli aynı düşünce!”</p>
			<p>Çekici hiddetle yere attı. Sonra masasındaki koltuğa öyle bir çöktü ki Jehan, koca arkalığın gerisinden onu göremez oldu. Birkaç dakika sadece, bir kitabın üstünde kasılıp kalmış yumruğunu görebildi. Derken Dom Claude birdenbire ayağa kalktı, bir pergel aldı ve ucuyla duvara sessizce büyük harflerle şu Yunanca sözcüğü kazıdı:</p>
			<div class="epigraph html5_section epub-type_epigraph">
				<span>’A N Á <span class="symbol">Γ</span> K H</span>
			</div>
			<p>“Ağabeyim keçileri kaçırmış,” dedi Jehan kendi kendine; “<em>Fatum</em> yazsaydı daha basit olurdu. Herkes Yunanca bilmek zorunda değil ki...”</p>
			<p>Başdiyakoz gelip tekrar koltuğuna oturdu, başı ağrıyan ve ateşler içindeki bir hasta gibi başını ellerine dayadı.</p>
			<p>Öğrenci, ağabeyini şaşkınlıkla izliyordu. Bilmiyordu; yüreğini açık havaya veren, dünyada doğanın dost yasasından başka yasa tanımayan, tutku ve eğilimlerini serbestçe akışa bırakan, her sabah yeni kanallar açarak boşalttığı için içindeki derin heyecanlar gölü her zaman kuru kalan genç öğrenci, insandaki bu tutku denizinin, tüm çıkışları kapatıldığı zaman nasıl bir öfkeyle kaynayıp köpürdüğünü, nasıl biriktiğini, nasıl kabardığını, nasıl taştığını, yüreği nasıl oyduğunu, nasıl içsel hıçkırıklar ve gizli çırpınmış halinde patladığını, sonunda nasıl bendini yıktığını ve yatağını aşıp geçtiğini bilmiyordu. Claude Frollo’nun sert, buz gibi görüntüsü, bu yalçın, erişilmez, soğuk erdem yüzeyi, Jehan’ı her zaman aldatmıştı. Neşeli öğrenci, Etna’nın karla kaplı yüzeyinin çok derinlerinde fokurdayıp kaynayan lavlar olabileceğini hiç düşünmemişti.</p>
			<p>O anda bu fikirlerin aniden aklına gelip gelmediğini bilmiyoruz; ancak, tüm havailiğine karşın görmemesi gereken şeyler gördüğünü, ağabeyinin ruhunu en gizemli hallerinden biri sırasında keşfetmiş olduğunu ve Claude’un bunun farkına varmaması gerektiğini anladı. Başdiyakoz’un tekrar baştaki hareketsizliğine döndüğünü görünce, gayet yavaşça başını geri çekti; yeni gelen ve geldiğini belli eden biri gibi kapının arkasında birtakım gürültüler yaptı.</p>
			<p>“Girin!” diye bağırdı Başdiyakoz içeriden, “Sizi bekliyordum. Anahtarı mahsus kapıda bırakmıştım. Buyrun, Üstat Jacques.”</p>
			<p>Jehan cesurca içeri girdi. Böyle bir yerde böyle bir ziyaretten son derece canı sıkılan Başdiyakoz koltuğunda titredi.</p>
			<p>“Ne? Sen mi geldin Jehan?”</p>
			<p>“Benim adım da ‘J’ ile başlıyor ne de olsa,” dedi öğrenci, kızarmış, utanmaz ve neşeli suratıyla.</p>
			<p>Dom Claude’un yüzü yeniden ciddi ifadesine bürünmüştü.</p>
			<p>“Ne yapmaya geldin buraya?”</p>
			<p>“Ağabey,” dedi öğrenci, yüzüne saygılı, acıklı ve mütevazı bir ifade vermeye çalışıp masum bir tavırla şapkasını elinde çevirerek, “sizden şey istemeye...”</p>
			<p>“Ne istemeye?”</p>
			<p>“Şey, biraz moral, çok ihtiyacım var da...” Jehan, “Ve daha da çok ihtiyacım olan şey, biraz para,” diye ilave etme cesaretini gösteremedi; cümlesinin bu bu bölümü dile getirilemeden öylece kaldı.</p>
			<p>“Beyim,” dedi Başdiyakoz soğuk bir tavırla, “senden hiç mi hiç memnun değilim.”</p>
			<p>“Çok yazık!” dedi öğrenci içini çekerek.</p>
			<p>Dom Claude koltuğunu çemberin dörtte biri kadar döndürdü ve gözlerini Jehan’a dikti.</p>
			<p>“Seni gördüğüme sevindim.”</p>
			<p>Bu ürkütücü bir girizgâhtı. Jehan kendini sert bir çarpışmaya hazırladı.</p>
			<p>“Jehan, her gün bana hakkında şikâyetler geliyor. Albert de Ramonchamp adlı küçük bir vikontu sopayla yaraladığın şu kavga neyin nesi mesela?..”</p>
			<p>“Aman!” dedi Jehan, “Ne büyük mesele! Atını çamurda koşturup öğrencilere çamur sıçratarak eğlenen pis bir hanım evladı!”</p>
			<p>“Elbisesini yırttığın şu Mahiet Fargel kim? Şikâyet dilekçesinde <em>tunicam dechiraverunt</em> yazıyordu.”</p>
			<p>“Aman canım! Montaigu’deki şu pelerinli öğrencilerden biri işte! Hepsi bu!”</p>
			<p>“Dilekçede <em>cappettam</em> değil <em>tunicam</em> yazıyor. Latince biliyor musun?”</p>
			<p>Jehan cevap vermedi.</p>
			<p>“Evet!” diye devam etti Başdiyakoz, başını iki yana sallayarak. Şimdi öğretim ve edebiyat, demek bu halde. Latin dilini şöyle böyle anlıyoruz, Süryani dilinden haberimiz yok, Yunan dili o kadar çekilmez ki, en bilgiçler için bile önlerine çıkan Yunanca bir kelimeyi okumadan atlamak cahillik sayılmıyor ve şöyle deniyor: <em>Græcum est, non legitur.</em><a class="si-noteref epub-type_noteref" href="#f164" id="ref_f164">164</a></p>
			<p>Öğrenci kararlılıkla başını kaldırdı.</p>
			<p>“Muhterem ağabeyciğim, şurada duvarda yazan Yunanca kelimenin düzgün Fransızcada karşılığını söylememi ister misiniz?”</p>
			<p>“Hangi kelimenin?”</p>
			<p>“’ANÁΓKH kelimesinin...”</p>
			<p>Başdiyakoz’un sapsarı elmacıkkemiklerinin üzerine hafif bir kızıllık yayıldı, tıpkı bir volkanın içten içe fokurdayışını dışarıya haber veren bir duman püskürmesi gibi...</p>
			<p>“Ee Jehan!” diye kekeledi ağabey, “Peki söyle bakalım bu kelime ne demekmiş?”</p>
			<p>“KADER.”</p>
			<p>Dom Claude tekrar sarardı, öğrenci umursamazca devam etti:</p>
			<p>“Ve altına kazınmış, aynı elden çıkma öbür kelime, ‘A<span class="latin">ναγνεία</span>’ da ‘<em>kirlilik</em>’ demektir. Görüyorsunuz ki Yunancam fena değil.”</p>
			<p>Başdiyakoz ses çıkarmıyordu. Bu Yunanca dersi onu dalgınlaştırmıştı.</p>
			<p>Şımarık bir çocuğun bütün kurnazlıklarına sahip olan küçük Jehan, isteğini dile getirmek için uygun ânın geldiğine hükmetti. Son derece yumuşak bir ses tonuyla konuya girdi:</p>
			<p>“İyi kalpli ağabeyciğim, haklı bir kavgada birkaç veleti, <em>quibusdam mormosetis</em>, biraz okşadım diye surat asacak kadar kin mi duyuyorsunuz bana? Görüyorsunuz ki, Claude ağabeyciğim, Latincem de fena değil.”</p>
			<p>Fakat bütün bu okşayıcı riyakârlık, ciddi, ağabey üzerinde alışılmış etkisini göstermedi. Kerberos, ballı çöreği ısırmadı. Başdiyakoz’un yüzü bir nebze olsun gülmedi.</p>
			<p>“Lafı nereye getirmek istiyorsun?” dedi sert bir sesle.</p>
			<p>“Nereye mi? Aslında,” dedi Jehan yiğitçe, “paraya ihtiyacım var.”</p>
			<p>Bu küstah açıklama karşısında Başdiyakoz’un yüzü tam anlamıyla eğitici ve babacan bir ifadeye büründü.</p>
			<p>“Jehan Beyciğim, biliyorsun ki bizim Tirechappe yurtluğu, yirmi bir evin tüm irat ve kiraları üst üste konulunca ancak otuz dokuz Paris lirası on bir metelik altı dinar getiriyor. Bu, Paclet kardeşler zamanındakinin bir buçuk katı ama yine de fazla değil.”</p>
			<p>“Benim paraya ihtiyacım var,” dedi Jehan umursamazlıkla.</p>
			<p>“Biliyorsun ki, kilise yönetimi yirmi bir evimizin, piskoposluk yurtluğu yetki alanında bulunduğuna ve bu onurun bedelini ancak piskopos hazretlerine altı Paris lirası değerinde iki yaldızlı gümüş sikke vererek ödeyebileceğimize karar vermiştir. Bu sikkeleri ise henüz toplayabilmiş değilim. Bunu biliyorsun.”</p>
			<p>“Paraya ihtiyacım olduğunu da biliyorum,” dedi Jehan üçüncü kez.</p>
			<p>“Bu parayla ne yapmak istiyorsun?”</p>
			<p>Bu soru, Jehan’ın gözlerinde bir umut ışığının parlamasına sebep oldu. Tekrar sırnaşık ve uysal tavrını takındı.</p>
			<p>“Sevgili Claude ağabeyciğim, kötü bir niyetim olsaydı size başvurmazdım. İstediğim, sizin paranızla tavernalarda çalım satmak, Paris sokaklarında dore brokar kıyafetler içinde uşağımla birlikte, <em>cum meo laquasio</em>, hava atmak değil. Hayır ağabey, hayırlı bir iş için istiyorum parayı.”</p>
			<p>“Ne gibi bir hayırlı iş?” diye sordu şaşırarak Claude.</p>
			<p>“İki dostum var, Haudry tarikatından yoksul bir dul kadının çocuğuna kundak bezi satın almak istiyorlar. Sadaka olarak yani. Üç florin tutuyormuş, ben de katkıda bulunmak istiyorum.”</p>
			<p>“Bu iki dostunun adları ne?”</p>
			<p>“Kasap Pierre ve Kazyiyici Baptiste...”</p>
			<p>“Hımm!” dedi Başdiyakoz. “İşte sana iki ad ki, mancınık bir ana mihraba ne kadar yakışırsa bir hayır işine o kadar yakışıyor.”</p>
			<p>Şurası bir gerçek ki Jehan, arkadaş adları konusunda son derece yanlış bir seçim yapmıştı. Bunu biraz geç fark etti.</p>
			<p>“Hem sonra,” diye devam etti keskin görüşlü Claude, “bu üç florin tutan kundak da neymiş böyle? Üstelik Haudry tarikatından bir kadının çocuğu için? Ne zamandan beri bu tarikata mensup dul kadınların kundakta bebekleri var?”</p>
			<p>Jehan yine sırnaşık bir tavır takındı.</p>
			<p>“Peki, tamam! Paraya, bu akşam Val-d’Amour’da Isabeau la Thierrye’yi ziyaret etmek için ihtiyacım var!”</p>
			<p>“Pis sefil!” diye haykırdı Rahip.</p>
			<p>“‘A<span class="latin">ναγνεία</span>,” dedi Jehan.</p>
			<p>Öğrencinin belki muziplikle hücrenin duvarından yaptığı bu alıntı, Rahip üzerinde garip bir etki yarattı. Dudaklarını ısırdı ve kıpkırmızı suratındaki hiddet ifadesi silindi.</p>
			<p>Git buradan Jehan,” dedi. “Birini bekliyorum.”</p>
			<p>Öğrenci bir deneme daha yaptı.</p>
			<p>“Claude ağabey, hiç olmazsa yemek için birkaç metelik veremez misiniz?”</p>
			<p>“Gratianus Fermanı’nda nereye geldiniz?” diye sordu Dom Claude.</p>
			<p>“Defterlerimi kaybettim.”</p>
			<p>“Latin edebiyatında neredesiniz?”</p>
			<p>“Horatius kitabımı çaldılar.”</p>
			<p>“Aristoteles’te neredesiniz?”</p>
			<p>“Sahi ağabey, hani şu, sapkınların hatalarının her daim Aristoteles metafiziğinin çalılıklarında yuvalandığını söyleyen kilise babası kimdi? Olmaz olsun şu Aristoteles! Ben inancımın, onun metafiziğine takılıp parçalanmasını istemiyorum...”</p>
			<p>“Delikanlı,” diye devam etti Başdiyakoz, “Kral’ın son Paris’e girişinde, yanında Philippe de Comines adlı bir asilzade vardı; şiarı, atının örtüsüne işlenmişti; sana da üstünde düşünmeni tavsiye ederim: <em>Qui non laborat non manducet.</em>”<a class="si-noteref epub-type_noteref" href="#f165" id="ref_f165">165</a></p>
			<p>Öğrenci bir an, parmağı kulağında, gözleri yerde ve suratı asık, sessizce durdu. Sonra birdenbire bir kuyruksallayan kuşunun atikliğiyle Claude’a döndü.</p>
			<p>“Demek ki ağabeyciğim, fırından bir parça ekmek almak için bir meteliği bile çok görüyorsunuz bana, öyle mi?”</p>
			<p>“<em>Qui non laborat non manducet</em>.”</p>
			<p>Yumuşatamadığı Başdiyakoz’un bu yanıtı üzerine Jehan, hıçkırarak ağlayan bir kadın gibi yüzünü elleriyle kapadı ve çaresizlik ifadesiyle bir çığlık kopardı: “<span class="latin">Оτοτοτοτοτοῖ</span>!”</p>
			<p>“Bu da ne demek oluyor bayım?” dedi, bu terbiyesizliğe biraz şaşıran Claude.</p>
			<p>“Ne olacak!” dedi öğrenci ve ağlamış gibi kızarsınlar diye elleriyle ovuşturduğu küstah ifadeli gözlerini Claude’a dikti. “Bu da Yunanca! Aiskhylos’tan bir hece, duyulan acıyı mükemmelen ifade ediyor!”</p>
			<p>Bunu söyler söylemez o denli gürültülü ve maskaraca bir kahkaha kopardı ki, Başdiyakoz’u bile gülümsetti. Gerçekten de durumun sorumlusu Claude’du; bu çocuğu bu kadar şımartacak ne vardı?</p>
			<p>“Ahh! İyi kalpli Claude ağabeyciğim,” dedi bu gülümsemeden cesaret alan Jehan, şu delik kunduralarımın haline bakın. Dünyada, tabanı insana dilini çıkaran potinlerden daha büyük bir trajedi var mıdır?”</p>
			<p>Başdiyakoz çabucak baştaki ciddiyetine geri dönmüştü.</p>
			<p>“Sana yeni bir potin gönderirim. Ama para vermem.”</p>
			<p>“Sadece bir metelikçik, ağabeyciğim,” diye devam etti yalvarır gibi Jehan. “Gratianus’u ezberleyeceğim, Tanrı’ya inanacağım, bilgi ve erdemde gerçek bir Pythagoras olacağım. Ama, tek bir metelikçik verin, lütfen! Açlığın beni şuracıkta, önümde açılmış duran, bir Tartaros’tan ya da bir keşişin burnundan daha kara, daha pis kokan, daha derin o koca ağzıyla ısırmasını mı istiyorsunuz?”</p>
			<p>Dom Claude buruşuk yüzlü başını salladı.</p>
			<p>“<em>Qui non laborat</em>...”</p>
			<p>Jehan bitirmesine fırsat bırakmadı.</p>
			<p>“Peki öyleyse!” diye bağırdı. “Canı cehenneme! Yaşasın eğlence! Ben de artık meyhane meyhane gezeceğim, kavga edeceğim, testileri kıracağım, gidip kızlarla görüşeceğim!”</p>
			<p>Bunun üzerine şapkasını duvara fırlattı ve parmaklarını kastanyet gibi şaklattı.</p>
			<p>Başdiyakoz, kardeşine üzgün gözlerle baktı.</p>
			<p>“Jehan, sende ruh namına bir şey yok.”</p>
			<p>“Bu durumda, Epikuros’a göre, adı olmayan bir şeyden meydana gelen bir bilmem neyim eksik olmuş oluyor.”</p>
			<p>“Jehan, kendini ıslah etmeyi ciddi ciddi düşünmelisin.”</p>
			<p>“Bakın hele,” diye bağırdı öğrenci, “gözlerini ağabeyiyle fırının üstündeki imbikler arasında gezdirerek; galiba burada her şey boynuzlu, şişeler de fikirler de!..”</p>
			<p>“Jehan, çok kaygan bir yokuş üzerindesin. Nereye gittiğini biliyor musun bari?”</p>
			<p>“Meyhaneye tabii.”</p>
			<p>“Meyhane, insanı teşhir direğine götürür.”</p>
			<p>“Bu da diğerleri gibi bir fener işte; hem belki Diogenes aradığı adamı bununla bulurdu.”</p>
			<p>“Teşhir direği insanı darağacına götürür.”</p>
			<p>“Darağacı dediğin bir kefesinde bir adam öbür kefesinde bütün dünya olan bir terazidir. O adam olmak güzeldir.”</p>
			<p>“Darağacı insanı Cehennem’e götürür.”</p>
			<p>“Cehennem dediğin büyük bir ateş, o kadar.”</p>
			<p>“Jehan, Jehan, sonun kötü olacak.”</p>
			<p>“Başlangıç iyi olur o zaman...”</p>
			<p>O anda merdivenden ayak sesleri duyuldu.</p>
			<p>“Sus!” dedi Başdiyakoz parmağını dudaklarına götürerek, “İşte Üstat Jacques geldi. Dinle Jehan,” diye devam etti alçak sesle, “sakın burada göreceğin ve işiteceğin şeylerden başkalarına bahsetme. Çabuk şu fırının altına saklan ve soluk bile alma.”</p>
			<p>Öğrenci, fırının altına girip büzüldü. Orada aklına parlak bir fikir geldi.</p>
			<p>“Sırası gelmişken Claude ağabey, gıkımı çıkarmamam karşılığında bir florin isterim.”</p>
			<p>“Sus! Söz veriyorum.”</p>
			<p>“Hemen vermeniz lazım.”</p>
			<p>“Al öyleyse!” dedi Başdiyakoz, öfkeyle kesesini ona fırlatarak.</p>
			<p>Jehan, fırının altına iyice yerleşti ve kapı açıldı.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">V</span>Siyah giysili iki adam</h1>
			<p>İçeri giren adamın siyah bir cüppesi ve asık bir suratı vardı. Dostumuz Jehan’ın gözüne ilk çarpan (tahmin edileceği gibi, delikanlı yuvasına her şeyi istediği gibi görüp işitebilecek şekilde yerleşmişti), bu yeni gelenin giysilerinden ve yüzünden okunan sonsuz hüzündü. Ancak bu çehrede bir tür yumuşak ifade de yok değildi; ama bu bir kedi ya da yargıç uysallığı, biraz yapmacık bir yumuşaklıktı. Saçı sakalı iyice kırlaşmış, kaşları ağarmış, yüzü buruşmuş, altdudağı sarkmış, elleri kocaman, çipil gözlerini kırpıştırıp duran bir adamdı ve altmışına merdiven dayamış gibi görünüyordu. Jehan her şeyin bundan ibaret olmadığını, yani adamın hiç şüphesiz bir hekim ya da yargıç olduğunu, üstelik burnunun ağzından hayli uzak olduğunu –ki bu bönlük alametiydi– görünce, bu denli rahatsız bir konumda ve bu denli sıkıcı bir arkadaşla kim bilir ne kadar zaman geçireceğini kara kara düşünerek, deliğinde iyice büzüldü.</p>
			<p>Başdiyakoz ise bu kişiyi karşılamak için yerinden bile kalkmamıştı. Kapıya yakın bir tabureyi göstererek oturmasını işaret etmiş, düşünür gibi kısa bir süre sessiz kaldıktan sonra, koruyucu bir tavırla şöyle demişti:</p>
			<p>“Günaydın Üstat Jacques.”</p>
			<p>“Selam, Üstat!” diye karşılık vermişti siyahlı adam.</p>
			<p>Bu iki selamlaşma tarzında, birinin <em>Üstat Jacques</em>, öbürünün sadece <em>üstat</em> deyişinde, monsenyör ile mösyö, <em>domine</em> ile <em>domne</em> arasındaki fark vardı. Belli ki burada her şeyden önce hoca ile tilmizi söz konusuydu.</p>
			<p>Üstat Jacques’ın bozmaktan özellikle kaçındığı yeni bir sessizlikten sonra, Başdiyakoz devam etti:</p>
			<p>“Ee, anlatın bakalım, sonuç alıyor musunuz?”</p>
			<p>“Heyhat, Üstadım,” dedi öbürü, “hâlâ üfleyip duruyorum. Kül desem istediğim kadar; ama en küçük bir altın pırıltısı yok...”</p>
			<p>Dom Claude bir sabırsızlık işareti yaptı.</p>
			<p>“Ben bundan değil, şu sizin sihirbazın mahkemesinden bahsediyorum Üstat Jacques Charmolue. Adı Marc Cenaine demiştiniz galiba, Divanı Muhasebat’ın kiler sorumlusu?.. Büyücülüğünü itiraf ediyor mu? Sorgu başarılı oldu mu?”</p>
			<p>“Ne yazık ki hayır,” dedi Üstat Jacques o hüzünlü tebessümüyle. “Bu teselliye kavuşamadık. Bu adam bir taş parçası. Pourceaux Pazarı’nda kazanda kaynatsak bile bir şey söylemeyecek. Oysa hakikate ulaşmak için hiçbir şeyi esirgemiyoruz. Şimdiden kırılmadık kemiği kalmadı. Saint-Jean Günü’nün bütün otlarını kullanıyoruz, eski komedi yazarı Plautus’un dediği gibi:</p>
			<blockquote>
				<p><em>Adversum stimulos, laminas, crucesque, compedesque,</em></p>
				<p><em>Nervos, catenas, carceres, numellas, pedicas, boias</em>.<a class="si-noteref epub-type_noteref" href="#f166" id="ref_f166">166</a></p>
			</blockquote>
			<p>Hiçbir şey kâr etmiyor. Bu adam müthiş. Pusulamı şaşırıyorum.”</p>
			<p>“Evinde yeni bir şey bulamadınız mı?”</p>
			<p>“Bulduk,” dedi Üstat Jacques, çantasını karıştırarak. “Şu parşömeni bulduk. Üzerinde anlamadığımız birtakım harfler var. Ceza avukatı Sayın Philippe Lheulier biraz İbranice bilir, Brüksel’de Kantersten Sokağı’yla ilgili Yahudi davasında öğrenmişti.”</p>
			<p>Üstat Jacques, bunları söylerken bir parşömen tomarını açıyordu. “Verin bana” dedi Başdiyakoz ve kâğıda bir göz attıktan sonra, “Tam anlamıyla büyü!” diye haykırdı: “<em>Emen-hétan</em>! Bu dişi vampirlerin Şabat toplantısına gelirken attıkları çığlıktır. <em>Per ipsum, et cum ipso, et in ipso!</em><a class="si-noteref epub-type_noteref" href="#f167" id="ref_f167">167</a> Bu da Şeytan’ı tekrar Cehennem’de kilit altına alan buyruktur. <em>Hax, pax, max</em>! Bu ise kuduz köpek ısırmasına karşı bir tedavi formülüdür, kuduz köpek ısırmasına karşı Bakın Üstat Jacques! Siz, kilise mahkemesinde kralın vekilisiniz, bu parşömen büyük küfürdür.</p>
			<p>“Adamı tekrar sorguya alırız öyleyse. Bir de şu var,” diye ilave etti Üstat Jacques, yine çantasını karıştırarak, “Marc Cenaine’in evinde şunu bulduk...”</p>
			<p>Bu, Dom Claude’un fırının üstünü dolduranlar türünden bir kaptı.</p>
			<p>“Ahh!” dedi Başdiyakoz, “Bir simya potası bu...”</p>
			<p>“İtiraf ederim,” diye devam etti Üstat Jacques, “çekingen ve beceriksiz tebessümüyle, bunu fırında denedim ama kendiminkinden daha iyi bir sonuç elde edemedim.”</p>
			<p>Başdiyakoz kabı incelemeye başladı.</p>
			<p>“Dur bakayım içine ne kazınmış... <em>Och</em>! <em>Och</em>! Pireleri kaçıran kelime! Bu Marc Cenaine cahilin biriymiş! Bununla altın yapamayacağınıza pekâlâ inanırım! Ancak yazın yatak odanıza koymaya yarar, o kadar!”</p>
			<p>“Mademki söz hatalardan açıldı,” dedi kralın vekili, “buraya çıkmadan az önce aşağıda ana kapıyı inceledim. Zatıâliniz fizik eserinin giriş bölümünün orada Hôtel-Dieu tarafında gösterildiğinden ve Notre-Dame’ın ayakları dibindeki yedi çıplak figür arasında topukları kanatlı olanın Mercurius olduğundan emin misiniz?”</p>
			<p>“Evet,” dedi Rahip. “Bunu yazan Augustin Nypho, ona her şeyi öğreten sakallı bir cine sahip olan şu İtalyan âlim. Neyse hadi birlikte aşağı inelim de bunu size metin üzerinden açıklayayım.”</p>
			<p>“Teşekkürler Üstadım,” dedi Charmolue yerlere kadar eğilerek. “Ha sahi, az kalsın unutuyordum! Küçük büyücü kızı tutuklatmamı ister misiniz?”</p>
			<p>“Hangi büyücü kızı?”</p>
			<p>“Şu bildiğiniz çingene canım, hani her gün kilisenin önüne gelip dans ediyor, idarenin yasağına rağmen... Cinlere karışmış şeytan gibi boynuzlu bir keçisi de var, keçi okuyor, yazıyor, Picatrix<a class="si-noteref epub-type_noteref" href="#f168" id="ref_f168">168</a> gibi matematik biliyor. Sadece o bile tüm çingeneleri astırmaya yeter. Dosyası şimdiden hazır. Dava çabucak görülür, iş biter! Doğrusu güzel bir yaratık bu dansöz! Dünyanın en güzel kara gözleri onda! İki parlak Mısır mücevheri! Ne zaman başlıyoruz?”</p>
			<p>Başdiyakoz’un beti benzi atmıştı.</p>
			<p>“Ben size söylerim,” diye kekeledi neredeyse duyulmayan bir sesle. Sonra kendini zorlayarak devam etti: “Siz, Marc Cenaine’le meşgul olun.”</p>
			<p>“İçiniz rahat etsin,” dedi Charmolue gülümseyerek. “Döner dönmez onu meşin döşeğe tekrar bağlatacağım. Ama herif şeytanın teki. Elleri benimkilerden büyük olan Pierrat Torterue’yü bile yoruyor. Şu bizim Plautus’un dediği gibi: <em>Nudus vinctus, centum pondo es quando pendes per pedes.</em><a class="si-noteref epub-type_noteref" href="#f169" id="ref_f169">169</a> Bocurgatlı sorgu! Elimizdeki en iyi alet bu. Ve o da bu aletten geçecek.”</p>
			<p>Dom Claude karanlık düşüncelere dalıp gitmiş görünüyordu. Charmolue’ye döndü.</p>
			<p>“Üstat Pierrat... Şey... Üstat Jacques diyecektim, siz Marc Cenaine’le meşgul olun!”</p>
			<p>“Evet, tabii, Dom Claude. Zavallı adam! Mummol gibi acı çekecek. Nerden aklına gelmiş Şabat ayinine gitmek? Divanı Muhasebat’ın kiler görevlisinin, Charlemagne’ın metnini bilmesi gerekirdi: <em>Stryga vel masca!</em><a class="si-noteref epub-type_noteref" href="#f170" id="ref_f170">170</a> Küçük kıza gelince –Smelarda diyorlar adına– o konuda emirlerinizi bekleyeceğim. Haa! Ana kapının altından geçerken, kiliseye girişte orada görülen düz renkli bahçıvan resminin anlamını da açıklayın bana. Ekici figürü değil mi o? Hey! Üstat, ne düşünüyorsunuz böyle?”</p>
			<p>Kendi içdünyasına gömülmüş olan Dom Claude, onu dinlemiyordu artık. Başını onun baktığı yöne çeviren Charmolue, Dom Claude’un gözünü dikip dalgın dalgın pencereyi kaplayan büyük örümcek ağına baktığını gördü. Tam o anda mart güneşinin peşinde şaşkın bir sinek, ağa doğru atıldı ve yapışıp kaldı. Ağı sarsılınca iri örümcek ani bir hareketle göbekteki hücresinden çıktı ve bir sıçrayışta sineğin üstüne atılarak ön bacaklarıyla ikiye katladı; bir yandan da iğrenç hortumuyla sineğin başını yokluyordu. “Zavallı sinek!” dedi Kral’ın kilise mahkemesindeki vekili ve sineği kurtarmak için elini kaldırdı. Başdiyakoz rüyadan sıçrayarak uyanmış gibi silkindi ve sarsıcı bir şiddetle Charmolue’nün kolunu yakaladı.</p>
			<p>“Üstat Jacques,” diye bağırdı, “bırakın kader hükmünü yürütsün!”</p>
			<p>Savcı ürkmüş bir halde ona doğru döndü. Sanki kolunu kavrayan demir bir kerpetendi. Rahip’in gözleri sabit, vahşi ve çakmak çakmaktı; sinekle örümceğin oluşturduğu küçük, iğrenç öbeğe takılıp kalmıştı.</p>
			<p>“Ya evet,” diye devam etti Rahip, ta derinlerden gelen bir sesle, “işte her şeyin simgesi. Sinek neşeli, uçuyor, dünyaya geleli çok olmamış; baharı, açık havayı, özgürlüğü arıyor; evet ama uğursuz pencereye çarpıyor, örümcek ortaya çıkıyor, iğrenç örümcek! Zavallı dansöz! Kaderi önceden çizilmiş zavallı sinek! Üstat Jacques, bırakın ne olacaksa olsun! Bu kaderdir! –Heyhat, Claude, sen örümceksin! Aynı zamanda sineksin de! İlme, ışığa, güneşe uçuyordun, ebedi hakikatin büyük aydınlığına ulaşmaktan başka kaygın yoktu; fakat öteki dünyaya, açıklık, akıl ve bilgi dünyasına bakan göz kamaştırıcı pencereye atılırken, sen ey kör sinek, ey akıldan izandan yoksun âlim, kaderin seninle ışık arasına ördüğü o incecik örümcek ağını göremedin; gözünü karartıp oraya atıldın, sefil çılgın ve şimdi kafan yarılmış, kanatların koparılmış, kaderin demir antenleri arasında çırpınıyorsun!– Üstat Jacques! Üstat Jacques! Bırakın örümcek işini görsün...”</p>
			<p>“Emin olabilirsiniz,” dedi hiçbir şey anlamadan bakan Charmolue, “emin olun ona dokunmayacağım. Ama Üstat, kolumu bırakır mısınız? Lütfen! Eliniz kerpeten gibi...”</p>
			<p>Başdiyakoz onu duymuyordu. “Ahh! Çılgın!” diye devam etti gözlerini pencereden ayırmaksızın. “O korkunç ağını cılız sinek kanatçıklarınla yırtabilseydin, ışığa ulaşabileceğini sanıyordun herhalde. Yazık! Peki, biraz ötedeki şu camı, şu saydam engeli, bütün filozofları hakikatten ayıran şu tunçtan daha sert kristal duvarı nasıl aşacaktın? Ahh, bilimin hiçliği! Nice bilge ta uzaklardan uçarak gelip orada başını kırıyor! Nice bilim sistemi vızıldayarak, darmadağın vaziyette bu ebedi cama çarpıp duruyor!”</p>
			<p>Sustu. Başdiyakoz’u farkında olmadan kendi âleminden bilime döndüren bu son fikirler, onu yatıştırmış görünüyordu. Jacques Charmolue, şu soruyu sorarak tamamen gerçeklik duygusuna dönmesini sağladı:</p>
			<p>“Her neyse Üstadım, ne zaman gelip altın yapmama yardım edeceksiniz? Başarmak için sabırsızlanıyorum.”</p>
			<p>Başdiyakoz acı bir gülümsemeyle başını salladı. “Üstat Jacques, Mikhail Psellos’u, <em>Dialogus de energia et operatione dæmonum</em>’u<a class="si-noteref epub-type_noteref" href="#f171" id="ref_f171">171</a> okuyun. Yaptığımız iş tamamıyla masum bir şey değil.”</p>
			<p>“Daha alçak sesle konuşalım, Üstadım, bunun ben de farkındayım,” dedi Charmolue. “Ama insan yılda otuz Tours eküsü gelirle kilise mahkemesinde kral vekili olunca biraz simyaya el atmak da gerekli oluyor. Yalnız alçak sesle konuşalım, ne olur!”</p>
			<p>O sırada, kaygılı Charmolue’nün kulağına fırının altından bir çene, bir çiğneme sesi geldi.</p>
			<p>“Bu gürültü de ne?” diye sordu.</p>
			<p>Bu bizim öğrenciydi; saklandığı yerde çok rahatsız olup sıkılmış, her nasılsa bir parça kuru ekmekle bir parça küflü peynir bulmuş, şimdi teselli ve öğün niyetine teklifsizce yemeye koyulmuştu. Çok aç olduğu için çok şapırtı çıkarıyor, lokmaları gürültüyle çiğniyordu, bu da savcının dikkatini çekerek endişelenmesine yol açmıştı.</p>
			<p>“Bu benim kedilerimden biri,” dedi hemen Başdiyakoz, “bir sıçan tutmuş kendine ziyafet çekiyor.”</p>
			<p>Bu açıklama Charmolue’yü tatmin etti.</p>
			<p>“Gerçekten de, Üstadım,” dedi saygılı bir tebessümle, “bütün büyük filozofların birer dost hayvanı olmuştur. Servius’un ne dediğini bilirsiniz: <em>Nullus enim locus sine genio est.</em><a class="si-noteref epub-type_noteref" href="#f172" id="ref_f172">172</a>”</p>
			<p>Bu sırada, Jehan’ın yeni bir münasebetsizliğinden korkan Dom Claude, saygıdeğer tilmizine ana kapıda birlikte inceleyecekleri bazı figürler olduğunu hatırlattı ve ikisi birlikte hücreden çıktılar. Dizinde, çenesinin izi kalacağından ciddi ciddi korkmaya başlayan öğrenci de büyük bir oh çekti.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">VI</span>Açık havada yedi küfürün yaratabileceği etki</h1>
			<p>“<em>Te Deum laudamus</em>!<a class="si-noteref epub-type_noteref" href="#f173" id="ref_f173">173</a>” diye bağırdı Jehan deliğinden çıkınca. “İşte iki yarasa çekip gitti. Kışt kışt! Hokus pokus! Pireler! Kuduz köpekler! Şeytan! Konuşmalarından nah burama geldi! Başım çan kulesi gibi uğulduyor. Üstüne üstlük küflü peynir! Yetti yani! Aşağı inelim, ağabeyin kesesini alalım ve bütün o paracıkları içkiye çevirelim!”</p>
			<p>Değerli kesenin içine sevgi ve hayranlıkla bir göz attı, üstünü başını düzeltti, potinlerini parlattı, külden boz bir renk almış zavallı kolluklarının tozunu silkti, ıslıkla bir ezgi tutturdu, sıçrayıp fırıldak gibi döndü, hücrede alınacak bir şey kalıp kalmadığına baktı, fırının üzerinden Isabeau la Thierrye’ye mücevher niyetine verilebilecek boncuktan bir nazarlık kaptı, nihayet ağabeyinin son bir hoşgörüyle aralık bıraktığı kapıyı itti, çıkarken son bir muziplik olarak aynı şekilde açık bıraktı ve bir serçe gibi sekerek sarmal merdiveni inmeye başladı.</p>
			<p>Sarmal merdivenin karanlığında homurdanarak yana çekilen bir şeyle dirsek dirseğe geldi, bunun Quasimodo olduğuna hükmetti, bu ona o kadar tuhaf geldi ki, merdivenin kalan kısmını katıla katıla gülerek indi. Meydana vardığında hâlâ gülüyordu.</p>
			<p>Sokağa adım atar atmaz ayağını yere vurdu. “Ohh!” dedi, “İşte nihayet o güzelim ve hoş Paris kaldırımı! Yakup’un merdivenindeki melekleri bile nefessiz bırakacak lanet olası merdiven bitti! Aklım nerdeymiş de gidip göğü delen o taş burguya girmişim? Hem de saçaklı peynir yiyip Paris’in çan kulelerini bir delikten seyretmek için!..”</p>
			<p>Birkaç adım attı ve iki yarasayı, yani Dom Claude’la Üstat Jacques’ı gördü; kapıdaki bir oymayı hayran hayran seyrediyorlardı. Parmak uçlarında yürüyerek yaklaştı ve Başdiyakoz’un Charmolue’ye alçak sesle şöyle dediğini işitti:</p>
			<p>“Bu kenarları yaldızlı lacivert taşın üzerine bir Eyub figürü kazıtan Guillaume de Paris’dir. Eyub sureti, felsefe taşının üzerinde de görülür, felsefe taşı da mükemmel hale gelmek için sınamadan ve işkenceden geçmek zorundadır. Raymond Lulle’ün dediği gibi: <em>Sub conservatione formæ specificæ salva anima.</em><a class="si-noteref epub-type_noteref" href="#f174" id="ref_f174">174</a></p>
			<p>“Benim açımdan fark etmez,” dedi Jehan kendi kendine, “kese bende nasıl olsa...”</p>
			<p>O sırada arkasından gür ve çın çın öten bir sesin art arda ağır küfürler savurduğunu işitti.</p>
			<p>“Kahrolasıca! Lanet olsun! Tanrı belasını versin! Cehennemin dibine giresice! Kör olasıca! Şeytanın dölü! Geberesice!”</p>
			<p>“Kalıbımı basarım!” diye haykırdı Jehan, “bu olsa olsa dostum Yüzbaşı Phœbus’tür!”</p>
			<p>Bu “Phœbus” adı Başdiyakoz’un kulağına, tam da Kral’ın vekiline, içinden dumanla birlikte bir kral kafası çıkan bir banyo küvetinde kuyruğunu saklayan ejderhayı anlattığı sırada, çarptı. Dom Claude ürperdi, Charmolue’yü şaşkınlık içinde bırakarak konuşmayı aniden kesti, arkasına döndü ve Gondelaurier Konağı’nın kapısında uzun boylu bir subayın yanına yaklaşan kardeşi Jehan’ı gördü.</p>
			<p>Bu gerçekten de Yüzbaşı Phœbus de Châteaupers’di. Nişanlısının evinin köşesine dayanmış, bir dinsiz gibi küfredip duruyordu..</p>
			<p>“Doğrusu ya Yüzbaşı Phœbus,” dedi Jehan, subayın elini tutarak, “hayran olunacak bir belagatle sövüp sayıyorsun.”</p>
			<p>“Şeytan çarpsın!” diye karşılık verdi Yüzbaşı.</p>
			<p>“Sen şeytanın ta kendisisin!” dedi öğrenci. “Soylu yüzbaşım, ağzından taşan bu güzel sözler nereden geliyor?”</p>
			<p>“Affedersin Jehan arkadaş,” diye haykırdı Phœbus dostunun elini sıkarak, “hızını almış at zınk diye duramaz. Ben de küfürlerimi arka arkaya savurup duruyordum. Şu namus kumkumalarının oradan geliyorum; ne zaman o evden çıksam gırtlağıma kadar küfürle doluyorum; bunları tükürmem lazım, yoksa boğulurum, şeytan çarpsın!”</p>
			<p>“Benimle gelip bir şey içmek ister misin?”</p>
			<p>Bu öneri yüzbaşıyı sakinleştirdi.</p>
			<p>“İsterim elbette ama param yok ki.”</p>
			<p>“Benim var.”</p>
			<p>“Yaa! Görebilir miyiz?”</p>
			<p>Jehan yücelik ve sadelikle keseyi yüzbaşıya gösterdi. Bu arada şaşkınlık içindeki Charmolue’yü öylece bırakan Başdiyakoz ikiliye yaklaşmış, birkaç adım kala durarak onları gözlemeye başlamıştı; iki arkadaş kendilerini kesenin seyrine öyle bir kaptırmışlardı ki, onun farkına bile varmadılar.</p>
			<p>Phœbus haykırdı:</p>
			<p>“Senin cebinde bir kese, Jehan, bir kova suda ay gibidir. Görülür ama aslında orada değildir. Sadece gölgesi vardır. Hadi hadi! Bahse girerim içindekiler çakıltaşıdır.</p>
			<p>Jehan soğuk soğuk cevap verdi:</p>
			<p>“İşte keseme döşediğim çakıllar.”</p>
			<p>Başka tek bir söz etmeden, vatanı kurtaran bir Romalı edasıyla, keseyi yandaki sınır taşlarından birinin üzerine boşaltıverdi.</p>
			<p>“Vay canına!” diye homurdandı Phœbus, “çil çil paralar, gümüş liralar, Tours akçeleri, Paris dinarları, kartallı bakır çeyrekler! İnsanın gözleri kamaşıyor!”</p>
			<p>Jehan, soğuk ve resmî tavrını bozmuyordu. Birkaç bakır para yere, çamurun içine düşmüştü. Yüzbaşı coşku içinde, onları toplamak için eğildi. Jehan engel oldu:</p>
			<p>“Aman Yüzbaşı Phœbus de Châteaupers, boş ver!”</p>
			<p>Phœbus parayı saydı ve cakalı bir tavırla Jehan’a döndü:</p>
			<p>“Biliyor musun Jehan, burada yirmi üç Paris meteliği var! Bu gece Coupe-Gueule Sokağı’nda kimi soydun bakalım?”</p>
			<p>Jehan, sarı ve kıvırcık saçlı başını geriye attı, küçümseme okunan gözlerini kısarak şöyle dedi:</p>
			<p>“Başdiyakoz olan gerzek bir ağabeyimiz var.”</p>
			<p>“Tanrı’nın boynuzu adına!” dedi Phœbus, “muhterem adammış!”</p>
			<p>“Hadi gidip içelim,” dedi Jehan.</p>
			<p>“Nereye gideceğiz?” dedi yüzbaşı, <em>Havva’nın Elması’</em>na mı?</p>
			<p>“Olmaz yüzbaşı. <em>Kadim İlim</em>’e gidelim. <em>Sepet sapı yontan kocakarı</em>... Bu bir kelime oyunu.<a class="si-noteref epub-type_noteref" href="#f175" id="ref_f175">175</a> Böyle şeyleri severim.”</p>
			<p>“Boş ver kelime oyunlarını Jehan! <em>Havva’nın Elması</em>’nda şarap daha iyi. Sonra kapının yanında güneşte bir asma çardağı var, içerken neşemi artırıyor.”</p>
			<p>“Peki öyleyse, Havva’ya ve elmasına varım!” dedi öğrenci, Phœbus’ün kolunu tutarak. “Sahi, azizim, demin Coupe-Gueule Sokağı, dedin. Pek kaba bir konuşma tarzı. Artık o kadar barbar değiliz. Coupe-Gorge Sokağı diyoruz.”</p>
			<p>İki arkadaş <em>Havva’nın Elması</em>’na doğru yola koyuldular. Önce paraları topladıklarını ve Başdiyakoz’un da kendilerini izlediğini belirtmek ise gereksiz.</p>
			<p>Başdiyakoz, keyifsiz ve şaşkın halde onları izliyordu. Bu adam Gringoire’la görüşmesinden beri lanetli adı bütün düşüncelerine karışan Phœbus müydü? Bunu bilmiyordu; ama netice itibariyle bu da bir Phœbus’tü işte ve bu sihirli ad, Başdiyakoz’un iki kaygısız arkadaşı, dikkatli bir tedirginlik içinde konuşmalarını dinleyerek ve en küçük hareketlerini gözetleyerek sessiz adımlarla izlemesi için yeterliydi. Kaldı ki bütün söylediklerini işitmekten kolay bir şey olamazdı, zira sırlarına gelip geçenlerin yarısının vâkıf olmasından hiç gocunmaksızın avaz avaz bağırarak konuşuyor, düellolar, kızlar, testiler ve çılgınlıklardan bahsediyorlardı.</p>
			<p>Bir sokağın köşesinde, yakınlardaki bir kavşaktan kulaklarına bir tef sesi geldi. Dom Claude, subayın öğrenciye şöyle dediğini duydu:</p>
			<p>“Vay anasını! Hızlanalım.”</p>
			<p>“Neden, Phœbus?”</p>
			<p>“Çingene kızının beni görmesinden korkuyorum.”</p>
			<p>“Hangi çingene kızı?”</p>
			<p>“Keçisi olan şu küçük kız.”</p>
			<p>“Smeralda mı?”</p>
			<p>“Ta kendisi Jehan. O tuhaf adını hep unutuyorum. Çabuk olalım, yoksa beni tanır. Bu kızın sokakta yanıma gelmesini istemiyorum.”</p>
			<p>“Onu tanıyor musun Phœbus?”</p>
			<p>Bunun üzerine Başdiyakoz, yüzbaşının pis pis sırıttığını, Jehan’ın kulağına eğilip alçak sesle bir şey söylediğini gördü. Sonra Phœbus bir kahkaha attı ve muzaffer bir edayla başını salladı.</p>
			<p>“Sahi mi?” dedi Jehan.</p>
			<p>“Gözüm kör olsun!” dedi Phœbus.</p>
			<p>“Bu akşam mı?”</p>
			<p>“Bu akşam.”</p>
			<p>“Geleceğinden emin misin?”</p>
			<p>“Yahu Jehan, sen deli misin? Böyle şeylerde kuşku olur mu?”</p>
			<p>“Yüzbaşı Phœbus, siz mutlu bir askersiniz!”</p>
			<p>Başdiyakoz bütün bu konuşmayı işitti. Dişleri birbirine çarptı. Vücudu gözle görülür bir biçimde tepeden tırnağa ürperdi. Bir an durup, sarhoş gibi bir sınır taşına dayandı, sonra iki neşeli serseriyi izlemeye devam etti.</p>
			<p>Onlara yetiştiğinde, konuyu değiştirmişlerdi. Avazları çıktığı kadar eski bir nakaratı söylediklerini işitti:</p>
			<div class="poem html5_section">
				<span>Petits-Carreaux’nun şen çocukları</span>
				<span>Asarlar dana gibi onları.</span>
			</div>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">VII</span>Asık suratlı keşiş</h1>
			<p>Ünlü <em>Havva’nın Elması</em> Meyhanesi üniversitede, Rondelle Sokağı ile Bâtonnier Sokağı’nın köşesinde yer alıyordu. Zemin katta, oldukça geniş ve hayli basık bir salondu; ana kemer boynu, sarıya boyalı kalın bir ağaç direğe dayanan kubbeli bir tavanı vardı. Her tarafta masalar, duvara asılı pırıl pırıl kalaylı kupalar, hiç eksik olmayan sarhoşlar, istemediğin kadar kız, sokağa bakan camlı bir ön cephe, kapının yanında bir asma çardağı ve bu kapının üstünde, üzerine bir kadınla bir elmanın resmedilmiş olduğu, yağmurdan paslanmış ve rüzgârda demir bir şişin çevresinde dönerken gıcırdayıp duran bir teneke levha... Kaldırıma bakan bu fırıldağımsı şey, müessesenin tabelası oluyordu.</p>
			<p>Gece bastırıyordu; dörtyol ağzı zifirî karanlıktı. Mumlarla dolu meyhane, uzaktan bir demirci ocağı gibi parlıyordu karanlıkta. Bardak, yiyip içme, küfür ve kavga sesleri kırık camlardan dışarıya taşıyordu. Salondaki sıcaklık yüzünden ön camda oluşan buğunun gerisinden, belli belirsiz bir sürü karaltının kaynaştığı seçiliyor, ara sıra çın çın öten kahkahalar işitiliyordu. Sokaktan geçenler, içeriye göz atmaksızın bu gürültülü camekân boyunca yürüyüp işlerine gidiyorlardı. Yalnız ara sıra, paçavralar içinde küçük bir oğlan, parmak uçlarında pencerenin kenarına kadar yükselerek o zamanlar alay etmek için sarhoşların peşine takıldıklarında tekrarlayıp durdukları şu eski yuhalamayı meyhanenin içine doğru haykırıyordu: “Hoşt, hoşt, hoşt, sarhoş, sarhoş, sarhoş!”</p>
			<p>Fakat bir adam, hiçbir şeye aldırmadan gürültülü meyhanenin önünde geziniyor, durmadan içeriye bakıyor ve tıpkı kulübesinden ayrılmayan bir nöbetçi gibi bulunduğu yeri terk etmiyordu. Burnuna kadar örtündüğü bol bir harmaniyeye sarınmıştı. Bunu az önce, elbette ki mart gecelerinin soğuğundan korunmak, bir de belki de kendi kıyafetini saklamak için, <em>Havva’nın Elması</em>’na komşu olan eskiciden almıştı. Zaman zaman kurşun kafesli buğulu camın önünde duruyor, içeriyi dinliyor, bakıyor ve ayağını yere vuruyordu.</p>
			<p>Nihayet meyhanenin kapısı açıldı. Adamın beklediği de buydu galiba. İki sarhoş dışarı çıktı. Kapıdan vuran ışık bir an için neşeli suratlarını kızıla boyadı. Harmanili adam, sokağın öbür tarafındaki bir kapı kemerinin altına sinip gözetlemeye koyuldu.</p>
			<p>“Hay şeytan çarpsın!” dedi sarhoşlardan biri. “Saat yediyi vurdu vuracak. Benim buluşma saatim bu.”</p>
			<p>“Bak dostum,” diyordu arkadaşı, peltek peltek, ben Mauvaises-Paroles Sokağı’nda oturmuyorum, <em>indignus qui inter mala verba habitat.</em><a class="si-noteref epub-type_noteref" href="#f176" id="ref_f176">176</a> Evim Jean-Pain-Mollet Sokağı’nda, <em>in vico Johannis-Pain-Mollet</em>. Aksini söylüyorsan, bir tekboynuzdan daha boynuzlusun demektir. Herkes bilir ki, bir kez ayıya binen bir daha hiç korkmaz; ama sen ağız tadı peşindesin, tıpkı Saint-Jacques de l’Hôpital gibi.</p>
			<p>“Jehan, dostum, sen sarhoşsun,” diyordu öbürü.</p>
			<p>Beriki sendeleyerek cevap verdi:</p>
			<p>“Bunu söylemek hoşuna gidiyor Phœbus; ama Platon’ un profilden bir av köpeğine benzediği de kanıtlanmıştır.”</p>
			<p>Okur herhalde iki yiğit dostumuzu, yüzbaşıyla öğrenciyi çoktan tanımıştır. Belli ki karanlıkta onları gözetleyen adam da tanımıştı, zira ağır adımlarla, daha kaşarlanmış bir içici olduğu için tüm soğukkanlılığını koruyan subaya, öğrencinin yaptırdığı bütün zikzakları izliyordu. Harmanili adam dikkatle kulak kesildiğinden, şu ilginç konuşmayı tek sözcük kaçırmadan işitebildi:</p>
			<p>“Hey, düzgün yürümeye çalış öğrenci efendi. Biliyorsun ki senden ayrılmak zorundayım. Saat yedi oldu bile. Bir kadınla randevum var.”</p>
			<p>“Bırak beni öyleyse! Yıldızlar ve alev topları görüyorum. Kahkahadan kırılan Dampmartin Şatosu gibisin...”</p>
			<p>“Hay senin kafana edeyim Jehan, inatla zırvalıyorsun. Sahi, Jehan, hiç paran kalmadı mı?”</p>
			<p>“Rektör bey, yanlışlık yok, küçük kıyım, <em>parva boucheria.</em>”</p>
			<p>“Jehan, dostum Jehan! Biliyorsun ki o küçük kıza Saint-Michel Köprüsü’nün başında randevu verdim; onu ancak köprünün yosması Falourdel’in evine götürebilirim, orada da oda parası ödemem lazım. O bıyıkları ağarmış acuze bana veresiye yapmaz. Jehan! Lütfen! Senin papazın kesesindeki bütün para içkiye mi gitti? Bir Paris meteliği bile kalmadı mı?”</p>
			<p>“Önceki saatleri iyi geçirmiş olduğunu bilmek, yemeğe lezzet katan uygun bir çeşni gibidir...”</p>
			<p>“Hay lanet olsun! Bırak şimdi bu ipe sapa gelmez lafları! Doğru söyle, Jehan, hiç para kalmadı mı? Ver bakayım ne kalmışsa bak, yoksa karışmam, Eyub gibi çıbanlar içinde ve Caesar gibi uyuz olsan bile üstünü başını ararım!”</p>
			<p>“Beyefendi, Galiache Sokağı, bir ucu Verrerie Sokağı’ na, öbür ucu Dokumacılar Sokağı’na açılan bir sokaktır.”</p>
			<p>“Peki, öyle olsun dostum Jehan, zavallı arkadaşım, Galiache Sokağı ha! Pekâlâ, tamam. Ama Tanrı aşkına kendine gel. Bana bir Paris meteliği lazım, hem de saat yediye kadar.”</p>
			<p>“Herkes sesini kessin ve şu nakaratı dinlesin:</p>
			<div class="poem html5_section">
				<span>Fareler kedileri yiyince</span>
				<span>Arras beyi kral olacak;</span>
				<span>Deniz, ki büyük ve engindir,</span>
				<span>Saint-Jean Yortusu’nda donacak.</span>
				<span>Buzun üstünde görürsünüz:</span>
				<span>Arras’lılar deliklerinden çıkacak.</span>
			</div>
			<p>“Pekâlâ, Deccal’ın talebesi, ananın bağırsakları boynuna dolanıp boğsun seni!” diye bağırdı Phœbus ve sarhoş öğrenciyi sertçe itti; Jehan duvar boyunca kayarak Philippe-Auguste’ün kaldırımına gevşekçe yığıldı. Phœbus, içkicinin yüreğinden hiç eksik olmayan o kardeşçe merhamet kalıntısıyla, Jehan’ı ayağıyla itekleyerek Tanrı’nın Paris’teki bütün sınır taşlarının dibinde bulundurduğu ve zenginlerin dudak bükerek “<em>çöp yığını</em>” adını verdikleri o yoksul yastıklarından birinin üzerine yuvarladı. Yüzbaşı, Jehan’ın başını lahana koçanlarının oluşturduğu bir eğik düzleme yerleştirdi; öğrenci, ânında gürültülü bir şekilde horlamaya başladı. Ancak yüzbaşının hıncı büsbütün sönmemişti. Sızıp kalan öğrenciye, “Çöp arabası geçerken seni de çöp niyetine yerden toplarsa benden günah gitti!” dedi ve oradan uzaklaştı.</p>
			<p>Peşlerini bırakmamış olan harmanili adam kararsızlık içinde bocalıyormuş gibi yerde yatan öğrencinin yanında bir an durakladı; sonra derin bir iç çekişle, yüzbaşının ardından o da uzaklaştı.</p>
			<p>Okur izin verirse biz de onlar gibi yapacak, Jehan’ı yıldızların lütufkâr bakışları altında uyumaya bırakarak onları izleyeceğiz.</p>
			<p>Yüzbaşı Phœbus, Saint-André-des-Arcs Sokağı’na girince izlendiğini fark etti. Tesadüfen başını çevirince bir gölgenin, duvarlara sürünerek peşi sıra geldiğini gördü. Durdu, gölge de durdu. Tekrar yürümeye koyuldu, gölge de yürümeye başladı. Bu durum yüzbaşıyı pek endişelendirmedi. “Adam sende!” dedi içinden, “Cebimde tek metelik bile yok.”</p>
			<p>Autun Koleji’nin önünde mola verdi. Tahsilim, dediği şeye orada başlamıştı ve hâlâ koruduğu muzip öğrenci alışkanlığıyla, ana kapının sağında bulunan Kardinal Pierre Bertrand heykeline, Horatius’un taşlamasında –<em>Olim truncus eram ficulnus</em><a class="si-noteref epub-type_noteref" href="#f177" id="ref_f177">177</a>– Priapos’un acı acı yakındığı o hakaretamiz davranışta bulunmadan oradan geçmezdi. Bu işi o kadar hırs edinmişti ki, <em>Eduensis episcopus</em><a class="si-noteref epub-type_noteref" href="#f178" id="ref_f178">178</a> ibaresi neredeyse silinmişti. Yine her zaman yaptığı gibi heykelin önünde durdu. Sokak tamamen ıssızdı. Burnu havada, telaşsızca uçkurunu tekrar bağlarken gölgenin ağır adımlarla kendisine yaklaştığını gördü; adam o kadar yavaş yürüyordu ki, Phœbus onun bir harmanisi ve bir şapkası olduğunu fark edecek zaman buldu. Gölge yanına varınca durdu ve Kardinal Bertrand’ın heykeli kadar kıpırtısız öylece kaldı. Fakat Phœbus’e, geceleri bir kedinin gözbebeklerinden çıkan o belli belirsiz ışıkla dolu sabit gözlerle bakıyordu.</p>
			<p>Yüzbaşı yiğitti, elinde kılıçla bir haydut ortaya çıksa pek takmazdı. Fakat bu yürüyen heykel, bu taş kesilmiş adam, adeta kanını dondurdu. O devirde ortalıkta dolaşan birtakım söylentiler, geceleri Paris sokaklarını arşınlayan ve asık suratlı keşiş denen bir tür hayalete dair hikâyeler hatırına geldi. Bir süre şaşkınlık içinde öylece kaldı, sonra gülmeye çalışarak sessizliği bozdu.</p>
			<p>“Beyefendi, umduğum gibi bir hırsızsanız, gözüme boş ceviz kabuğuna saldıran bir balıkçıl gibi görünüyorsunuz. Ben iflas etmiş bir ailenin oğluyum azizim. Yandakilere başvurun. Bu kolejin kilisesinde, gerçek haça ait bir parça vardır, gümüş mahfaza içinde saklanır.”</p>
			<p>Gölgenin eli, harmaninin altından çıktı ve bir kartal pençesi ağırlığıyla Phœbus’ün koluna yapıştı. Aynı anda gölge konuştu: “Yüzbaşı Phœbus de Châteaupers!”</p>
			<p>“Vay canına!” dedi Phœbus, “Nasıl olur, adımı biliyorsunuz!”</p>
			<p>“Yalnız adınızı bilmekle kalmıyorum,” dedi harmanili adam mezardan gelir gibi bir sesle. “Bu akşam bir randevunuz da var.”</p>
			<p>“Evet,” dedi şapşallaşan Phœbus.</p>
			<p>“Saat yedide.”</p>
			<p>“On beş dakika sonra.”</p>
			<p>“Falourdel kadının orada.”</p>
			<p>“Tastamam öyle.”</p>
			<p>“Saint-Michel Köprüsü aşüftesinin evinde.”</p>
			<p>“Pazar duasında denildiği gibi, Başmelek Aziz Mikail’in köprüsü.”</p>
			<p>“Dinsiz seni!” diye homurdandı hayalet. “Hem de bir kadınla buluşacaksın ha?”</p>
			<p>“<em>Confiteor</em>.”<a class="si-noteref epub-type_noteref" href="#f179" id="ref_f179">179</a></p>
			<p>“Adı da...”</p>
			<p>“Smeralda,” dedi Phœbus neşeyle. Yavaş yavaş tekrar tasasız haline kavuşmuştu.</p>
			<p>Bu adı duyunca hayaletin pençesi, Phœbus’ün kolunu öfkeyle sarstı.</p>
			<p>“Yüzbaşı Phœbus de Châteaupers, yalan söylüyorsun!”</p>
			<p>O anda yüzbaşının alev alev yanan yüzünü, kolunu sıkan kerpetenden kurtulacak kadar şiddetli bir silkinişle geriye sıçrayışını, elini kılıcının kabzasına götürürken yüzünde beliren gururu ve bu öfke karşısında harmanili adamın hareketsizliğini, bütün bunları gören, korkudan titrerdi. Don Juan ile heykel arasındaki dövüşe benzer bir şeydi bu.</p>
			<p>“Vay canına!” diye bağırdı Yüzbaşı. “İşte bir söz ki, bir Châteaupers’in kulağına nadiren çalınır. Bunu tekrarlamaya cüret edemezsin!”</p>
			<p>“Yalan söylüyorsun!” dedi gölge, soğukça.</p>
			<p>Yüzbaşı dişlerini gıcırdattı. Asık suratlı keşiş, hayalet, batıl inançlar... O anda bunların hepsini unutmuştu. Tek gördüğü, bir adam ve bir hakaretti.</p>
			<p>“Hahh! bak şimdi oldu!” diye kekeledi, öfkeden boğuklaşan bir sesle. Kılıcını çekti, sonra yine kekeleyerek –çünkü öfke de onu korku gibi titretiyordu– haykırdı:</p>
			<p>“Buraya gel! Hemen! Çık karşıma! Çek kılıcını! Şu kaldırım kanla sulansın!”</p>
			<p>Ama öbürü yerinden kımıldamıyordu. Hasmını dövüş konumunda ve saldırmaya hazır görünce, “Yüzbaşı Phœbus,” dedi acı acı titreyen bir sesle, “randevunuzu unutuyorsunuz.”</p>
			<p>Phœbus gibi adamların öfkesi, saman alevine benzer, bir damla su o alevi söndürüverir. Bu basit söz üzerine Yüzbaşı elinde parlayan kılıcı yere indirdi.</p>
			<p>“Yüzbaşı,” diye devam etti adam, “yarın, öbür gün, bir ay sonra, on yıl sonra, beni boğazınızı kesmeye hazır bulacaksınız; ama önce randevunuza gidin.”</p>
			<p>“Gerçekten de,” dedi Phœbus, kendisiyle uzlaşmaya çalışır gibi; “insanın bir buluşmada karşılaşabileceği en harika iki şey, bir kılıç ve bir kızdır; ama ikisine birden sahip olabilecekken neden biri için öbürünü kaçırayım ki?”</p>
			<p>Kılıcını kınına koydu.</p>
			<p>“Randevunuza gidin,” diye tekrarladı meçhul adam.</p>
			<p>“Beyefendi,” dedi Phœbus, biraz sıkılarak, “nezaketiniz için çok teşekkür ederim. Aslında Âdem Babamızın giysisini kesip biçmek ve ilik açmak için yarın da zaman müsait olacaktır. Bana hoş bir on beş dakika geçirme imkânı verdiğiniz için size şükran borçluyum. Sizi şu dere gibi akan sulara iki seksen uzatıp yine de güzeller güzeline zamanında yetişmeyi umuyordum, hele böyle durumlarda kadınları biraz bekletmenin iyi etki yaptığı da düşünülürse. Fakat yaman biri gibi görünüyorsunuz, eğlenceyi yarına bırakmak daha iyi olacaktır. Dolayısıyla şimdi randevuma gidiyorum. Saat yedideydi, bildiğiniz gibi. –Phœbus kulağını kaşıdı.– Hay lanet olsun! Az kalsın unutuyordum! Saman döşeğin ücretini ödemek için bir meteliğim bile yok, yaşlı orospu parayı peşin ister. Bana güveni yok.”</p>
			<p>“İşte ödemeniz için gereken para.”</p>
			<p>Phœbus, yabancının soğuk elinin, kendi eline büyük bir madenî para sıkıştırdığını hissetti. Bu parayı alıp o eli sıkmadan edemedi.</p>
			<p>“Yüce Tanrım!” diye haykırdı, “Siz iyi biriymişsiniz!”</p>
			<p>“Bir şartım var,” dedi adam. “Yanıldığımı, demin doğru söylediğinizi bana kanıtlayın. Beni bir köşeye saklayın da söz konusu kadının gerçekten sizin adını telaffuz ettiğiniz kadın olup olmadığını göreyim.”</p>
			<p>“Ohhoo!” dedi Phœbus, benim için sakıncası yok. “Biz Sainte-Marthe odasını alacağız. Siz de hemen yanındaki köpek kulübesinden istediğiniz gibi gözetleyebilirsiniz.”</p>
			<p>“Gelin öyleyse,” dedi gölge.</p>
			<p>“Hizmetinizdeyim,” dedi yüzbaşı. “Sizin Şeytan’ın ta kendisi olup olmadığınızı bilmiyorum. Ama bu akşamlık dost olalım. Yarın size bütün borçlarımı öderim, hem kese hem kılıç konusunda.”</p>
			<p>Hızlı hızlı yürümeye başladılar. Birkaç dakika sonra nehrin şırıltısı, o zamanlar üstünde evler bulunan Saint-Michel Köprüsü’ne geldiklerini haber verdi.</p>
			<p>“Önce sizi içeri sokayım,” dedi Phœbus arkadaşına; “sonra gidip, beni Petit-Châtelet’de bekleyecek olan güzeller güzeliyle buluşurum.”</p>
			<p>Arkadaşı hiç yanıt vermedi. Yan yana yürümeye koyulduklarından beri tek kelime etmemişti. Phœbus alçak bir kapının önünde durup sertçe vurdu. Kapının aralıklarından bir ışık sızdı.</p>
			<p>“Kim o?” diye bağırdı dişsiz bir ağız.</p>
			<p>“Tanrının belası! Tanrının laneti! Tanrının cezası!” diye cevap verdi Yüzbaşı.</p>
			<p>Kapı derhal açıldı ve gelenlere, her ikisi de titreyen yaşlı bir kadınla eski bir lambayı görme fırsatı verdi. Paçavralar içindeki kocakarı iki büklümdü, gözleri küçücüktü, kirli bir bez doladığı başı titreyip duruyordu; elleri, yüzü, boynu, her yanı kırış kırıştı; dudakları adeta diş etlerinin altına giriyordu, ağzının çevresinde yüzüne yılışık bir kedi ifadesi veren ağarmış kıllar vardı.</p>
			<p>Odanın içi de sahibinden daha az harap ve pejmürde değildi. Kireçtaşı duvarlar, tavanda kararmış mertekler, kırık dökük bir ateşlik, bütün köşelerde örümcek ağları, ortada aksak bir masa ve tabureler, küllere bulanmış kir pas içinde bir çocuk ve en dipte, tavandaki bir kapakta son bulan tahta bir merdiven.</p>
			<p>Phœbus’ün esrarengiz arkadaşı bu ine girerken harmanisinin yakasını gözlerine kadar kaldırdı. Bu arada yüzbaşı, zebaniler misali küfürler savurarak büyük şairimiz Régnier’nin dediği gibi, “<em>Bir eküde güneşi parlatmak</em>” ta gecikmedi ve, “Sainte-Marthe odası,” deyiverdi.</p>
			<p>Kocakarı ona beyefendi muamelesi yaptı ve eküyü bir çekmeceye sakladı. Bu, siyah harmanili adamın Phœbus’e vermiş olduğu eküydü. Kadın arkasını döndüğünde, küllerin içinde oynamakta olan gür saçlı, üstü başı dökülen küçük çocuk cingözce çekmeceye yaklaştı, eküyü aldı ve yerine bir çalı demetinden kopardığı bir kuru yaprağı koydu.</p>
			<p>Kocakarı iki asilzadeye –onlara böyle diyordu– kendisini izlemeleri için bir işaret yaptı ve önleri sıra merdiveni çıktı. Üst kata varınca lambasını bir sandığın üzerine koydu; Phœbus, evin müdavimi sıfatıyla, in gibi karanlık bir odaya açılan bir kapıyı itti. Arkadaşına, “Şuraya girin dostum,” dedi. Harmanili adam, hiç ses çıkarmadan söyleneni yaptı ve kapı üstüne kapandı. Phœbus’ün kapıyı kilitlediğini ve az sonra kocakarıyla birlikte merdivenden indiğini işitti. Işık da kaybolmuştu.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">VIII</span>Nehre bakan pencerelerin faydası</h1>
			<p>Claude Frollo (zira Phœbus’ten daha akıllı olan okurun bütün bu macerada Başdiyakoz’dan başka asık suratlı keşiş görmediğini varsayıyoruz), yüzbaşının kendisini kilitlediği karanlık ve daracık yerde bir süre el yordamıyla etrafı tanımaya çalıştı. Burası, mimarların bazen çatıyla istinat duvarının birleştiği yere sığdırdıkları o kuytu odacıklardan biriydi. Phœbus’ün pek yerinde olarak verdiği adla, bu köpek kulübesinin düşey kesiti alınırsa bir üçgen elde edilirdi. Zaten duvarda pencere veya herhangi bir delik de yoktu, çatının eğik düzlemi ayakta durmaya imkân vermiyordu. Dolayısıyla Claude, ayaklarıyla çiğnediği tozun ve molozların arasına çömeldi. Başı ateşler içindeydi. Elleriyle etrafını yoklarken kırık bir cam parçası buldu ve alnına bastırdı; camın serinliği onu biraz rahatlattı.</p>
			<p>O anda Başdiyakoz’un karanlık ruhunda neler olup bitiyordu acaba? Bunu ancak kendisi ve Tanrı biliyordu.</p>
			<p>Esmeralda, Phœbus, Jacques Charmolue, o kadar sevdiği ama çamurun içinde yüzüstü bıraktığı kardeşi, başdiyakozluk cüppesi, belki de Falourdel kadının evinde ayaklar altına alınan şerefi, bütün bu imgeleri, bu olayları zihninde hangi uğursuz sıralama uyarınca tanzim ediyordu? Bunu söyleyemem. Ama bu fikirlerin kafasında korkunç bir bütünlük teşkil ettiği muhakkaktı.</p>
			<p>On beş dakikadan beri bekliyor, kendini yüzyıl yaşlanmış gibi hissediyordu. Birdenbire tahta merdivenin basamaklarının gıcırdadığını işitti. Birisi yukarı çıkıyordu. Kapak tekrar açıldı ve bir ışık göründü. İninin çürük kapısında oldukça geniş bir aralık vardı; yüzünü oraya yapıştırdı. Bu şekilde yan odada olup biten her şeyi görebilirdi. Kapaktan önce lambası elinde kedi suratlı kocakarı, ardından bıyığını buran Phœbus, sonra üçüncü bir kişi, o güzellik ve zarafet timsali Esmeralda çıktı. Rahip onun yerden göz kamaştırıcı bir hayalet gibi çıktığını gördü. Titredi, gözlerinin önüne bir bulut indi, atardamarları şiddetle zonkladı; etrafında her şey dönüyor, uğulduyordu. Ondan sonra ne bir şey gördü ne de işitti.</p>
			<p>Kendine geldiğinde, Phœbus’le Esmeralda yalnızdılar; tahta sandığın üstünde, lambanın yanında oturuyorlardı, ışık Başdiyakoz’un bu iki genci ve odanın en dibindeki derme çatma kereveti rahatlıkla görmesini sağlıyordu.</p>
			<p>Kerevetin yanında, üstüne yağmur yağmış bir örümcek ağı görüntüsü veren kırık camıyla bir pencere vardı; bu kırık camdan, gökyüzünün bir köşesiyle uzakta yumuşacık bulutlardan bir puflaya gömülmekte olan ay görünüyordu.</p>
			<p>Genç kız kıpkırmızı, şaşkın ve heyecan içindeydi. Aşağı eğik uzun kirpikleri kızarmış yanaklarını gölgeliyordu. Gözlerini kaldırıp bakamadığı subay ise mutluluktan uçuyordu. Kız gayriihtiyarı, beceriksiz ve sevimli bir hareketle, sıranın üstüne parmağıyla anlamsız şekiller çiziyor, sonra parmağına bakıyordu. Ayağı görünmüyordu, çünkü küçük keçi üstüne yatmıştı.</p>
			<p>Yüzbaşı gayet şık giyinmişti; giysisinin yaka ve kol uçlarında o zamanın modasına göre zarafetin daniskası olan işlemeli fırfırlar vardı.</p>
			<p>Dom Claude, şakaklarını döven kanının uğultusu arasında, onların birbirlerine neler söylediklerini duymakta zorlanıyordu.</p>
			<p>(Âşıkların yarenliği oldukça sıradan bir şeydir, sürekli bir <em>seni seviyorum</em>’dan ibarettir. Dinleyen kayıtsızlar için, bazı <em>süslemeler</em> eklenmediği zaman, kupkuru ve yavan bir cümle. Fakat Claude kayıtsız biri olarak dinlemiyordu.)</p>
			<p>“Ahh!” diyordu genç kız gözlerini yerden kaldırmadan, “Beni horgörmeyin Monsenyör Phœbus. Yaptığım şeyin kötü olduğunu hissediyorum.”</p>
			<p>“Seni horgörmek mi, güzel çocuk?” diyordu subay büyük ve sıra dışı bir kibarlıkla, “Seni horgörmek ha! Tanrı göstermesin, neden yapayım bunu?..”</p>
			<p>“Sizin peşinize takılıp buraya geldiğim için.”</p>
			<p>“Bak güzelim, bu konuda anlaşamıyoruz. Aslında seni hor görmek değil, senden nefret etmem gerekirdi.”</p>
			<p>Genç kız korku içinde yüzüne baktı:</p>
			<p>“Benden nefret etmek mi? Ne yaptım ki?”</p>
			<p>“Beni bu kadar yalvarttığın için.”</p>
			<p>“Heyhat!” dedi kız, “Ettiğim bir yemini çiğniyorum da ondan... Artık anamı babamı bulamayacağım... Muskam da gücünü kaybedecek. Ama ne önemi var? Şimdi ana babaya ne ihtiyacım var?”</p>
			<p>Böyle konuşurken sevinç ve sevgiyle nemlenen iri kara gözlerini yüzbaşıya dikmişti.</p>
			<p>“Sizi anlıyorsam Şeytan çarpsın!” diye haykırdı Phœbus.</p>
			<p>Esmeralda bir an sessiz kaldı, sonra gözlerinden bir damla yaş, dudaklarından bir iç çekiş döküldü ve şöyle dedi:</p>
			<p>“Ahh beyefendi, sizi seviyorum.”</p>
			<p>Genç kız öyle bir masumiyet rayihası, öyle sevimli bir fazilet halesiyle çevriliydi ki, Phœbus onun yanında kendini tamamen rahat hissedemiyordu. Yine de bu söz cesaretini artırdı.</p>
			<p>“Beni seviyorsunuz ha!” dedi coşkuyla ve kolunu kızın beline attı. Zaten bu fırsatı kolluyordu.</p>
			<p>Rahip bunu gördü ve göğsünde saklı tuttuğu hançerin kabzasını parmağının ucuyla yokladı.</p>
			<p>“Phœbus,” diye devam etti çingene kızı, yüzbaşının ısrarlı ellerini yavaşça belinden çözerek; iyi kalplisiniz, yüce gönüllüsünüz, yakışıklısınız. Çingeneler arasında kaybolmuş zavallı bir çocuk olan beni kurtardınız. Uzun zamandan beri hayatımı kurtaracak bir subayın hayalini kuruyordum. Sizi tanımadan sizin hayalinizi kuruyormuşum meğer, Phœbus’üm benim. Hayalimdeki kişinin de sizinki gibi güzel bir üniforması, soylu bir ifadesi ve bir kılıcı vardı. Adınız Phœbus, güzel bir ad. Hadi Phœbus, kılıcınızı çekin de bir göreyim.</p>
			<p>“Çocuk!” dedi yüzbaşı ve gülümseyerek kılıcını çekti. Çingene kızı kabzaya, keskin çeliğe baktı, sevimli bir merakla el siperinin üzerindeki rakamı inceledi, kılıcı öperek şöyle dedi:</p>
			<p>“Sen bir yiğidin kılıcısın. Yüzbaşımı seviyorum.”</p>
			<p>Phœbus yine fırsattan istifade, kızın eğilmiş güzel boynuna bir öpücük kondurdu; bunun üzerine kız pancar gibi kızararak doğruldu. Rahip karanlığının içinde dişlerini gıcırdattı.</p>
			<p>“Phœbus,” diye devam etti kız, “izin verin sizinle konuşayım. Biraz yürüyün, boyunuzu bosunuzu göreyim, mahmuzlarınızın şakırtısını işiteyim. Tanrım, ne kadar yakışıklısınız!”</p>
			<p>Yüzbaşı, kızın gönlünü yapmak için kalktı, aynı zamanda mutlu bir tebessümle ona çıkışıyordu:</p>
			<p>“Sahiden çocuksun sen! Aklıma gelmişken güzelim, tören kılığımı gördün mü peki?”</p>
			<p>“Ne yazık ki hayır.”</p>
			<p>“Asıl onu görecektin!”</p>
			<p>Phœbus tekrar gelip kızın yanına oturdu; ama öncekinden çok daha yakınına sokuldu. “Dinle, canımın içi...”</p>
			<p>Çingene kızı çılgınlık, zarafet ve neşe dolu bir çocukluk sergileyerek o güzel eliyle yüzbaşının ağzına birkaç kez hafif hafif vurdu.</p>
			<p>“Yo, yoo, sizi dinlemeyeceğim. Beni seviyor musunuz? Beni sevip sevmediğinizi söylemenizi istiyorum.”</p>
			<p>“Seni seviyor muyum ha, hayatımın meleği!” diye haykırdı yüzbaşı yarı yarıya diz çökerek. “Bedenim, kanım, ruhum, her şeyim sana ait, hepsi senin için! Seni seviyorum ve senden başka kimseyi sevmedim.”</p>
			<p>Yüzbaşı birçok benzer durumda bu cümleyi o kadar tekrarlamıştı ki, şimdi de tek bir kelimesini unutmadan bir solukta söyleyiverdi. Bu tutkulu aşk ilanını duyunca kız meleksi bir mutlulukla dolu gözlerini gökyüzü yerini tutan kirli tavana kaldırdı.</p>
			<p>“Ahh!” dedi, “İşte insan böyle bir anda ölmeli!”</p>
			<p>Phœbus ise bu ânı da uygun bularak kızdan bir öpücük daha çaldı, bu da zavallı Başdiyakoz’un acıyla kıvranmasına yol açtı.</p>
			<p>“Ölmek mi?” diye haykırdı âşık Yüzbaşı. “Ne diyorsun sen, güzel meleğim? Yaşamak için an bu andır, öyle değilse Jüpiter terbiyesiz bir haylaz demektir! Bu kadar tatlı bir şeyin daha başındayken ölmek ha! Hay senin ağzına, ne biçim şaka bu?.. –Yine pot kırdık.– Dinle, sevgili Similar... Esmenarda... Affedersin ama o kadar garip bir adın var ki, bir türlü dilim dönmüyor. Sanki bir çalılık da takılıp kalıyorum.”</p>
			<p>“Tanrım,” dedi zavallı kız, “bense nadir ve tuhaf olduğu için güzel olduğunu sanıyordum bu adın!.. Ama mademki sizin hoşunuza gitmiyor, bundan böyle adım Goton olsun.”</p>
			<p>“Boş ver canım, bu kadarcık şey için gözyaşı dökecek değiliz ya güzelim! Alışmak gereken bir ad, hepsi bu. Zaten ben bir kez ezberledim mi sorun kalmaz. Neyse dinle sevgili Similar, sana tutkuyla tapıyorum ben. Seni gerçekten seviyorum, öyle ki bu bir mucize! Tanıdığım bir kızcağız bu yüzden öfkeden kuduruyor...”</p>
			<p>Kıskanç kız sözünü kesti:</p>
			<p>“Kimmiş o?”</p>
			<p>“Bunun bizim için ne önemi var?” dedi Phœbus. “Sen beni seviyor musun?”</p>
			<p>“Ahh!” dedi kız.</p>
			<p>“İyi ya, hepsi bu işte. Benim de seni nasıl sevdiğimi göreceksin. Seni, dünyanın en mutlu kadını yapmazsam ne olayım. Bir yerlerde küçük güzel bir yuvamız olacak. Okçularıma pencerenin altında resmi geçit yaptıracağım. Hepsi atlıdır, Yüzbaşı Mignon’unkileri ciddiye bile almazlar. Aralarında kargılılar, teberdarlar, arbaletçiler vardır. Seni Parislilerin Rully ambarında yapılan büyük gösterilerine götüreceğim. Muhteşemdir. Seksen bin silahlı adam; yelekli veya zırhlı otuz bin beyaz üniforma; altmış yedi esnaf örgütünün flaması; Parlamento’nun, divanı muhasebatın, genel iltizam ve yardım hazinesinin bayrakları; kısacası akla ziyan bir geçit alayı! Seni Kraliyet Konağı’ndaki aslanları görmeye de götüreceğim; bunlar yırtıcı hayvanlardır. Bütün kadınlar böyle şeyleri sever.”</p>
			<p>Birkaç dakikadan beri genç kız tatlı düşüncelere gömülmüş, sözlerinin anlamına dikkat etmeden Phœbus’ün sesine dalıp gitmişti.</p>
			<p>“Mutlu olacaksın!” diye devam etti Yüzbaşı; aynı anda yavaşça kızın kemerininin tokasını çözdü.</p>
			<p>“Heyy, ne yapıyorsunuz?” dedi kız birden irkilerek. Bu <em>müessir fiil</em> onu rüyasından çekip almıştı.</p>
			<p>“Hiç,” dedi Phœbus. “Sadece diyordum ki, benimle birlikte olduğun zaman bu komik kenar mahalle kılığını terk etmen gerekecek.”</p>
			<p>“Seninle birlikte olduğum zaman, Phœbus’üm benim!” dedi kız sevecenlikle.</p>
			<p>Yeniden düşünceli ve sessiz tavrına büründü.</p>
			<p>Onun bu uysal halinden cesaret bulan yüzbaşı beline sarıldı, kız direnç göstermedi; sonra usul usul zavallı çocuğun elbisesinin göğsündeki bağcıkları çözmeye koyuldu; elbise yakalığını öyle bir açtı ki, soluk soluğa kalmış Rahip, çingene kızının o güzelim yuvarlacık ve esmer omzunun, ufukta sisin içinden doğan ay gibi, tülün içinden çıktığını gördü.</p>
			<p>Genç kız, Phœbus’ün yaptıklarına karşı koymuyordu. Sanki farkında değildi. Cüretkâr yüzbaşının gözleri parlıyordu.</p>
			<p>Kız birdenbire ona döndü:</p>
			<p>“Phœbus,” dedi sonsuz bir sevgi ifadesiyle, “bana dinini öğretsene.”</p>
			<p>“Dinimi mi?” diye haykırdı yüzbaşı bir kahkaha atarak. “Sana dinimi öğreteceğim ha! Hay kör şeytan! Ne yapacaksın benim dinimi?”</p>
			<p>“Evleneceğiz ya, onun için.”</p>
			<p>Yüzbaşının yüzünde beliren ifadede şaşkınlık, küçümseme, aldırmazlık ve hovardaca bir ihtiras vardı.</p>
			<p>“Hadi canım sen de!” dedi, “Evlenecek miyiz ki?..”</p>
			<p>Çingene kızının yüzü soldu, hüzünlü bir edayla başını önüne eğdi.</p>
			<p>“Güzel sevgilim,” dedi tatlılıkla Phœbus, “bu saçmalık da neyin nesi? Evlenmekmiş, aman ne önemli şey! Bir rahibin önünde Latince döktürmeyince insan daha az mı sever?”</p>
			<p>Böyle en tatlı sesiyle konuşurken bir yandan da kıza iyice sokulmuş, yılışık ellerini tekrar onun ince ve kıvrak beline koymuştu; gözleri ateşlendikçe ateşleniyor, her şey Mösyö Phœbus’ün, Jüpiter’in bile bir sürü aptallık yaptığı ve babacan Homeros’un bunları gizlemek için bir bulutu yardıma çağırmak zorunda kaldığı o âna yaklaştığını gösteriyordu.</p>
			<p>Bu arada Dom Claude her şeyi görüyordu. Kapı fıçı tahtalarından yapılmıştı, hepsi çürümüş olan bu tahtaların aralarında onun alıcı kuş bakışlarıyla olan biteni izlemesini sağlayacak geniş açıklıklar vardı. O zamana dek katı manastır yaşamına biat etmiş olan bu esmer tenli ve geniş omuzlu rahip, bu aşk, gece ve şehvet sahnesi karşısında ürperiyor, yerinde duramıyordu. Bu ateşli genç adama teslim olan üstü başı dağılmış genç ve güzel kız, onun damarlarına erimiş kurşun akıtıyordu. İçdünyasında olağanüstü şeyler oluyor, kösnül bir kıskançlık içinde, gözlerini çözülmüş bağcıkların açıkta bıraktığı tenden alamıyordu. O anda zavallının çürük tahtalara yapışmış yüzünü gören, bir kafesin dibinde bir ahuyu mideye indirmekte olan çakala bakan bir kaplan suratı gördüğünü sanırdı. Gözbebekleri kapı aralıklarının ardında bir mum gibi ışık saçıyordu.</p>
			<p>Birdenbire Phœbus el çabukluğuyla kızın yakalığını çıkardı. Solgun ve hülyalı durmakta olan zavallı çocuk sıçrayarak uyanır gibi ayıldı. Cüretkâr subaydan hızla uzaklaştı; çıplak gerdanına ve omuzlarına bir göz atınca, utançtan kıpkırmızı kesilerek dili tutuldu, göğsünü saklamak istiyormuş gibi iki güzel kolunu önünde kavuşturdu. Yanaklarını al al yapan aşk ateşi olmasa onu böyle sessiz ve hareketsiz gören, bir mahcubiyet heykeli gördüğünü sanabilirdi. Gözleri yerdeydi.</p>
			<p>Bu arada yüzbaşının hareketi, boynunda taşıdığı esrarlı muskayı açığa çıkarmıştı.</p>
			<p>“Bu da nedir?” dedi yüzbaşı, ürküttüğü güzel yaratığa tekrar yanaşmak için bu bahaneye sarılarak.</p>
			<p>“Ona dokunmayın!” dedi kız telaşla, “O benim koruyucumdur. Ailemi bulmamı sağlayacak olan odur, tabii buna layık kalabilirsem. Ahh! Bırakın beni yüzbaşım! Annem! Zavallı anneciğim! Neredesin? Yardım et! Lütfen Mösyö Phœbus! Yakalığımı verin bana!”</p>
			<p>Phœbus geri çekildi ve soğuk bir tavırla konuştu:</p>
			<p>“Ya küçükhanım, demek öyle! Görüyorum ki beni sevmiyorsunuz!”</p>
			<p>“Seni sevmiyor muyum?” diye haykırdı zavallı çaresiz çocuk ve yüzbaşının boynuna sarılarak yanına oturttu. Seni sevmiyorum, öyle mi Phœbus’üm? Neler söylüyorsun böyle, kötü kalpli adam, benim yüreğimi parça parça etmek mi istiyorsun? Ohh! Hadi, al beni, her şeyimi al! Bana ne istersen yap. Ben seninim. Muskanın ne önemi var! Annemin ne önemi var! Seni sevdiğime göre annem sensin benim! Phœbus, sevgili Phœbus’üm benim, görüyor musun beni? Bu benim, bak bana. Reddetmemek lütfunda bulunduğun, sana gelen, seni bulmak için kendi ayağıyla gelen o küçük kızım ben... Ruhum, hayatım, bedenim, kişiliğim, bütün bunlar sana ait, yüzbaşım benim! Senin canını mı sıkıyor, tamam öyleyse evlenmeyelim. Hem sonra, ben neyim ki? Zavallı bir sokak kızı! Oysa sen, Phœbus’üm, sen bir asilzadesin. Bir dansöz, bir subayla evlenecek ha! Olacak şey mi bu? Deliymişim ben. Hayır Phœbus, hayır, senin metresin, eğlencen, zevk aracın olacağım, ne zaman istersen, sana ait bir kız; ben yalnız bunun için yaratılmışım; lekelenmiş, aşağılanmış, onurunu yitirmiş ama ne önemi var! seviliyor ya... Kadınların en gururlusu ve en sevinçlisi olacağım. Yaşlandığım ya da çirkinleştiğim zaman, Phœbus, artık sizi sevmeye uygun olmadığım zaman, hizmetinizi görmem için bana tahammül edeceksiniz. Başkaları size atkılar işleyecek, ben hizmetçiniz olarak onları temiz tutacağım. Mahmuzlarınızı parlatmama, üniformanızı fırçalamama, süvari çizmelerinizin tozunu almama izin vereceksiniz. Bu merhameti göstereceksiniz, değil mi, Phœbus’üm? O zamana kadar da al beni! İşte, Phœbus, bütün bunlar senin... Sadece beni sev, yeter! Biz çingene kızlarına gereken tek şey budur: hava ve aşk.</p>
			<p>Böyle konuşurken kollarını subayın boynuna doluyor, ona aşağıdan yukarı doğru yalvarırcasına, gözyaşlarıyla karışık bir gülümsemeyle bakıyor, narin gerdanı çuha giysiye ve sert işlemelere sürtünüyordu. Yarı çıplak vücudu yüzbaşının kucağında kıvranıyordu. Kendinden geçen yüzbaşı, ateşli dudaklarını bu güzelim esmer omuzlara yapıştırdı. Bakışları tavanda kaybolan genç kız arkaya doğru devrilmiş, kalbi deli gibi çarparak, bu öpücüğün altında ürperiyordu.</p>
			<p>Birdenbire Phœbus’ün başının üstünde bir başka baş, mosmor kesilmiş, kasılıp kalmış, iblis gözleriyle bakan bir surat gördü. Bu suratın yanında hançer tutan bir el vardı. Rahip’in suratı ve eli. Kapıyı kırmıştı ve işte oradaydı. Phœbus onu göremiyordu. Genç kız bu korkunç görüntü karşısında, bir kartalın yuvarlak gözleriyle yuvasının içine baktığı anda başını kaldıran bir güvercin gibi, dondu kaldı, sesi soluğu kesildi.</p>
			<p>Çığlık bile atamadı. Hançerin, Phœbus’ün üstüne indiğini ve buğusu tüterek tekrar havaya kalktığını gördü.</p>
			<p>“Lanet olsun!” dedi yüzbaşı ve yere yuvarlandı.</p>
			<p>Kız bayıldı.</p>
			<p>Gözlerinin kapandığı, bütün duygularını yitirdiği anda, dudaklarında ateş gibi bir temas, celladın kızgın demirinden daha da yakıcı bir öpücük hisseder gibi oldu.</p>
			<p>Kendine geldiği zaman etrafı devriye kıtasının askerleriyle çevriliydi, kanlar içindeki yüzbaşıyı götürüyorlardı, Rahip ortada yoktu; odanın dibindeki, nehre bakan pencere ardına kadar açıktı, subaya ait olduğunu düşündükleri bir harmaniyi yerden alıyorlardı; genç kız çevresinde şöyle konuşulduğunu işitiyordu:</p>
			<p>“Bir büyücü bu, yüzbaşıyı hançerlemiş...”</p>
			</div>
			<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f148"><a class="si-backref" href="#ref_f148">148</a>. Söz konusu tabire bire bir olarak Bartas Kontu Guillaume de Salluste’ta (1544-1590) rastlanmamışsa da böyle bir istiare bu şaire sıkça mal edilmiştir. (Y.N.) </div>
		<div class="si-footnote html5_aside epub-type_footnote" id="f149"><a class="si-backref" href="#ref_f149">149</a>. (Fr.) <em>Gondelaurier</em> adındaki <em>gond</em> ve <em>laurier</em> sözcüklerinin anlamı. (Ç.N.)</div>
		<div class="si-footnote html5_aside epub-type_footnote" id="f150"><a class="si-backref" href="#ref_f150">150</a>. Batı Hıristiyan kiliselerinde her mevsim, bir hafta boyunca üç farklı günde kutlanan yortu. (Y.N.)</div>
		<div class="si-footnote html5_aside epub-type_footnote" id="f151"><a class="si-backref" href="#ref_f151">151</a>. Hurma Pazarı Yortusu. Katolik ve Ortodoks kiliselerinin ortak kutladığı, Hz. İsa’nın Kudüs’e Giriş Günü, Paskalya’dan önceki pazar. (Y.N.)</div>
		<div class="si-footnote html5_aside epub-type_footnote" id="f152"><a class="si-backref" href="#ref_f152">152</a>. (Fr. Yağlı Salı) Fransa’da, Paskalya öncesindeki kırk günlük Büyük Perhiz döneminin başlangıcı olan Küllenme Çarşambası’ndan önceki salı. Tövbe Salısı. (Y.N.)</div>
		<div class="si-footnote html5_aside epub-type_footnote" id="f153"><a class="si-backref" href="#ref_f153">153</a>. (Lat.) Erkekle kadın baş başa kalınca Kutlu Babamız, duasını okumayı düşünmez. (Y.N.)</div>
		<div class="si-footnote html5_aside epub-type_footnote" id="f154"><a class="si-backref" href="#ref_f154">154</a>. Aslında Annonciation (Müjde), yıl içinde günü değişen bir yortu değildir, her yıl 25 Mart’ta kutlanır. (Y.N.)</div>
		<div class="si-footnote html5_aside epub-type_footnote" id="f155"><a class="si-backref" href="#ref_f155">155</a>. (Lat.) Aynı şekilde. (Y.N.)</div>
		<div class="si-footnote html5_aside epub-type_footnote" id="f156"><a class="si-backref" href="#ref_f156">156</a>. (Lat.) Ama doğrusu şu ki. (Y.N.)</div>
		<div class="si-footnote html5_aside epub-type_footnote" id="f157"><a class="si-backref" href="#ref_f157">157</a>. (Lat.) Doğrusu şu kebapçılar şaşırtıcı şeyler! (Sauval.) (Y.N.)</div>
		<div class="si-footnote html5_aside epub-type_footnote" id="f158"><a class="si-backref" href="#ref_f158">158</a>. (Lat.) Üfle, ümit et. (Sözcük oyunu. Ç.N.)</div>
		<div class="si-footnote html5_aside epub-type_footnote" id="f159"><a class="si-backref" href="#ref_f159">159</a>. Nereden? Oradan? – İnsan insanın canavarıdır. – Yıldızlar, kale, ad, ilahî kudret. – Büyük kitap, büyük kötülük. – Öğrenme cesareti göster. – İstediği yere doğru eser. (Y.N.)</div>
		<div class="si-footnote html5_aside epub-type_footnote" id="f160"><a class="si-backref" href="#ref_f160">160</a>. “Rabbe semavi, senyöre dünyevi denmeli.” Notre-Dame de Paris dosyasında Hugo’nun notu: “Eskiden Dominus terimi sadece Tanrı için kullanılır, azizler, papalar, imparator ve krallar, vd.ye domnus denirdi.” (Y.N.)</div>
		<div class="si-footnote html5_aside epub-type_footnote" id="f161"><a class="si-backref" href="#ref_f161">161</a>. Şurada burada. (Y.N.)</div>
		<div class="si-footnote html5_aside epub-type_footnote" id="f162"><a class="si-backref" href="#ref_f162">162</a>. Hugo sonraki bölümde bu sözcüklerin anlamını veriyor. (Y.N.)</div>
		<div class="si-footnote html5_aside epub-type_footnote" id="f163"><a class="si-backref" href="#ref_f163">163</a>. Hugo’nun notu: “Ava Krallığı’nda Sigéani adlı ruh, doğa olaylarını yönetir, şimşek çaktırıp yıldırım fırlatır.” (Y.N.)</div>
		<div class="si-footnote html5_aside epub-type_footnote" id="f164"><a class="si-backref" href="#ref_f164">164</a>. (Lat.) Yunancadır, okunmaz. (Y.N.)</div>
		<div class="si-footnote html5_aside epub-type_footnote" id="f165"><a class="si-backref" href="#ref_f165">165</a>. (Lat.) Çalışmayan yemesin. (Y.N.)</div>
		<div class="si-footnote html5_aside epub-type_footnote" id="f166"><a class="si-backref" href="#ref_f166">166</a>. (Lat.) Üvendireler, kızgın saclar, haçlar ve ilmiklere karşı / İpler, zincirler, zindanlar, boyunduruklar, köstekler ve demir halkalar... (Plautus, <em>Asinaria</em>, 549-550.) (Y.N.)</div>
		<div class="si-footnote html5_aside epub-type_footnote" id="f167"><a class="si-backref" href="#ref_f167">167</a>. (Lat.) “Onun aracılığıyla”, “onunla birlikte” ve “onun içinde” (Ayin metninde yer alan bu sözlerin sihirli bir anlamı vardı). (Y.N.)</div>
		<div class="si-footnote html5_aside epub-type_footnote" id="f168"><a class="si-backref" href="#ref_f168">168</a>. XIII. yüzyılda Batı’da bu adla tanınan ve yazarı bilinmeyen bir Arapça sihirbazlık elkitabı. (Y.N.)</div>
		<div class="si-footnote html5_aside epub-type_footnote" id="f169"><a class="si-backref" href="#ref_f169">169</a>. (Lat.) Çıplak ve bağlı, yüz (okka) çekersin ayaklarından asılınca. (Plautus, <em>Asinaria</em>, 301). (Y.N.)</div>
		<div class="si-footnote html5_aside epub-type_footnote" id="f170"><a class="si-backref" href="#ref_f170">170</a>. Dişi vampir ya da büyücü. (Y.N.)</div>
		<div class="si-footnote html5_aside epub-type_footnote" id="f171"><a class="si-backref" href="#ref_f171">171</a>. (Lat.) İblislerin gücü ve faaliyetleri üstüne konuşma. Psellos: XI. yüzyılda yaşamış Bizanslı yazar. (Y.N.)</div>
		<div class="si-footnote html5_aside epub-type_footnote" id="f172"><a class="si-backref" href="#ref_f172">172</a>. (Lat.) Çünkü çini bulunmayan hiçbir yer yoktur. (Y.N.)</div>
		<div class="si-footnote html5_aside epub-type_footnote" id="f173"><a class="si-backref" href="#ref_f173">173</a>. (Lat.) Sana hamd ediyoruz Tanrım! (Y.N.)</div>
		<div class="si-footnote html5_aside epub-type_footnote" id="f174"><a class="si-backref" href="#ref_f174">174</a>. (Lat.) Özgün biçiminin koruması altında, ruh bozulmadan kalır. (Y.N.)</div>
		<div class="si-footnote html5_aside epub-type_footnote" id="f175"><a class="si-backref" href="#ref_f175">175</a>. <em>Vieille Science</em>: Kadim ilim. <em>La vieille scie anse</em>: Kocakarı sapı yontuyor. İki ibarenin telaffuzu aynı. (Ç.N.)</div>
		<div class="si-footnote html5_aside epub-type_footnote" id="f176"><a class="si-backref" href="#ref_f176">176</a>. (Lat.) Kem sözler arasında yaşayan, şerefsizdir. (Y.N.)</div>
		<div class="si-footnote html5_aside epub-type_footnote" id="f177"><a class="si-backref" href="#ref_f177">177</a>. (Lat.) Eskiden incir ağacı gövdesiydim. (Y.N.)</div>
		<div class="si-footnote html5_aside epub-type_footnote" id="f178"><a class="si-backref" href="#ref_f178">178</a>. (Lat.) Autun piskoposu. (Y.N.)</div>
		<div class="si-footnote html5_aside epub-type_footnote" id="f179"><a class="si-backref" href="#ref_f179">179</a>. (Lat.) İtiraf ediyorum. (Y.N.)</div>
	</div>
  </body>
</html>