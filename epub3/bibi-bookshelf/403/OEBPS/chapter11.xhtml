<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Notre Damein Kamburu</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<h1 class="part-header">On birinci kitap</h1>
	<div class="subchapter html5_section epub-type_chapter">
		<h1 class="chapter-header"><span class="chapter-number">I</span>Küçük patik</h1>
		<p>Haydutlar kiliseye saldırdığı sırada Esmeralda uykudaydı.</p>
		<p>Çok geçmeden, kilisenin çevresinde gittikçe şiddetlenen uğultu ve kendisinden önce uyanmış olan keçinin melemeleri onu da uyandırmıştı. Yatağında doğrulup oturmuş, kulak kabartmış, etrafa bakınmış, sonra ışıklardan ve gürültüden korkuya kapılarak ne olduğunu görmek için hücreden dışarı fırlamıştı. Meydanın hali, hareketli görüntüsü, gece baskınının yarattığı kargaşa, karanlıkta hayal meyal seçilen ve bir kurbağa sürüsü gibi sıçrayıp duran bu iğrenç insan yığını, kalabalığın boğuk haykırışları, hızla akıp giden ve karanlıkta bataklıkların sisli yüzeyini yol yol delip geçen gece ışıkları gibi birbiriyle kesişen meşale alevleri, bütün bu sahne kızın üzerinde, Şabat ayini hayaletleri ile kilisenin taş canavarları arasında esrarengiz bir çarpışma oluyormuş gibi bir etki yaptı. Çocukluğundan beri kafası çingene obasının batıl inançlarıyla doldurulduğundan, ilk düşüncesi, geceye özgü garip varlıkları kötü eylemlerini gerçekleştirirken suçüstü yakaladığı oldu. O zaman dehşet içinde koşup tekrar hücresine sığındı ve kerevetinde daha az korkunç bir kâbus diledi.</p>
		<p>Yine de zihninde korkunun ilk sisleri yavaş yavaş dağılmıştı. Gürültünün gittikçe artmasından ve bütün bunların gerçek olduğuna dair başka birtakım ipuçlarından, hayaletler değil insanlar tarafından kuşatılmış olduğunu hissetmiş, o zaman korkusu artmamakla birlikte nitelik değiştirmişti. Halkın, kendisini sığınağından çekip çıkarmak için ayaklanmış olabileceği gelmişti aklına. Bir kez daha hayatını, umutlarını, hâlâ geleceğinde yeri olduğunu düşündüğü Phœbus’ü kaybetme fikri, zayıflığından ileri gelen derin hiçlik duygusu, tüm çıkışların kapalı oluşu, hiçbir desteğinin bulunmayışı, terk edilmişlik ve yalıtılmışlığı, bu düşünceler ve benzer binlercesi daha üstüne kâbus gibi çökmüştü. Diz çöküp başını kerevetine dayamış, ellerini başının üstünde kavuşturmuş, tedirginlik ve korku ürperişleri içinde hıçkırıklarla, çingene, putperest ve pagan olmasına karşın iyi kalpli Hıristiyan Tanrı’dan inayet dilemeye ve şu anki ev sahibi Meryem Ana’ya dua etmeye koyulmuştu. Zira insan hiçbir şeye inanmasa da, hayatta öyle anlar vardır ki, daima elinin altındaki tapınağın dinine mensup olur.</p>
		<p>Aslında dua etmekten ziyade titreyerek gözü dönmüş kalabalığın gittikçe yaklaşan soluğundan yüreği buz keserek bu kudurganca saldırıdan hiçbir şey anlamadan, neler planlandığını, ne yapıldığını, ne istendiğini bilmeden, fakat korkunç bir sonucun geleceğini hissederek bu secde halinde uzun süre kaldı.</p>
		<p>Bu kaygı içinde çırpınırken birden yanı başında birinin yürüdüğünü işitti ve döndü. Biri elinde bir fener tutan iki adam hücresine girmişti. Hafif bir çığlık attı.</p>
		<p>“Korkmayın,” dedi tanıdık gelen bir ses, “benim.”</p>
		<p>“Kim? Siz?..” diye sordu kız.</p>
		<p>“Pierre Gringoire.”</p>
		<p>Bu ad içini rahatlattı. Başını kaldırdı ve şairi tanıdı. Fakat yanında baştan ayağa örtülere sarınmış kapkara biri vardı ki, sessizliğiyle dikkatini çekti.</p>
		<p>“Yaa!” dedi Gringoire sitem ediyormuş gibi, “Bakın Djali beni sizden önce tanıdı!”</p>
		<p>Gerçekten de küçük keçi, Gringoire’ın adını söylemesini beklememiş, daha içeri girer girmez koşup sevgiyle dizlerine sürtünerek şairi sevgiye ve beyaz kıla boğmuştu, zira tüy dökme mevsimindeydi. Gringoire da onun okşayışlarına karşılık veriyordu.</p>
		<p>“Şu yanınızdaki kim?” diye sordu çingene kızı alçak sesle.</p>
		<p>“Endişelenmeyin,” dedi Gringoire, “dostlarımdan biridir.”</p>
		<p>O zaman filozof fenerini yere koyarak, taşın üzerine oturdu ve Djali’yi kollarına alarak, coşkuyla ve yüksek sesle söylenmeye başladı: “Ohh! Bu pek zarif bir hayvan yahu, büyüklüğünden ziyade temizliğiyle övgüye layık; ama zeki, cingöz ve bir gramerci gibi bilgili! Hadi bakayım Djali’ciğim, o güzel numaralarını unuttun mu yoksa? Üstat Jacques Charmolue nasıl yapıyor?”</p>
		<p>Siyahlı adam, cümlesini bitirmesine meydan vermedi. Gringoire’a yaklaşıp omzundan sertçe itti. Gringoire ayağa kalktı.</p>
		<p>“Sahi,” dedi, “işimizin acele olduğunu unutuyordum. Ama Üstadım, bu, insanları böyle itip kakmak için bir sebep değildir. Sevgili güzel çocuğum, hayatınız tehlikede, Djali’ninki de... Sizi buradan almak istiyorlar. Biz dostunuzuz ve sizi kurtarmaya geldik. Bizi izleyin.”</p>
		<p>“Doğru mu bu?” diye haykırdı kız, aklı başından gitmiş halde.</p>
		<p>“Evet, tamamen doğru. Çabuk gelin!”</p>
		<p>“Geleyim, geleyim de, söyler misiniz dostunuz niye hiç konuşmuyor?”</p>
		<p>“Haa!” dedi Gringoire, “Anasıyla babası biraz tuhaf insanlarmış, onu böyle suskun yapmışlar da ondan.”</p>
		<p>Esmeralda’nın bu açıklamayla yetinmesi gerekti. Gringoire, kızı elinden tuttu, arkadaşı feneri yerden aldı ve önden yürüdü. Korku genç kızın beynini uyuşturuyordu. Direnmeden yürüdü. Keçi de zıplayarak arkadan geliyordu; Gringoire’ı tekrar görmekten o kadar mutluydu ki, ikide bir boynuzlarını şairin bacaklarının arasına sokarak tökezlemesine sebep oluyordu.</p>
		<p>“İşte hayat bu,” diye söyleniyordu filozof ne zaman düşecek gibi olsa, “çoğu kez bizi düşürenler en iyi dostlarımızdır!”</p>
		<p>Hızla kulelerin merdivenini indiler, karanlık ve ıssızlığa boğulmuş; ama dışarıdaki gürültünün yankısıyla çın çın öten –bu, ürkünç bir tezat oluşturuyordu– kiliseyi baştan başa geçtiler ve Kırmızı Kapı’dan manastırın avlusuna çıktılar. Manastır terk edilmiş, Piskoposluk Kurulu üyeleri birlikte dua etmek üzere piskoposluğa kaçmışlardı. Avlu boştu; yalnız karanlık köşelere sinmiş birkaç ürkmüş uşak vardı. Bu avludan Arsa’ya açılan küçük kapıya yöneldiler, siyahlı adam üstündeki bir anahtarla kapıyı açtı. Okurlarımız Arsa’nın, Cité tarafından duvarlarla çevrili, doğuda kilisenin arkasında adanın ucunu teşkil eden, Notre-Dame rahip meclisine ait, nehre çıkıntı yapan bir toprak parçası olduğunu bilir. Burayı tamamen ıssız buldular. Gürültü patırtı şimdiden daha az duyulur olmuştu. Haydutların saldırısının uğultusu daha boğuk ve daha az kulak tırmalayıcı olarak ulaşıyordu. Suyun akış yönünü izleyen serin rüzgâr, Arsa’nın ucuna dikili biricik ağacın yapraklarını oynatırken epeyce bir hışırtı çıkıyordu. Yine de tehlikenin çok yakınındaydılar. En yakınlarındaki binalar, piskoposluk ve kiliseydi. Piskoposluğun içinde büyük bir kargaşanın hüküm sürdüğü belli oluyordu. Karanlık kütlesinde ışıklar bir pencereden diğer pencereye gidip geliyordu; tıpkı bir tomar kâğıt yakıldığı zaman geride kalan kül yığınından parlak kıvılcımların sağa sola saçılması gibi... Yan tarafında ise üstünde yükseldikleri uzun sahınla birlikte arkadan görülen, kilise önünün büründüğü geniş kızıllıkta kapkara beliren, Notre-Dame’ın koskoca kuleleri, bir Kyklop demirci ocağının iki yanındaki devasa metal dikmelere benziyordu.</p>
		<p>Dört bir yana doğru gözün görebildiği Paris, ışıkla karışmış bir karanlıkta titreşiyor gibiydi. Rembrandt’ın tablolarında böyle zeminlere rastlanır.</p>
		<p>Fenerli adam doğruca Arsa’nın ucuna yürüdü. Orada, suyun tam kıyısında, ince tahtalarla birbirine tutturulmuş kazıklardan yapılma eski ve çürük bir çit vardı; bodur bir üzüm asması, bir elin açılmış parmaklarını andıran birkaç cılız dalıyla bu çite sarılmıştı. Arkada, bu çardağın gölgesinde, küçük bir kayık gizlenmişti. Adam Gringoire’a ve kıza binmelerini işaret etti. Keçi de onları izledi. Son olarak kendisi bindi, kayığı bağlayan halatı kesti, uzun bir çengelle kayığı iterek kıyıdan ayırdı, baş tarafa geçerek iki küreği kavradı ve bütün kuvvetiyle açığa doğru kürek çekmeye koyuldu. O noktada Seine’in akıntısı oldukça hızlıdır; adam, adanın burnundan uzaklaşmakta hayli güçlük çekti.</p>
		<p>Kayığa biner binmez Gringoire’ın ilk yaptığı iş, keçiyi dizlerine oturtmak oldu. Kayığın arka tarafına yerleşmişti; meçhul adamdan tarifsiz bir endişe duyan genç kız ise gelip şairin yanına oturarak ona sokuldu.</p>
		<p>Filozofumuz kayığın hareket ettiğini hissedince ellerini çırptı ve Djali’yi boynuzlarının arasından öptü.</p>
		<p>“Hele şükür!” dedi, “işte dördümüz de kurtulduk.”</p>
		<p>Sonra büyük bir düşünür edası takınarak ilave etti:</p>
		<p>“Büyük teşebbüslerin mutlu sonunu, insan bazen talihe bazen de hileye borçludur.”</p>
		<p>Tekne ağır ağır sağ kıyıya doğru yol alıyor, genç kız belli etmediği bir korkuyla meçhul adamı gözlemliyordu. Adam, hırsız fenerinin ışığını perdelemişti; karanlıkta kayığın baş tarafında ancak bir hayalet gibi seçilebiliyordu. Hâlâ inik olan kapüşonu bir tür maske görevi görüyor, kürek çekerken kollarını her açışında, sarkan geniş siyah yenler bir çift büyük yarasa kanadını andırıyordu. Henüz tek kelime etmemiş, tek bir ses çıkarmamıştı. Kayıkta, yol alırlarken oluşan küçük dalgaların şıpırtısından ve gidip gelen küreklerin çıkardığı sesten başka ses duyulmuyordu.</p>
		<p>“Doğrusu ya!” diye bağırdı birdenbire Gringoire, “Gece kuşuna dönüştürülen Askalafos gibi şen ve sevinçliyiz! Balıklara has bir sessizlik içindeyiz. Canına yandığım! Arkadaşlar, birileri bana bir şeyler söylese memnun olurum, ne yalan söyleyeyim! İnsan sesi, insan kulağına müzik gibi gelir. Bunu diyen ben değilim, İskenderiyeli Didymos’tur ve bunlar ünlü sözlerdir. Zira, elbette, İskenderiyeli Didymos sıradan bir filozof değildir. Bir söz, güzel yavrum, yalvarırım bana tek bir söz söyleyin. Sahi, garip ve pek şirin bir dudak büküşünüz vardı hani, onu hâlâ yapıyor musunuz? Biliyor musunuz ki, cancağızım, parlamentonun bütün sığınma yerleri üzerinde yetkisi vardır ve siz de Notre-Dame’daki odanızda büyük bir tehlike içindeydiniz? Heyhat! Küçük sinekkuşu yuvasını timsahın ağzının içine yapıyor! – Üstadım, işte ay yine ortaya çıkıyor. İnşallah bizi fark etmezler! Elbette küçükhanımı kurtarmakla övgüye değer bir iş yapıyoruz; ama yine de yakalarlarsa bizi, Kral adına asarlar. Heyhat! İnsan eylemleri her zaman iki kulbundan tutulur. Sende taçlandırdıklarını bende mahkûm ederler. Catilina’yı kınayan bakarsınız Caesar’a hayran olur. Öyle değil mi Üstadım? Ne dersiniz bu felsefeye? Ben felsefeye doğuştan, içgüdüsel olarak vâkıfım, <em>ut apes geometriam</em><a class="si-noteref epub-type_noteref" href="#f226" id="ref_f226">226</a>. Şu işe bak! Kimse bana yanıt vermiyor! Amma da neşesiz tiplermişsiniz ikiniz de! Kendi kendime konuşmak zorunda kalıyorum. Tragedya sanatında biz buna monolog deriz. Canına yandığım! Sizi uyarıyorum ki az önce Kral XI. Louis’yi gördüm ve bu küfrü ondan aldım. Öyleyse canına yandığım! Cité’de hâlâ esaslı hırgür var. Huysuz ve kötü kalpli bir ihtiyar kral bu. Tamamen kürklere sarınmış. Düğün destanımın ücretini hâlâ bana borçlu, olsa olsa bu akşam beni astırmadı; yoksa her işimde ciddi biçimde engellenmiş olacaktım. Liyakatli insanlara karşı cimri. Köln’lü Salvianus’un <em>Adversus avaritiam</em><a class="si-noteref epub-type_noteref" href="#f227" id="ref_f227">227</a> adlı eserinin dört cildini okuması lazım. Gerçekten, edebiyatçılara karşı dar görüşlü bir kral, ayrıca pek barbarca zalimlikler de yapıyor. Halkın üzerinde, para emen bir sünger. Tasarrufu, bütün diğer organları zayıfladıkça şişen dalağı... Bu yüzden, zamanın kötülüğüne karşı şikâyetler, hükümdara karşı homurtulara dönüşüyor. Bu yumuşak başlı dindar hükümdarın saltanatında, darağaçları asılmışlardan çatırdıyor, kütükler kandan çürüyor, mahpushaneler aşırı dolu mideler gibi çatlıyor. Bu kralın bir eli alıyor, öbürü asıyor. Vergi Hanım’la Darağacı Bey’in savcısı sanki... Soylular saygınlıklarını yitiriyor, fakir fukara ise durmadan yeni yükler altında eziliyor. Tahammül edilecek bir kral değil. Ben bu hükümdarı sevmedim. Ya siz Üstadım?”</p>
		<p>Siyahlı adam, geveze şairin dırıltısına müdahale etmiyor, Cité’nin pruvasını bugün Saint-Louis Adası dediğimiz Notre-Dame Adası’nın pupasından ayıran dar ve şiddetli akıntıya karşı mücadeleye devam ediyordu.</p>
		<p>“Aklıma gelmişken, Üstat!..” diye devam etti Gringoire aniden. “O kuduz haydutların arasından geçerek kilisenin önüne vardığımız sırada, saygıdeğer Başdiyakoz hazretleri, sağırınızın krallar galerisinin korkuluğuna çarparak kafasını ezdiği o zavallıyı fark etmişler miydi? Benim gözlerim pek iyi görmüyor, kendisini tanıyamadıydım. Kim olabileceğini biliyor musunuz acaba?”</p>
		<p>Meçhul adam tek kelimeyle bile yanıt vermedi, fakat aniden kürek çekmeyi bıraktı, kolları kırılmış gibi yanlara sarktı, başı göğsüne düştü, Esmeralda adamın sarsılarak hıçkırdığını işitti ve kendisi de ürperdi. Bu hıçkırıkları daha önce de işitmişti.</p>
		<p>Kendi haline bırakılan kayık birkaç dakika suyun akıntısına kapıldı. Ama siyahlı adam nihayet kendini topladı, kürekleri kavradı ve tekrar akıntıya karşı ilerlemeye koyuldu. Notre-Dame Adası’nın burnunu döndü ve Foin İskelesi’ne yöneldi.</p>
		<p>“Ahh!” dedi Gringoire, “İşte şurada Barbeau Konağı.. Hey, Üstat, tuhaf açılar yapan şu siyah damlara bakar mısınız! Şuraya, aydedenin kabuğu kırılmış bir yumurta sarısı gibi ezilip yayıldığı şu alçak, örümcek ağını andıran, bulanık ve kirli bulut kümesinin altına?.. Güzel bir konaktır; ustalıklı bezemelerle zenginleştirilmiş küçük bir kubbenin taçlandırdığı bir şapeli vardır. Üstünde oya gibi işlenmiş kulesini görebilirsiniz. Bir gölcük, bir kuşhane, bir yankılık, bir top oyunu sahası, bir labirent, bir vahşi hayvan kafesi ile Venüs’e pek hoş gelecek sık ağaçlı birçok gezinti yolundan ibaret çok hoş bir bahçe vardır. Ünlü bir prenses ile kültürlü ve çapkın bir Fransa başkumandanının zevklerine hizmet ettiği için <em>şehvet uyandıran</em> adı verilen malın gözü bir de ağaç. Heyhat! Biz zavallı filozoflar bir başkumandana göre neyiz ki? Bir lahana ve turp tarhı, Louvre’un bahçesine göre neyse o... Ama ne önemi var? Bizim için olduğu gibi ekâbirler için de hayat, iyi ile kötünün karışımıdır. Acı her zaman sevincin yanında, <em>spondaios </em>her zaman <em>daktylos</em>’un dibindedir<a class="si-noteref epub-type_noteref" href="#f228" id="ref_f228">228</a>. Üstadım, bu Barbeau Konağı hikâyesini size anlatmam lazım. Trajik biçimde sona erdi de... 1319’da, Fransa krallarının en uzunu V. Philippe’in saltanatında oldu bu. Kıssadan çıkan hisse şu ki, nefsin ayartmaları zararlı ve habistir. Duyularımız güzelliğinden ne denli etkilenirse etkilensin, komşunun karısına gözümüzü fazla dikmeyelim. Zina ahlaksızca bir kavramdır. Başkasının şehvetine yönelik bir meraktır... Ohoo! Dinleyin, orada gürültü gittikçe artıyor!”</p>
		<p>Gerçekten de Notre-Dame’ın çevresinde gürültü patırtı artıyordu. Kulak kabarttılar. Zafer naraları oldukça iyi işitiliyordu. Birdenbire askerlerin miğferlerini ışıldatan yüz meşale kilisenin bütün katlarına, kulelere, galerilere, payanda kemerlerinin altına dağıldı. Bu meşaleler bir şey arıyor gibiydi. Çok geçmeden, uzaktaki bu bağırışlar açık seçik olarak kaçaklara kadar ulaştı:</p>
		<p>“Çingene nerde? Büyücüyü bulalım! Çingeneye ölüm!”</p>
		<p>Zavallı kızın başı ellerinin üzerine düştü, meçhul adam da çılgın gibi kıyıya doğru küreklere asıldı. Bu esnada filozofumuz düşünüyor, keçiyi kollarında sıkıyor, belli etmeden çingeneden uzaklaşmaya çalışıyor, o ise elinde kalan biricik sığınağa girmek ister gibi şaire gittikçe daha çok sokuluyordu.</p>
		<p>Gringoire’ın son derece zalim bir ikilem içinde bulunduğu kesindi. <em>Mevcut kanunlara göre</em>, yakalandığı takdirde Djali’nin de asılacağını –Ah, zavallı Djali’cik!– bunun çok yazık olacağını, böyle eteğine yapışmış iki mahkûmun kendisi için fazla olduğunu, son olarak da zaten arkadaşının, çingeneyi üstlenmeye dünden razı olduğunu düşünüyordu. Kafasında bu düşünceler şiddetle çarpışıyor; Gringoire, İlyada’daki Jüpiter gibi, kâh kızdan kâh keçiden yana tutum alıyor ve yaşarmış gözlerle bir birine bir öbürüne bakarken dişlerinin arasından mırıldanıyordu:</p>
		<p>“Ama ikinizi birden kurtaramam ki!..”</p>
		<p>Nihayet bir sarsıntı, kayığın yanaştığını haber verdi. Cité hâlâ ürpertici bağrışlarla çınlıyordu. Meçhul adam kalktı, çingeneye doğru geldi ve inmesine yardım etmek için kolundan tutmak istedi. Kız onu itip Gringoire’ın yenine asıldıysa da, keçiyle meşgul olan şair de onu neredeyse itti. O zaman kız kendi başına sandaldan kıyıya atladı. Kafası o kadar karışıktı ki, ne yaptığını, nereye gittiğini bilmiyordu. Böylece bir süre, akan suya bakarak, şaşkın halde kaldı. Az çok kendine geldiği zaman, iskelede yabancıyla yalnız olduğunu gördü. Gringoire karaya çıkış anındaki karışıklıktan yararlanarak keçiyle birlikte sıvışmış, Grenier-sur-l’eau Sokağı’nın evleri arasında kaybolmuştu.</p>
		<p>Zavallı çingene kızı, bu adamla yalnız kaldığını görünce ürperdi. Konuşmak, bağırmak, Gringoire’ı çağırmak istedi; ama ağzında dili kımıldamadı, dudaklarından hiçbir ses çıkmadı. Birdenbire meçhul adamın elini kendi elinin üzerinde hissetti. Soğuk ve kuvvetli bir eldi bu. Kızın dişleri takırdadı; benzi, yüzünü aydınlatan ay ışığından daha da soluk bir renk aldı. Adam hiçbir şey söylemedi, kızı elinden tutarak hızlı hızlı Grève Meydanı’na çıkan yokuşu tırmanmaya başladı. Kız o anda, kaderin karşı konulmaz bir güç olduğunu belli belirsiz hissetti. Artık direnci kalmamıştı, adamın yürüyüşüne ayak uydurmak için koşarak çekilip götürülmesine izin verdi. O noktada rıhtım yukarı doğru tırmanmaktaydı; ama ona sanki yokuş aşağı iniyormuş gibi geliyordu.</p>
		<p>Çevresine bakındı. Gelip geçen bir kişi bile yoktu. Rıhtım tamamen ıssızdı. Sadece kargaşanın devam ettiği, göğe bir kızıllığın yükseldiği Cité’de insanların koşuştuklarını hissediyor, gürültülerini duyuyordu; yalnızca Seine’in bir koluyla ayrılmış olduğu adadan, ölüm çığlıklarına karışmış olarak kendi adı da kulağına çalınıyordu. Paris’in kalan kısmı, etrafında büyük karanlık kütleler halinde yayılıyordu.</p>
		<p>Bu sırada meçhul adam hâlâ aynı sessizlik ve aynı hızlı yürüyüşle onu sürüklüyordu. Kızcağız hafızasında, yürüdüğü yerlere ilişkin hiçbir ipucu bulamıyordu. Aydınlanmış bir pencerenin önünden geçerken biraz kuvvetini topladı, aniden dikildi ve bağırdı:</p>
		<p>“İmdat!”</p>
		<p>Evin sahibi olan şehirli, pencereyi açtı, gece gömleği ve kandiliyle gözüktü, rıhtıma aval aval baktı, kızın duyamadığı birkaç söz söyledi ve penceresini kapadı. Bu, sönen son umut ışığı oldu.</p>
		<p>Siyahlı adam tek söz söylemedi; kızın elini sıkıca tutuyordu, şimdi daha hızlı yürümeye başladı. Kız direnmekten vazgeçti, gücü kırılmış durumda onu izledi.</p>
		<p>Zaman zaman biraz kuvvet topluyor, bozuk kaldırımda tökezlediği ve koşarken soluk soluğa kaldığı için kesik kesik çıkan sesiyle soruyordu:</p>
		<p>“Kimsiniz? Siz kimsiniz?”</p>
		<p>Adam yanıt vermiyordu.</p>
		<p>Böylece, hep rıhtım boyunca yürüyerek oldukça geniş bir meydana geldiler. Biraz ay ışığı vardı. Burası Grève Meydanı’ydı. Ortasında dikili duran, haça benzer siyah bir şey seçiliyordu. Bu darağacıydı. Kız bütün bunları tanıdı ve nerede bulunduğunu anladı.</p>
		<p>Adam durdu, kıza doğru döndü ve kukuletasını kaldırdı. Kız, taş kesilmiş bir halde kekeledi:</p>
		<p>“Aman Tanrım! Yine o, biliyordum!”</p>
		<p>Bu, o rahipti; ay ışığının etkisiyle kendi kendisinin hayaleti gibi görünüyordu. Galiba bu ışıkta nesnelerin yalnızca hayaletleri görülebiliyor.</p>
		<p>“Dinle,” dedi ve kız çoktan beri duymadığı bu sesin tınısıyla ürperdi. Adam devam etti. Sözlerini, derin iç sarsıntılarını ele veren kısa ve soluk soluğa duraklamalarla, kesik kesik telaffuz ediyordu. “Dinle. İşte buradayız ve sana diyeceklerim var. Burası Grève Meydanı. Gidilebilecek en uç nokta. Kader bizi birbirimize teslim ediyor. Ben senin canının, sen de benim ruhumun akıbetine karar vereceğiz. İşte bir yer ve bir gece ki, ötesi hakkında hiçbir şey görünmüyor. Öyleyse beni dinle. Sana anlatacağım... Bir kere sakın bana Phœbus’ünden bahsetme.” (Bunu söylerken yerinde duramayan biri gibi, kızı da sürükleyerek, sağa sola gidip geliyordu.) “Bana ondan bahsetme. Anlıyor musun? O adı anarsan ne yapacağımı bilemem; ama davranışım kesinlikle korkunç olur.”</p>
		<p>Bunları söyleyince ağırlık merkezini bulmuş bir cisim gibi yeniden hareketsiz durdu. Fakat sözlerindeki telaş ve heyecan azalmamıştı. Sesi de gittikçe alçalıyordu.</p>
		<p>“Böyle başını çevirme. Dinle beni. Bu ciddi bir iş. Önce ne olduğunu anlatayım. Yemin ederim, bunlara kimse gülemeyecek. Ne diyordum? Hatırlatsana!.. Ha! Seni darağacına gönderecek olan bir parlamento kararnamesi var. Az önce seni ellerinden aldım. Ama işte hâlâ peşindeler. Bak.”</p>
		<p>Kolunu Cité’ye doğru uzattı. Gerçekten de orada aramaların sürdürüldüğü anlaşılıyordu. Uğultular yaklaşıyordu. Grève’in karşısındaki asayiş amirinin evi gürültü ve ışık içindeydi; karşı rıhtımda askerlerin ellerinde meşalelerle, “Çingene! Çingene nerde? Ölüm! Ölüm!” diye bağırarak koşuştukları görülüyordu.</p>
		<p>“Görüyorsun ki senin peşindeler, yalan söylemiyorum. Ben seni seviyorum. Ağzını açma, nefret ettiğini söyleyeceksen hiçbir şey deme, daha iyi. Artık bunları dinlememeye kararlıyım. Az önce seni kurtardım. Bırak sözümü bitireyim. Seni kesin olarak da kurtarabilirim. Her şeyi hazırladım. İstemek sana kalmış. Nasıl istersen öyle yaparım.”</p>
		<p>Aniden durdu.</p>
		<p>“Hayır, söylenmesi gereken bu değil.”</p>
		<p>Koşarak ve elini bırakmadığı kızı da koşturarak dosdoğru darağacına gitti, parmağıyla darağacını göstererek soğuk bir sesle konuştu:</p>
		<p>“İkimizin arasında seçimini yap!”</p>
		<p>Esmeralda, adamın elinden kurtuldu ve darağacının dibine çökerek bu uğursuz desteğe sarıldı. Sonra güzel başını kısmen çevirerek omzunun üstünden Rahip’e baktı. Çarmıhın dibindeki Kutlu Bakire’ye benziyordu. Rahip, parmağını hâlâ darağacına doğru uzatmış, bir heykel gibi duruşunu koruyarak olduğu yerde hareketsiz kalmıştı.</p>
		<p>Nihayet çingene kızı konuştu:</p>
		<p>“Bu bana sizden çok daha az dehşet ve tiksinti veriyor.”</p>
		<p>O zaman adam yavaş yavaş kolunu indirdi ve mahvolmuş bir ifadeyle yere baktı ve mırıldandı:</p>
		<p>“Şu taşlar konuşabilseydi, ‘İşte gerçekten zavallı bir adam’ derlerdi mutlaka...”</p>
		<p>Tekrar konuşmaya başladı. Darağacının önüne diz çökmüş ve uzun saçlarının arasında kaybolmuş genç kız hiçbir şekilde karışmıyor, sözünü kesmiyordu. Rahip şimdi, yüz hatlarındaki kibirli sertlikle acı bir biçimde tezat teşkil eden yakarıcı ve yumuşak bir tonda konuşuyordu.</p>
		<p>“Evet, ben sizi seviyorum. Ne yazık ki bu böyle. Acaba yüreğimi dağlayan bu ateşten hiçbir şey dışa yansımıyor mu? Heyhat! Gece gündüz, evet, gece gündüz dağlıyor beni bu ateş. Azıcık bir merhamete bile layık değil mi bu? Gecemi gündüzümü dolduran bir aşk, dedim ya, tam bir işkence. Ahh! Ne kadar acı çekiyorum bilsen, zavallı yavrum! İnanın, merhamete layık bir şey bu. Görüyorsunuz ki sizinle yumuşak konuşuyorum. Artık bana bu kadar dehşet ve nefretle bakmamanızı isterdim. Hem bir erkek, bir kadını seviyorsa bu onun suçu değildir! Acı bana Tanrım! Nasıl olur! Beni hiç bağışlamayacak mısınız? Ebediyen nefret mi edeceksiniz? Demek ki her şey bitti, öyle mi? Biliyor musunuz, beni kötü yapan, kendimden bile iğrendiren de işte bu! Bana bakmıyorsunuz bile! Ben böyle ikimizin ölümünün sınırında, ayakta ve titreyerek konuşurken belki de siz başka şeyler düşünüyorsunuz! Sakın ha bana o subaydan bahsetmeyin! Sizi sevdiğimi söylemek için dizlerinize kapanacak olsam; ayaklarınızı değil, çünkü istemezdiniz, ayaklarınızın altındaki toprağı öpecek olsam; çocuk gibi hıçkıra hıçkıra ağlasam; bağrımdan sözler değil kalbimi, ciğerimi söküp çıkarsam bile bunların hepsi boşuna olurdu, öyle mi? Oysa ruhunuzda şefkat ve merhametten başka bir şey yok, yüzünüzden nezaket ve letafet fışkırıyor, tüm kişiliğinizle iyi kalpli, merhametli ve tatlı bir meleksiniz. Ama heyhat! Sadece bana karşı kötüsünüz. Ahh! Ne kötü bir kader!”</p>
		<p>Yüzünü elleriyle sakladı. Genç kız ilk kez adamın ağladığını duydu. Böyle ayakta ve hıçkırıklarla sarsılırken, diz çökmüş halinden daha sefil, daha yalvarıcı görünüyordu. Bir süre böyle ağladı.</p>
		<p>“Ne yapalım,” diye devam etti ilk gözyaşları dinince, “diyecek söz bulamıyorum. Oysa size ne diyeceğimi uzun uzun düşünmüştüm. Şimdiyse asıl belirleyici anda, tir tir titriyor, ürperiyor, beceremiyorum; ilahî bir şeyin bizi sarmaladığını hissediyor ve kekeliyorum. Ohh! Bana, kendinize acımazsanız şuraya kaldırıma yığılıvereceğim. İkimizi de böyle mahkûm etmeyin. Sizi ne kadar sevdiğimi bilseydiniz! Kalbimin nasıl bir kalp olduğunu!.. Ohh! Bunun tüm erdemlerden nasıl bir kaçış, nasıl bir umutsuzlukla kendi kendimi terk ediş olduğunu! Âlimim ama ilmi ayaklar altına alıyorum; asilzadeyim ama adımı lekeliyorum; rahibim ama dua kitabını şehvet yastığı yapıyor, Tanrımın yüzüne tükürüyorum! Bütün bunları senin için yapıyorum, büyücü! Senin cehennemine layık olmak için! Ama sen bu cehennemliği istemiyorsun! Ohh! Sana her şeyi söylemeliyim, daha fazlasını, daha dehşetli bir şeyi, evet, daha dehşetli!..”</p>
		<p>Bu son sözleri telaffuz ederken adeta akli dengesini yitirmiş göründü. Bir an sustu, sonra güçlü bir sesle ve kendi kendine söylüyormuş gibi tekrar konuştu:</p>
		<p>“Kabil, kardeşine ne yaptın?”</p>
		<p>Yine bir sessizliğin ardından devam etti:</p>
		<p>“Ona ne mi yaptım, Rabbim? Onu yanıma aldım, yetiştirdim, besledim, sevdim, neredeyse taptım ve onu öldürdüm. Evet Rabbim, az önce gözümün önünde, senin evinin taşlarına vura vura başını ezdiler ve bu benim yüzümden oldu, şu kadın yüzünden, onun yüzünden...”</p>
		<p>Gözleri deli deli bakıyor, sesi gittikçe hafifliyordu; uzunca aralıklarla, son çınlayışı uzayan bir çan gibi, mekanik bir şekilde birkaç kez tekrarladı:</p>
		<p>“Onun yüzünden... Onun yüzünden...”</p>
		<p>Sonra, dudakları kımıldamakta olduğu halde ağzından ses çıkmaz oldu. Birdenbire çöken bir yapı gibi olduğu yere yığıldı ve başı dizlerinin arasında, hareketsiz kaldı.</p>
		<p>Ayağını onun altından çekmeye çalışan genç kızın bir dokunuşuyla kendine geldi. Ellerini ağır ağır, çökmüş yanaklarından geçirdi ve ıslanan ellerine şaşkınlıkla baktı.</p>
		<p>“Ne?” diye mırıldandı, “ağladım mı yoksa?”</p>
		<p>Ve birden tarifsiz bir kaygıyla çingeneye döndü:</p>
		<p>“Heyhat! Duygusuzca benim ağlayışımı seyrettiniz, değil mi? Yavrum, biliyor musun ki bu gözyaşları aslında lavdır? Demek ki doğruymuş! Nefret edilenin hiçbir şeyine acınmazmış. Öldüğümü görsen bile gülersin, değil mi? Ama ben senin öldüğünü görmek istemem! Bir söz! Bir tek affediş sözü! Beni sevdiğini söylemene lüzum yok, sadece ‘İsterdim’ de kâfi, seni kurtarayım. Yoksa... Ahh! Vakit geçiyor, kutsal her şey adına sana yalvarırım, o da seni isteyen şu darağacı gibi tekrar taş olmamı bekleme benden! İkimizin de kaderini elimde tuttuğumu, çılgın biri olduğumu –Bu korkunç bir şey!– birdenbire her şeyi elimden bırakabileceğimi, altımızda ise dipsiz bir uçurum bulunduğunu düşün! Orada, zavallı yaratık, benim düşüşüm ebediyete kadar senin düşüşünü izleyecektir! Bir iyilik sözcüğü! Bir kelime söyle! Sadece bir kelime!”</p>
		<p>Kız cevap vermek için ağzını açtı. Rahip, onun dudaklarından dökülecek belki de duygulu sözü duymak için tapınırcasına kızın önünde diz çöktü hemen. Esmeralda konuştu:</p>
		<p>“Siz bir katilsiniz!”</p>
		<p>Rahip deli gibi kızı kollarına aldı ve tüyler ürpertici bir şekilde gülmeye başladı.</p>
		<p>“Pekâlâ, evet, katilim!” dedi ve sana sahip olacağım. “Mademki beni köle olarak istemiyorsun, efendi olarak alacaksın. Seni alacağım. Gizli bir yerim var, orada seni terbiye edeceğim. Beni izleyeceksin, beni izlemen gerek, yoksa seni ele veririm! Ya öleceksin güzelim ya da benim olacaksın! Rahibin olacaksın! Dininden dönmüş birinin olacaksın! Bir katile ait olacaksın! Hemen bu gece, anlıyor musun? Hadi, ne duruyorsun, sevinsene! Öp beni, çılgın! Ya mezar ya da benim yatağım!”</p>
		<p>Gözleri kirli arzu ve kuduz öfkeden kıvılcımlar saçıyor, şehvetli dudakları genç kızın boynunu kızartıyordu. Kız onun kollarında çırpınıyor, o ise köpürmüş ağzıyla öpüyor, öpüyordu.</p>
		<p>“Isırma beni, canavar!” diye bağırdı kız. “Ahh, iğrenç, kokmuş keşiş! Bırak beni! O pis kır saçlarını yolarım senin, tutam tutam suratına fırlatırım!”</p>
		<p>Rahip kızardı, sarardı, sonra kızı bıraktı ve karamsar bir tavırla ona baktı. Kız galip geldiğini sanarak devam etti:</p>
		<p>“Sana şunu diyorum: Ben Phœbus’üme aidim, Phœbus’ümü seviyorum ve yakışıklı olan Phœbus’tür! Sen Rahip, yaşlısın, çirkinsin! Defol git!”</p>
		<p>Rahip, kızgın demirle dağlanmış gibi canhıraş bir çığlık kopardı.</p>
		<p>“Öl öyleyse!” dedi dişlerini gıcırdatarak. Esmeralda onun korkunç bakışını gördü ve kaçmak istedi. Adam onu tekrar yakaladı, sarstı, yere fırlattı ve güzel ellerinden tutup sürükleyerek hızla Roland Kulesi’nin köşesine doğru yürüdü.</p>
		<p>Oraya varınca kıza döndü:</p>
		<p>“Son defa soruyorum, benim olmak istiyor musun?”</p>
		<p>Kız sertçe cevap verdi:</p>
		<p>“Hayır.”</p>
		<p>O zaman Rahip yüksek sesle haykırdı:</p>
		<p>“Gudule! Gudule! İşte çingene! Öcünü al!”</p>
		<p>Genç kız aniden dirseğinden yakalandığını hissetti ve baktı. Duvardaki küçük pencereden çıkan bir deri bir kemik bir koldu bu; ama kendisini demir bir pençe gibi sımsıkı tutuyordu.</p>
		<p>“Sıkı tut!” dedi Rahip. “Bu, kaçan çingene kızı. Sakın bırakma. Ben çavuşları çağırmaya gidiyorum. Asıldığını göreceksin.”</p>
		<p>Bu acımasız sözlere gırtlaktan gelen bir kahkaha karşılık verdi duvarın gerisinden. “Hah, hah ha!” Kız, Rahip’in Notre-Dame Köprüsü’ne doğru koşarak uzaklaştığını gördü. O taraftan bir süvari birliğinin nal sesleri geliyordu.</p>
		<p>Genç kız, kötü kalpli münzevi kadını hatırlamıştı. Dehşetten soluk soluğa, elinden kurtulmaya çalıştı. Kıvrandı, can havliye ve umutsuzca birkaç hamle yaptı; ama kadın kendisini olağanüstü bir kuvvetle tutuyordu. Zayıf ve kemikli parmakları kolunun çevresinde kasılıp etini morartıyor, parmak uçları birbirine değiyordu. Bu el sanki koluna perçinlenmişti. Zincirden, demir halkadan öte, bir duvardan çıkmış canlı ve akıllı bir kerpetendi bu.</p>
		<p>Esmeralda bitkin düşerek duvara yaslandı ve o zaman ölüm korkusu benliğini sardı. Hayatın güzelliğini, gençliği, gökyüzünün maviliğini, doğanın görüntülerini, aşkı, Phœbus’ü, kaçan her şeyi ve yaklaşan her şeyi, kendisini ele veren Rahip’i, yolda olan celladı, hemen oracıktaki darağacını düşündü. O zaman dehşetin, iliklerine işlediğini hissetti ve münzevi kadının uğursuz kahkahasını işitti.</p>
		<p>“Ha! Ha! Ha!” diyordu, “Asılacaksın!”</p>
		<p>Can çekişircesine pencereye döndü ve parmaklıkların arasından çuval giyen kadının yırtıcı hayvan suratını gördü.</p>
		<p>“Ben size ne yaptım?” diye sordu canı çekilmiş gibi.</p>
		<p>Kadın cevap vermedi; kızgın ve alaycı, şarkı söyler gibi bir tonlamayla mırıldanmaya başladı:</p>
		<p>“Mısırlı kız! Mısırlı kız! Mısırlı kız!”</p>
		<p>Zavallı Esmeralda, karşısındakinin bir insan olmadığını anlayınca, başı önüne düştü, yüzü saçlarının altında kayboldu.</p>
		<p>Münzevi kadın, çingenenin sorusu zihnine ancak bu kadar zaman sonra ulaşmış gibi, birdenbire haykırdı:</p>
		<p>“Bana ne mi yaptın? Bunu mu soruyorsun? Ahh, bana yaptığın şey, çingene! Peki öyleyse dinle. Benim bir çocuğum vardı! Anlıyor musun? Bir çocuğum vardı! Bir çocuğum, diyorum! Küçük şirin bir kız! Ahh Agnès’im!” dedi kendini kaybetmiş bir halde ve karanlıkta bir şeyi öperek. “Ne oldu biliyor musun Mısırlı kız? Çocuğumu aldılar, çocuğumu benden çaldılar, çocuğumu yediler. Bana işte bunu yaptın.”</p>
		<p>Genç kız masaldaki kuzu gibi cevap verdi:</p>
		<p>“Yazık! Ama o zaman belki ben doğmamıştım bile.</p>
		<p>“Yoo, doğmuştun!” dedi münzevi kadın, “doğmuş olmalıydın. Sen de onlardandın. Yaşasaydı senin yaşında olacaktı! İşte böyle! On beş yıldır buradayım, on beş yıldır acı çekiyorum, on beş yıldır kafamı dört duvara vuruyorum. Onu benden çalanlar çingeneler, diyorum sana, anlıyor musun? Ve onu çıtır çıtır yiyenler... Kalbin var mı senin? Düşün ki bu bir çocuk; oynayan, meme emen, uyuyan bir çocuk! Bir masum! İşte onu benden çaldılar ve öldürdüler! Ulu Tanrı iyi biliyor! Bugün sıra bende, bu kez ben çingene yiyeceğim. Ahh, şu demirler olmasaydı dişlerimi sana nasıl geçirirdim biliyor musun! Başım fazla büyük, aralarından geçmiyor. Zavallı yavrucak! Uyurken! Onu alırlarken uyanmış olsa bile çığlığı boşuna olurdu, ben orada değildim ki!.. Ahh, çingene anneler, çocuğumu yediniz! Gelin kendi çocuğunuzun halini görün!”</p>
		<p>Bunun üzerine gülmeye ya da diş gıcırdatmaya koyuldu, zira bu çılgın yüzde bu iki şey birbirine çok benziyordu. Şafak sökmeye başlıyordu. Külrengi bir yansıma bu sahneyi belli belirsiz aydınlatıyor, meydanda darağacı gittikçe görünür hale geliyordu. Zavallı mahkûm, öbür taraftan, Notre-Dame Köprüsü yönünden, süvarilerin gürültüsünün yaklaştığını duyar gibi oluyordu.</p>
		<p>“Hanımefendi!” diye haykırdı, saçı başı dağınık, kendini kaybetmiş, korkudan çıldırmış gibi, ellerini kavuşturup iki dizinin üstüne çökerek, “Hanımefendi, acıyın bana! Geliyorlar. Ben size hiçbir şey yapmadım. Gözünüzün önünde böyle korkunç bir şekilde ölümümü görmek mi istiyorsunuz? Kalbinizde merhamet vardır, buna eminim. Böyle ölmek çok korkunç. Bırakın kaçayım. Salıverin beni! Lütfen! Böyle ölmek istemiyorum!”</p>
		<p>“Bana çocuğumu geri ver!” dedi münzevi kadın.</p>
		<p>“Lütfen! Lütfen!”</p>
		<p>“Çocuğumu geri ver!”</p>
		<p>“Bırakın beni, Tanrı aşkına!”</p>
		<p>“Çocuğumu geri ver!”</p>
		<p>Genç kız bir kez daha, bitkin, yıkılmış, gözleri mezardaki ölününki gibi camlaşmış vaziyette yere çöktü.</p>
		<p>“Heyhat!” diye kekeledi, “siz çocuğunuzu arıyorsunuz, bense anamı babamı.”</p>
		<p>“Küçük Agnès’çiğimi bana geri ver!” diye devam etti Gudule. “Nerede olduğunu bilmiyor musun? Öyleyse öl! Bak sana anlatayım. Ben bir hayat kadınıydım, bir çocuğum vardı, çocuğumu benden çaldılar. Bunlar çingenelerdi. Görüyorsun ki ölmen lazım. Senin çingene annen, seni istemeye gelince ona şöyle diyeceğim: ‘Ey anne, şu darağacına bak! Ya da bana çocuğumu geri ver.’ Nerede olduğunu biliyor musun küçük kızımın? Dur bak sana göstereyim. İşte patiği, bana kalan biricik şeyi. Öbür tekinin nerede olduğunu biliyor musun? Biliyorsan söyle bana, dünyanın öbür ucunda bile olsa dizlerimin üstünde sürünerek aramaya giderim.”</p>
		<p>Böyle konuşurken pencereden dışarı uzattığı öbür eliyle kıza küçük işlemeli patiği gösteriyordu. Ortalık artık, patiğin biçimi ve renkleri seçilecek kadar aydınlanmıştı.</p>
		<p>“Gösterin bakayım şu patiği,” dedi genç kız zangır zangır titreyerek. “Tanrım, Tanrım!” Bir yandan da serbest eliyle boynunda taşıdığı yeşil boncuklarla süslü küçük keseyi açmaya çalışıyordu.</p>
		<p>“Aç, aç!” diye homurdanıyordu Gudule, “Aç o şeytan muskanı!” Birdenbire sustu, bütün vücuduyla sarsıldı, ciğerlerinin ta dibinden gelen bir sesle korkunç bir çığlık kopardı:</p>
		<p>“Kızım!”</p>
		<p>Çingene keseden ötekinin tıpatıp aynı bir patik çıkarmıştı. Bu patiğe iliştirilmiş küçük bir parşömen parçacığında şu tılsım yazılıydı:</p>

		<div class="poem html5_section">
			<span>Bulduğunda bunun benzerini</span>
			<span>Annen sana uzatacak kollarını.</span>
		</div>

		<p>Münzevi kadın, şimşek hızıyla iki patiği karşılaştırmış, parşömendeki yazıyı okumuş, sevinçten ışıyan yüzünü pencerenin parmaklığına yapıştırmış, bağırıyordu:</p>
		<p>“Kızım! Kızım!”</p>
		<p>“Anneciğim!” diye bağırdı çingene kızı da.</p>
		<p>Burada, durumu tasvir etmekten vazgeçiyoruz.</p>
		<p>Aralarında duvar ve demirler vardı.</p>
		<p>“Ahh, şu duvar!” diye bağırıyordu kadın. “Ahh, onu görmek ama kucaklayıp öpememek! Elin! Elini ver bana!”</p>
		<p>Genç kız kolunu parmaklığın arasından içeri uzattı, kadın bu elin üzerine atılarak dudaklarını yapıştırdı ve bu öpücükte kendini kaybetmiş gibi, öylece kaldı; tek hayat belirtisi ara sıra kalçalarını sarsan bir hıçkırıktı. Bu sırada, karanlıkta, sessizce, bir gece yağmuru gibi, seller gibi gözyaşı döküyordu. Zavallı ana bu tapılası elin üzerine, on beş yıldan beri bütün acılarının damla damla süzülüp biriktiği, içindeki derin ve kara gözyaşı kuyusunu seller halinde boşaltıyordu.</p>
		<p>Birdenbire kalktı, uzun kır saçlarını eliyle alnının üstünden iki yana çekti, ve hiçbir şey söylemeden, iki eliyle pencere demirlerine yapışarak bir dişi aslanınkinden daha azgın bir öfkeyle çubukları yerinden oynatmaya çalıştı. Demirler dayandı. O zaman, hücrenin bir köşesinden yastık olarak kullandığı iri bir kaldırım taşını alarak öylesine şiddetle demirlere fırlattı ki, çubuklardan biri kıvılcımlar saçarak kırıldı. İkinci vuruşta, pencereyi koruyan eski demir haç bütünüyle parçalandı. O zaman parmaklığın paslı kırık parçalarını iki eliyle büküp aralayarak işi tamamladı. Bir kadının ellerinin insanüstü bir güce sahip olduğu anlar da vardır.</p>
		<p>Geçit açılınca –bu iş bir dakika bile sürmemişti– kızı belinden kavradığı gibi çekip hücreye aldı.</p>
		<p>“Gel de seni uçurumdan çıkarayım!” diye mırıldanıyordu.</p>
		<p>Kızı hücreye girince onu yavaşça yere bıraktı, sonra tekrar kucakladı ve sanki hâlâ küçük Agnès’çiğiymiş gibi kollarında taşıyarak sevinçli, sarhoş, çılgın vaziyette, bağırarak, şarkı söyleyerek, kızını öperek, onunla konuşarak, kahkaha atarak, gözyaşlarına boğularak, bunların hepsini aynı anda ve büyük bir coşkuyla yaparak, daracık odada gidip gelmeye başladı.</p>
		<p>“Kızım! Kızım!” diyordu. “Kızımı buldum, işte burada. Merhametli Tanrı onu bana geri verdi. Hey, siz! Hepiniz gelin! Orada kimse var mı, gelsin kızımın yanımda olduğunu görsün? Aman Yarabbi, ne kadar da güzel! Ulu Tanrım, beni on beş yıl beklettin; ama onu bana böylesine güzel olarak geri vermek içinmiş. Demek ki çingeneler onu yememiş! Kim demişti bunu? Küçük kızım, yavrucuğum benim! Öp beni. Ahh, o iyi kalpli çingeneler! Çingeneleri seviyorum. Bu gerçekten sensin. Tevekkeli her geçişinde kalbim hopluyordu! Bense bunu nefret sanıyordum. Bağışla beni, Agnès’im, bağışla beni. Beni çok kötü kalpli buluyordun, değil mi? Ama ben seni seviyorum. Boynundaki o tılsımcığın, hâlâ üstünde mi? Bir bakalım. Evet, hâlâ orada. Ohh! Ne kadar güzelsin! Sana o güzel gözleri ben verdim küçükhanım. Hadi öp beni. Seni seviyorum. Başka annelerin çocuk sahibi olması benim için fark etmez, artık onlar umurumda değil. İsterlerse gelsinler. İşte benimki. İşte boynu, gözleri, saçları, eli. Bana bu kadar güzelini bulun bulabilirseniz. Ohh, size garanti veririm, bu kızın bir sürü sevdalısı olacak! On beş yıl ağladım. Bütün güzelliğim çekip gitti ama dönüp ona gelmiş. Hadi, öp beni!”</p>
		<p>Kızına, bütün güzelliği vurgu ve edasında olan bir sürü böyle saçma sapan şeyler söylüyor, zavallıyı utandıracak kadar giysilerini kurcalıyor, eliyle ipek saçlarını tarazlıyor, ayağını, dizini, alnını gözlerini öpüyor, kızın her şeyiyle adeta kendinden geçiyordu. Genç kız engel olmaya çalışmıyor, aralıklarla, alçak sesle ve olağanüstü bir tatlılıkla mırıldanıyordu:</p>
		<p>“Anneciğim!”</p>
		<p>Kadın sözlerine ikide bir öpücüklerle ara vererek devam ediyordu:</p>
		<p>“Bak kızım, görüyorsun ya, bundan sonra seni çok seveceğim. Buradan gideceğiz ve çok mutlu olacağız. Memlekette, Reims’te, ailemden kalma küçük bir yer var. Biliyorsun değil mi, Reims? Yoo, hayır, bilmiyorsun, o zaman çok küçüktün. Dört aylıkken ne kadar güzel olduğunu bilseydin! Yedi fersah ötedeki Epernay’den merak edip görmeye geldikleri minicik ayakların vardı. Bir tarlamız ve bir evimiz olacak. Seni kendi yatağımda yatıracağım. Tanrım! Tanrım! Kim inanırdı kızıma kavuşacağıma?”</p>
		<p>“Oh, anneciğim!” dedi, heyecanı arasında nihayet konuşacak kadar kuvvet bulan genç kız, “Çingene kadın bana demişti zaten. Bizimkilerden geçen yıl ölen iyi kalpli bir kadın vardı, bana sütanne gibi bakardı. Bu keseciği de boynuma o asmıştı. Bana hep şöyle diyordu: ‘Yavrum, bu takıyı iyi sakla. O bir hazinedir. Sana anneni bulduracak. Anneni boynunda taşıyorsun.’ O çingene olacakları önceden söylemişti.”</p>
		<p>Çuval giyen kadın kızını tekrar bağrına bastı.</p>
		<p>“Gel seni öpeyim! Ne kadar kibarca söylüyorsun! Memlekete dönünce küçük patikleri, kilisede bir Çocuk İsa’ya giydiririz. Bunu merhametli Kutlu Meryem’e borçluyuz. Tanrım! Ne kadar da güzel bir sesin var! Demin bana bir şey söylerken kulağıma müzik gibi geliyordu. Ahh! Yarabbi, ulu Tanrım! Çocuğuma kavuştum! Ama bütün bu hikâye inanılır şey mi? İnsan hiçbir şeyden ölmüyor demek, ben sevinçten ölmediğime göre!”</p>
		<p>Sonra tekrar el çırpmaya, gülmeye ve bağırmaya başladı:</p>
		<p>“Artık mutlu olacağız!”</p>
		<p>Tam o anda oda, silah şakırtıları ve Notre-Dame Köprüsü yönünden gelerek rıhtım boyunca gittikçe yaklaşan atların nal sesleriyle çınladı. Kız büyük bir korkuyla çuval giyen kadının kollarına atıldı.</p>
		<p>“Kurtar beni! Kurtar beni anneciğim! İşte geliyorlar!”</p>
		<p>Kadın sarardı.</p>
		<p>“Hey Tanrım! Ne diyorsun sen? Unutmuştum! Birileri peşindeydi! Ne yaptın ki?..”</p>
		<p>“Bilmiyorum,” dedi zavallı çocuk, “ama ölüme mahkûm edildim.”</p>
		<p>“Ölüme ha!” dedi Gudule, yıldırım çarpmış gibi sendeleyerek. “Ölüme ha!” diye tekrarladı ağır ağır, gözlerini kızına dikerek.</p>
		<p>“Evet anneciğim,” dedi aklı başından gitmiş genç kız, “beni öldürmek istiyorlar. İşte beni almaya geliyorlar. Şu darağacı benim için! Kurtar beni! Kurtar beni! Geliyorlar! Kurtar beni!”</p>
		<p>Münzevi kadın birkaç saniye taş kesilmiş gibi haraketsiz kaldı, sonra inanmamış gibi başını salladı ve aniden bir kahkaha kopardı; ama bu geri gelmiş olan eski korkunç gülüşüydü:</p>
		<p>“Hah, hah ha! Yoo! Bu dediğin bir rüya senin!.. Şu işe bak! Onu kaybedeceğim, yokluğu on beş yıl sürecek, tekrar bulacağım, varlığı bir dakika sürecek! Ve onu benden tekrar alacaklar! Şimdi, tam büyümüş ve güzelleşmiş olduğu, benimle konuştuğu, beni sevdiği anda, gelip onu yiyecekler, hem de benim gözümün önünde, annesi olan benim gözümün önünde, öyle mi? Yoo! Böyle şeyler olamaz. Merhametli Tanrı bunlara izin veremez.”</p>
		<p>Bu sırada nal sesleri kesilir gibi oldu ve uzaktan gelen bir sesin şöyle dediği duyuldu:</p>
		<p>“Bu taraftan, Mösyö Tristan! Rahip onu Fare Deliği’nde bulacağımızı söyledi. Bunun üzerine tekrar at gürültüleri duyuldu.”</p>
		<p>Münzevi kadın umutsuz bir çığlıkla yerinden doğruldu.</p>
		<p>“Kaç, yavrum, kaç, kendini kurtar! Her şeyi hatırlıyorum. Haklısın, ölüm bu! Dehşet! Lanet! Kaç!”</p>
		<p>Başını pencereden uzattı ve hemen geri çekti.</p>
		<p>“Dur!” dedi alçak, sert ve kasvetli bir sesle, yarı ölü halindeki kızın elini çırpınışla sıkarak. “Dur! Soluk alma! Her yerde asker var. Çıkamazsın, ortalık fazla aydınlık.”</p>
		<p>Gözleri kuruydu, alev alev yanıyordu. Bir an hiçbir şey söylemeden öylece durdu. Ancak geniş adımlarla hücreyi arşınlıyor, zaman zaman durup kır saçlarından bir tutam yoluyor, sonra dişlerinin arasına alıp parçalıyordu. Birdenbire şöyle dedi:</p>
		<p>“Yaklaşıyorlar. Onlarla konuşacağım. Şu köşeye saklan, seni göremezler. Onlara kaçtığını söylerim, seni bıraktığımı söylerim, yeminle!”</p>
		<p>Hâlâ kucağında taşıdığı kızını hücrenin dışarıdan görülemeyen bir köşesine koydu. Onu oturttu, ne eli ne ayağı karanlık bölgenin dışına çıkmayacak şekilde yerleştirdi, siyah saçlarını çözüp beyaz gömleğini gizlemek için üstüne yaydı, önüne biricik mobilyaları testisiyle kaldırım taşını koydu; bunların onu saklayacağını düşünüyordu. Bu iş bitince daha sakinleşmiş olarak diz çöküp dua etti. Yeni sökmüş olan şafak henüz Fare Deliği’nin birçok yerini aydınlatamıyor, köşeler karanlıkta kalıyordu.</p>
		<p>O anda Rahip’in sesi, o cehennemden gelen ses, bağırarak hücrenin çok yakınından geçti: “Bu taraftan, Yüzbaşı Phœbus de Châteaupers!”</p>
		<p>Bu sesi, bu adı işiten, köşesine büzülmüş Esmeralda bir hareket yaptı.</p>
		<p>“Kıpırdama!” dedi Gudule.</p>
		<p>Sözünü yeni bitiriyordu ki, insan, kılıç ve at gürültülerinin yarattığı kargaşalık hücrenin çevresinde sona erdi. Anne hemen yerinden kalkarak, görüşü kapamak üzere penceresinin önünde yer aldı. Yaya ve atlı olmak üzere kalabalık bir silahlı adam grubunun Grève Meydanı boyunca dizilmiş olduğunu gördü. Birliğe kumanda eden kişi atından indi ve ona doğru geldi.</p>
		<p>“Kocakarı,” dedi çirkin suratlı bu adam, “asmak için bir cadıyı arıyoruz; senin yanında olduğunu söylediler.”</p>
		<p>Zavallı ana becerebildiği en kayıtsız ifadeyi takınarak cevap verdi:</p>
		<p>“Ne demek istediğinizi pek anlayamadım.”</p>
		<p>Öbürü söylendi:</p>
		<p>“Kahretsin! Ne zırvalıyordu öyleyse o ödlek Başdiyakoz bozuntusu? Nerde şimdi o?”</p>
		<p>“Monsenyör,” dedi bir asker, “ortadan kaybolmuş.”</p>
		<p>“Bana bak ihtiyar kaçık,” dedi kumandan, “bana yalan söyleme. Sana bir cadı teslim edilmiş, tutasın diye. Onu ne yaptın?”</p>
		<p>Kadın kuşku uyandırmamak için her şeyi inkâr etmeyi doğru bulmadı, dargın ama içten bir tavırla cevap verdi:</p>
		<p>“Az önce elime tutuşturulan uzun boylu genç kızdan bahsediyorsanız, şunu söyleyebilirim: Elimi ısırdı, ben de koyverdim gitti. Bu kadar. Şimdi beni rahat bırakın.”</p>
		<p>Kumandan düş kırıklığına uğramış gibi yüzünü buruşturdu.</p>
		<p>“Bana yalan söylemeye kalkma, moruk hayalet,” dedi. “Bana Münzevi Tristan derler, ben kralın ahbabıyım. Münzevi Tristan, duyuyor musun?” Ve Grève Meydanı’nda göz gezdirerek ilave etti:</p>
		<p>“Buralarda bilinen bir addır bu.”</p>
		<p>Umutlanmaya başlayan Gudule de alttan almadı:</p>
		<p>“Münzevi Şeytan bile olsaydın sana diyecek başka sözüm olmazdı, ayrıca senden korkmazdım da.”</p>
		<p>“Hay Tanrı belanı versin, ne kocakarıymış bu yahu! Demek cadı kız kaçtı ha? Peki ne tarafa gitti?”</p>
		<p>Gudule umursamaz bir tavırla cevap verdi:</p>
		<p>“Sanırım Mouton Sokağı’na doğru.”</p>
		<p>Tristan başını çevirdi, birliğe tekrar yola koyulmaya hazırlanmasını işaret etti. Kadın rahat bir nefes aldı. Fakat birdenbire okçunun biri lafa karıştı:</p>
		<p>“Monsenyör, cadaloza pencere demirlerinin neden böyle kırık ve eğri büğrü olduğunu sorsanıza.”</p>
		<p>Bu soru zavallı ananın yüreğine tekrar korku saldı. Fakat yine de soğukkanlılığını kaybetmedi:</p>
		<p>“Onlar çoktan beri öyleydi,” dedi kekeleyerek.</p>
		<p>“Yok canım!” dedi okçu, “daha dün insanın dinî duygularını harekete geçiren güzel siyah bir haç vardı orada.”</p>
		<p>Tristan, kadına yan yan baktı.</p>
		<p>“Galiba kocakarının kafası karışıyor!”</p>
		<p>Talihsiz kadın, her şeyin kendi dik duruşuna bağlı olduğunu hissetti ve içinden hiç gelmediği halde, kötü kötü gülmeye başladı. Analarda böyle güçler vardır.</p>
		<p>“Hadi canım sen de!” dedi, “Bu adam sarhoş. Bir yıldan fazla oluyor, bir taş arabası geri geri gelirken pencereme çarptı ve demirleri bu hale getirdi. Hatta arabacıya bir güzel sövüp saydım!”</p>
		<p>“Doğru,” dedi bir başka okçu, “ben de oradaydım.”</p>
		<p>Her zaman, her yerde, her şeyi görmüş insanlar bulunur. Okçunun bu umulmadık tanıklığı, bu sorgulamayla bir uçurumun üstünden bıçak sırtında geçmekte olan kadını canlandırdı. Fakat umutla endişe arasında sürekli gidip gelmeye mahkûmdu zavallı.</p>
		<p>“Eğer bunu bir araba yapmış olsaydı,” dedi birinci asker, “demir çubukların uçları içeri doğru kıvrılmış olurdu, oysa şimdi dışarı doğru dönmüş.”</p>
		<p>“Hele hele!” dedi Tristan, askere, “Bir Châtelet soruşturmacısının hamuru varmış sende! Kocakarı, buna ne diyeceksin?”</p>
		<p>İyice umutsuzluğa kapılan kadıncağız, gözyaşlarına da hâkim olamayarak, acıklı bir sesle haykırdı:</p>
		<p>“Tanrım! Monsenyör, size yemin ederim ki bu demirleri bir araba kırdı. İşittiniz işte, şu adam da olayı görmüş. Hem sonra, çingenenizle bunun ne alakası var?”</p>
		<p>“Hımm!” diye homurdandı Tristan.</p>
		<p>“Baksanıza,” dedi güvenlik başmuhafızının iltifatından gururu okşanan asker, “demirler belli ki daha yeni kırılmış!”</p>
		<p>Tristan başını salladı. Kadının benzi sarardı.</p>
		<p>“Ne kadar zaman oldu demiştin, şu araba kazasından beri?”</p>
		<p>“Bir ay, belki on beş gün, ne bileyim Monsenyör. Unutttum gitti.”</p>
		<p>“Önce, bir yıldan fazla oluyor demişti,” diye dikkat çekti asker.</p>
		<p>“Durum kuşkulu,” dedi güvenlik başmuhafızı.</p>
		<p>Hâlâ pencereye yapışık duran ve bu kuşku yüzünden adamların başlarını uzatıp içeriyi kolaçan etmelerinden korkan kadıncağız haykırdı:</p>
		<p>“Monsenyör!” diye haykırdı. “Monsenyör! Size yemin ederim, bu demirleri bir araba kırdı. Cennetin kutlu melekleri üstüne yemin ederim. Eğer kıran bir araba değilse Tanrı’yı inkâr etmiş olayım, ebediyen cehennemde yanayım!”</p>
		<p>“Çok hararetli yemin ediyorsun!” dedi Tristan, araştırıcı gözlerini kadına dikerek.</p>
		<p>Zavallı kadın özgüveninin gittikçe kaybolduğunu hissediyordu. Beceriksizce davranır hale gelmişti ve söylenmesi gereken şeyleri söylemediğini dehşetle fark ediyordu.</p>
		<p>Bu sırada bir asker bağırarak geldi:</p>
		<p>“Monsenyör, cadaloz yalan söylüyor. Büyücü kız, Mouton Sokağı’na doğru kaçmamış. Sokağın zinciri bütün gece geriliymiş, zincir bekçisi de kimsenin geçtiğini görmemiş.”</p>
		<p>Yüzü gittikçe tehditkâr bir ifadeye bürünen Tristan kadına döndü:</p>
		<p>“Buna ne diyeceksin?”</p>
		<p>Kadın bu yeni aksilik karşısında pes etmemeye çalıştı:</p>
		<p>“Bilmiyorum Monsenyör, herhalde yanılmışım. Aslında nehrin karşı tarafına geçtiğini sanıyorum.”</p>
		<p>“Bu tam aksi istikamet,” dedi güvenlik başmuhafızı. “Zaten aranmakta olduğu Cité’ye geri dönmek istemesi de pek akla yakın görünmüyor. Yalan söylüyorsun kocakarı!”</p>
		<p>“Hem sonra,” diye ekledi birinci asker, “ne bu yakada ne öbür yakada kayık var.”</p>
		<p>Kadın, geri adım atmamak için direniyordu:</p>
		<p>“Yüzerek geçmiştir,” diye cevap verdi.</p>
		<p>“Kadınlar yüzer mi?” dedi asker.</p>
		<p>“Lanet olsun! Yalan söylüyorsun acuze, yalan söylüyorsun!” diye devam etti Tristan öfkeyle. “İçimden bir ses o büyücüyü bırakıp seni asmamı söylüyor. Seni on beş dakika sorguya çeksem bülbül gibi ötersin. Hadi bakalım! Bizimle geliyorsun.”</p>
		<p>Kadın hevesle bu sözlere sarıldı.</p>
		<p>“Nasıl isterseniz Monsenyör. Öyle olsun. Dediğinizi yapın. Sorgu mu dediniz? Ben razıyım. Götürün beni. Çabuk, çabuk! Hemen gidelim.”</p>
		<p>“Bu sırada kızım da kaçar,” diye düşünüyordu.</p>
		<p>“Vay canına!” dedi güvenlik başmuhafızı, “İşkence sehpasına gitmek için bu ne heves böyle! Bu delinin ne yapmaya çalıştığını hiç anlamıyorum!”</p>
		<p>Kır saçlı yaşlı bir devriye çavuşu öne çıkıp güvenlik başmuhafızına şöyle dedi:</p>
		<p>“Sahiden delidir, Monsenyör. Çingeneyi bıraktıysa bile bunu kasten yapmamıştır, çünkü çingeneleri hiç sevmez. On beş yıldır devriye gezerim, her akşam çingene karılarına bitmez tükenmez hakaretlerle lanet okuduğunu işitirim. Peşinde olduğumuz kişi de tahmin ettiğim gibi şu keçisi de olan küçük dansözse ondan özellikle nefret eder.”</p>
		<p>Gudule de kendini zorlayarak tekrarladı:</p>
		<p>“Evet, özellikle ondan.”</p>
		<p>Devriye askerlerinin topluca bunu onaylaması, yaşlı çavuşun dediklerini Tristan’a doğrulamış oldu. Kadının ağzından işe yarar bir bilgi almaktan umudunu kesen Münzevi Tristan ona sırtını döndü; kadın tarifsiz bir kaygı içinde, adamın ağır ağır atına yöneldiğini gördü.</p>
		<p>“Haydi,” diyordu dişlerinin arasından, “tekrar yola düzülelim! Aramaya devam edelim. O çingene asılmadıkça bana uyku yok.”</p>
		<p>Yine de atına binmeden evvel bir süre tereddüt etti. Gudule onun, avın inini yakınlarda hisseden ve uzaklaşmaya direnen av köpeği tavırlarıyla meydanın çevresinde dolandığını gördükçe hayatla ölüm arasında gidip geliyordu. Tristan nihayet başını iki yana salladı ve atına atladı. Gudule’ün iyice sıkışmış yüreği ferahladı; adamların gelişinden beri bakmaya cesaret edemediği kızına bir göz atarak, alçak sesle, “Kurtuldu!” dedi.</p>
		<p>Bütün bu zaman zarfında zavallı çocuk, kıpırdamadan, soluk bile almadan, karşısına dikilmiş duran ölüm düşüncesiyle, köşesinde büzülmüştü. Gudule ile Tristan arasında geçen sahneden hiçbir şey kaçırmamış, annesinin korku ve kaygılarının hepsi onda da yankısını bulmuştu. Kendisini uçurumun üstünde asılı tutan ipin ikide bir de çatırdadığını işitmiş, belki yirmi kez ipin koptuğunu görür gibi olmuştu. Şimdi nihayet soluk almaya, sağlam zemine bastığını hissetmeye başlıyordu. O sırada bir sesin güvenlik başmuhafızına şöyle dediğini işitti:</p>
		<p>“Hey, Sayın güvenlik başmuhafızım! Büyücü asmak benim gibi asker adamların işi değil! Ayaktakımının hakkından gelindi. Sizi işinizle baş başa bırakıyorum. Gidip bölüğüme katılmama bir diyeceğiniz yoktur herhalde, zira kumandansız kaldı da...”</p>
		<p>Bu ses Phœbus de Châteaupers’in sesiydi. Bunu duyan kızın ruhunda kopan fırtınaları anlatmak mümkün değil. Demek dostu, koruyucusu, desteği, sığınağı, Phœbus’ü oradaydı ha! Kalktı ve annesinin engellemesine fırsat vermeden bağırarak pencereye atıldı:</p>
		<p>“Phœbus! Buradayım Phœbus’üm! Yardım et!”</p>
		<p>Oysa Phœbus artık orada değildi. Dörtnala Coutellerie Sokağı’nın köşesini dönmüştü. Fakat Tristan henüz gitmemişti.</p>
		<p>Münzevi kadın adeta kükreyerek kızının üzerine yürüdü, tırnaklarını boynuna geçirerek hoyratça pencereden geri çekti. Kaplanlaşmış bir anne pek ince eleyip sık dokumaz. Ne var ki geç kalmış, olan olmuş, Tristan da her şeyi görmüştü.</p>
		<p>Bütün dişlerini ortaya çıkaran ve suratını bir kurt suratına benzeten bir kahkahayla haykırdı:</p>
		<p>“Bakın hele! Meğer fare kapanında bir değil iki fare varmış!</p>
		<p>“Ben anlamıştım,” dedi asker.</p>
		<p>Tristan, askerin omuzuna vurdu:</p>
		<p>“Aferin, iyi kediymişsin! Tamam, haydi!” diye ilave etti, “Henriet Cousin nerde?”</p>
		<p>Ne kıyafet ne de suret bakımından askere benzemeyen biri, askerlerin arasından çıktı. Yenleri deriden, yarı gri yarı kahverengi bir giysisi, düz saçları ve iri elinde de bir kangal kalın ip vardı. Tristan’ın XI. Louis’ye eşlik ettiği gibi, bu adam da her yerde Tristan’a eşlik ederdi.</p>
		<p>“Dostum,” dedi Münzevi Tristan, “sanırım aradığımız büyücü kadın burada. Bana onu asıvereceksin. Merdivenin yanında mı?”</p>
		<p>“Şurada, Direkli Ev’in sundurmasının altında bir tane var,” dedi adam.</p>
		<p>“İşi şu darağacında mı yapacağız?” diye devam etti, taş darağacını göstererek.</p>
		<p>“Evet.”</p>
		<p>“Ohoo!” dedi adam güvenlik başmuhafızınınkinden daha hayvansı kaba bir gülüşle, desenize pek fazla yol yürümemiz gerekmeyecek.</p>
		<p>“Çabuk ol!” dedi Tristan. Sonra gülersin.</p>
		<p>Bu esnada, Tristan’ın kızını görmesinden ve tüm umutların yitmesinden beri, münzevi kadın henüz tek söz söylememişti. Zavallı çingeneyi yarı ölü halde odanın köşesine atmış, tekrar pencereye gelerek iki elini iki pençe gibi tepe pervazının köşesine dayamıştı. Bu vaziyette, tekrar yırtıcılaşmış ve çılgınlaşmış bakışlarını korkusuzca askerlerin üzerinde gezdirdiği görülüyordu. Henriet Cousin hücreye yaklaştığı sırada, ona öyle vahşi bir ifadeyle baktı ki, adam irkilip geri çekildi.</p>
		<p>“Monsenyör,” dedi, güvenlik başmuhafızının yanına dönerek, “hangisi alınacak?”</p>
		<p>“Genç olanı.”</p>
		<p>“Bu iyi, çünkü yaşlısını almak zor görünüyor.”</p>
		<p>“Vah zavallı keçili küçük dansöz!” dedi yaşlı devriye çavuşu.</p>
		<p>Henriet Cousin pencereye tekrar yaklaştı. Ananın bakışları karşısında gözlerini indirdi. Oldukça çekingen bir tavırla, “Hanımefendi,” dedi.</p>
		<p>Kadın çok alçak ama çok öfkeli bir sesle adamın sözünü kesti:</p>
		<p>“Ne istiyorsun?”</p>
		<p>“Sizi değil,” dedi adam, “ötekini.”</p>
		<p>“Hangi ötekini?”</p>
		<p>“Genç olanı.”</p>
		<p>Kadın, başını iki yana sallayarak bağırmaya başladı:</p>
		<p>“Kimse yok! Kimse yok! Kimse yok!”</p>
		<p>“Var!” dedi cellat, “Siz de pekâlâ biliyorsunuz. İzin verin genci alayım. Size kötülük etmek istemiyorum.”</p>
		<p>Kadın garip bir sırıtışla şöyle cevap verdi:</p>
		<p>“Yaa! Demek bana kötülük etmek istemiyorsun!”</p>
		<p>“Ötekini bana bırakın, hanımefendi; bunu sayın güvenlik başmuhafızımız istiyor.”</p>
		<p>Kadın deli gibi tekrarladı:</p>
		<p>“Burada kimse yok!”</p>
		<p>“Elbette var!” dedi cellat. “Hepimiz gördük, iki kişiydiniz.”</p>
		<p>“Bak öyleyse!” dedi kadın kötü kötü gülerek. “Sok kafanı pencereden içeri.”</p>
		<p>Gözü, annenin tırnaklarına kayan cellat buna cesaret edemedi.</p>
		<p>“Acele etsene!” diye bağırdı Tristan. “Birliğini Fare Deliği’nin etrafına çember şeklinde yerleştirmiş, kendisi at üstünde darağacının yanında duruyordu.”</p>
		<p>Henriet ne yapacağını bilmez halde bir kez daha güvenlik başmuhafızının yanına döndü. İp kangalını yere bırakmış, şapkasını beceriksizce elinde çevirip duruyordu.</p>
		<p>“Monsenyör,” dedi, “nereden girelim?”</p>
		<p>“Kapıdan.”</p>
		<p>“Kapı yok.”</p>
		<p>“Pencereden.”</p>
		<p>“Çok dar.”</p>
		<p>“Genişlet öyleyse!” dedi Tristan öfkeyle. “Kazman yok mu?”</p>
		<p>Ana, hâlâ mağarasında tetikte, öylece bakıyordu. Artık hiçbir şey ümit etmiyor, ne istediğini bilmiyor, fakat kızının elinden alınmasını istemiyordu.</p>
		<p>Henriet Cousin, Direkli Ev’in sundurmasından, kızı ipe çekmek için gerekli alet edevat sandığını almaya gitti. Aynı zamanda seyyar merdiveni de çıkarıp hemen darağacına dayadı. Güvenlik muhafızlığından beş-altı kişi küskü ve levyelerle silahlandılar, Tristan da onlarla birlikte pencereye yöneldi.</p>
		<p>“Kocakarı,” dedi Tristan sert bir sesle, “o kızı bize iyilikle teslim et.”</p>
		<p>Kadın, insan bir şeyi anlamayınca nasıl bakarsa öyle baktı.</p>
		<p>“Amma da iş yahu! Neyin var senin be kadın, neden o cadıyı, Kral’ın emri uyarınca asmamızı engellemeye çalışıyorsun?”</p>
		<p>Zavallı, o vahşi hayvan gülüşüyle gülmeye başladı.</p>
		<p>“Neyim mi var? Kızım o benim!”</p>
		<p>Bu kelimeyi telaffuz ediş tarzı Henriet Cousin’e varıncaya kadar herkesi ürpertti.</p>
		<p>“Buna üzüldüm,” dedi Tristan, “fakat ne yapalım, Kral böyle istiyor.”</p>
		<p>Kadın daha da korkunç bir kahkaha atarak bağırdı:</p>
		<p>“Bana ne senin kralından? O benim kızım diyorum sana!”</p>
		<p>“Duvarı delin,” dedi Tristan.</p>
		<p>Yeterince geniş bir delik açmak için pencerenin altından bir sıra taşı sökmek kâfi geliyordu. Ana, küskü ve levyelerin kalesini yıkmakta olduğunu işitince, tüyler ürpertici bir çığlık kopardı, sonra müthiş bir hızla hücresinin içinde dört dönmeye başladı. Bu, içinde yaşadığı kafesin ona vermiş olduğu bir yırtıcı hayvan alışkanlığıydı. Artık hiçbir şey demiyor, fakat gözleri alev alev yanıyordu. Askerlerin bile yürekleri buz kesiyordu.</p>
		<p>Aniden kaldırım taşını aldı ve kahkaha atarak iki eliyle çalışanlara fırlattı. Elleri titrediği için doğru fırlatamadığı taş kimseye isabet etmedi ve Tristan’ın atının ayakları dibine gelip durdu. Kadın dişlerini gıcırdattı.</p>
		<p>Bu esnada, güneş henüz doğmamış olduğu halde, ortalık tamamen aydınlanmış ve Direkli Ev’in köhne bacaları güzel pembe bir renge bürünerek hoş bir görüntü almıştı. Büyük şehrin en erkenci pencerelerinin neşeyle açıldığı saatti bu. Halktan bir-iki kişi, eşeklerinin üstünde hale giden birkaç meyve satıcısı, Grève Meydanı’ndan geçmeye başlamıştı. Fare Deliği’nin etrafına toplanmış asker grubunun önünde bir an duruyor, biraz şaşırmış halde bir süre seyrediyor, sonra yollarına gidiyorlardı.</p>
		<p>Kadın, gidip kızının yanına oturmuş, vücuduyla ona siper olmuştu; gözleri bir noktaya dikili, kımıldamadan ve sadece alçak sesle, “Phœbus! Phœbus!” diye mırıldanan zavallı kızını dinliyordu. Yıkıcıların işi ilerler gibi göründükçe o da gayriihtiyarı geri çekiliyor, kızını gittikçe daha fazla duvara sıkıştırıyordu. Birdenbire kilit taşının sarsıldığını gördü (zira bir nöbetçi dikkatiyle gözünü taştan ayırmıyordu) ve Tristan’ın çalışanları teşvik eden sesini işitti. O zaman, birkaç dakikadan beri içine düşmüş bulunduğu çöküş halinden sıyrıldı ve haykırdı; sesi kâh testere gibi kulağı tırmalıyor kâh bütün beddualar aynı anda dökülmek için dudaklarında birikmiş gibi, kekelemeye dönüşüyordu:</p>
		<p>“Ohoo! Şunlara bak! Bu yaptığınız, iğrenç! Haydutsunuz siz! Sahiden kızımı asacak mısınız? O benim kızım diyorum size! Ahh, alçaklar! Ahh, cellat yamakları! Sefil katil uşaklar! İmdat! İmdat! Yangın var! Çocuğumu benden böyle alacak mı bunlar sahiden? Merhametli Tanrı dedikleri kim peki?”</p>
		<p>O zaman, ağzı köpürerek, deli deli bakarak, bir panter gibi dört ayak üstünde, tüm tüyleri diken diken, Tristan’a hitap etti:</p>
		<p>“Hele kızımı almak için bir yaklaş! Bu kadın sana onun kızı olduğunu söylüyor, anlamıyor musun? Sahip olunan bir evlat ne demektir biliyor musun? Ey kurt adam, sen hiç dişi kurdunla yatmadın mı? Bir yavru kurdun olmadı mı? Yavruların varsa onlar uluduğu zaman hiç yüreğinde bir şey depreşmedi mi?”</p>
		<p>“Taşı devirin,” dedi Tristan, “artık iyice gevşemiş.”</p>
		<p>Levyeler ağır kilit taşını kaldırdı. Dediğimiz gibi, bu ananın son savunma duvarıydı. Taşın üstüne atılarak onu yerinde tutmak istedi, tırnaklarını taşa geçirdi, fakat altı adamın kuvvetiyle yerinden oynatılan ağır kütle onun elinden kurtuldu, demir levyeler boyunca yavaşça kayarak yere düştü.</p>
		<p>Girişin açıldığını gören ana, deliğin önüne yattı, gediği vücuduyla tıkayarak, kollarını eğip bükerek, kafasını zemin taşlarına vurarak, yorgunluktan boğuklaşmış, güçlükle işitilen bir sesle bağırdı:</p>
		<p>“İmdat! Yangın var! Yangın var!”</p>
		<p>“Şimdi de kızı alın,” dedi Tristan aynı duygusuz tavırla.</p>
		<p>Ana, askerlere öyle bir bakış baktı ki, içlerinden ilerlemekten çok gerilemek geldi.</p>
		<p>“Hadi, ne duruyorsunuz?” dedi güvenlik başmuhafızı, “Henriet, hadi sen de!”</p>
		<p>Kimse adım atmadı.</p>
		<p>Tristan bir küfür savurdu:</p>
		<p>“Lanet olsun! Askerlerim bir kadından mı korkuyor?”</p>
		<p>“Monsenyör,” dedi Henriet, “siz buna kadın mı diyorsunuz?”</p>
		<p>“Aslan gibi yelesi var,” dedi bir başkası.</p>
		<p>“Hadi hadi!” dedi Tristan, “Gedik yeterince geniş, Pontoise Kuşatması’nda açılan gedikteki gibi üç kişi birden girin. Bitirelim şu işi, lanet olsun! Geri adım atanı, iki parçaya ayırırım!”</p>
		<p>Her ikisi de tehditkâr olan güvenlik başmuhafızı ile ana arasında kalan askerler bir an tereddüt etti, sonra kararlarını vererek Fare Deliği’ne doğru yürüdüler.</p>
		<p>Kadın bunu görünce birdenbire dizlerinin üzerinde doğruldu, saçlarını yüzünden çekti, sonra zayıf ve derisi soyulmuş elleri iki yana düştü. Gözlerinden teker teker fışkıran iri damlalar, kazdıkları yataktan akan birer sel gibi, yüzünün kırışıklıklarını takip ederek yanakları boyunca iniyordu. Aynı zamanda konuşmaya da başladı, fakat o denli yakarıcı, o denli yumuşak, o denli uysal, o denli yürek dağlayıcı bir sesle konuşuyordu ki, Tristan’ın etrafındakilerden, insan yiyecek kadar vahşi birçok yaşlı gardiyan gözlerini siliyordu.</p>
		<p>“Beyefendiler! Çavuş efendiler, tek bir kelime! Size söylemem gereken tek bir şey var. O benim kızım, anlıyor musunuz? Vaktiyle kaybetmiş olduğum sevgili küçük kızcağızım! Dinleyin. Bu bir hikâye. Bilmem bilir misiniz ama ben çavuş efendileri iyi tanırım. Fahişelikten geçindiğim için küçük çocukların beni taşladığı zamanlarda onlar bana hep iyi davranmışlardır. Anlıyor musunuz? Öğrendiğiniz zaman çocuğumu bana bırakacaksınız mutlaka. Ben zavallı bir hayat kadınıyım. Kızımı benden çingeneler çaldı. Hatta patiğini on beş sene sakladım. İşte bakın. Bu kadarcık bir ayağı vardı. Reims’ te! Chantefleurie! Folle-Peine Sokağı! Belki siz de tanımış olabilirsiniz. O bendim. O zamanlar siz gençtiniz, güzel zamanlardı. İyi vakitler geçiriliyordu. Bana acıyacaksınız, değil mi, efendilerim? Çingeneler onu benden çaldılar, on beş sene gizlediler. Öldü sanıyordum. Düşünün efendilerim, onu öldü sanıyordum; burada, bu mahzende, kışın ateşsiz on beş sene geçirdim. Çok zor bir şey bu. Ahh, zavallı minik patik! O kadar feryat ettim ki, yüce Rabbim beni duydu. Bu gece, kızımı bana geri verdi. Tanrı’nın bir mucizesi bu. Meğer ölmemiş. Onu benden almayacaksınız, buna eminim. Beni isteseydiniz bir şey demezdim ama onu! On altı yaşında bir çocuğu! Güneşi görecek kadar zaman bırakın ona! O size ne yaptı? Hiçbir şey. Ben de öyle. Ondan başka kimsem olmadığını, yaşlı olduğumu, Kutlu Bakire’nin onu bana göndermesinin ne büyük bir lütuf olduğunu bir bilseydiniz! Hem sonra siz o kadar iyi insanlarsınız ki! Onun kızım olduğunu bilmiyordunuz; ama işte şimdi öğrendiniz. Ohh! Onu öyle seviyorum ki! Yüce güvenlik başmuhafızım, onun parmağında bir çizik olmasındansa benim karnımda bir delik açılsın! Siz iyi bir beye benziyorsunuz. Size şu söylediklerim olayı açıklıyor, doğru değil mi? Ahh, sizin de bir anneniz varsa Monsenyör! Kumandan sizsiniz, çocuğumu bana bağışlayın. Hz. İsa’ya dua eder gibi dizlerimin üstünde size dua ettiğimi düşünün! Ben kimseden bir şey istemiyorum, ben Reims’liyim efendilerim, amcam Mahiet Pradon’dan kalma küçük bir tarlam var orada. Ben dilenci değilim. Hiçbir şey istemiyorum, çocuğumu istiyorum yalnızca! Ahh! Çocuğum yanımda olsun istiyorum! Efendimiz olan yüce Tanrı onu bana boşuna geri vermemiştir! Kral! Kral, diyorsunuz! Küçük kızımın öldürülmesi onu da pek sevindirmeyecektir. Hem sonra Kral da iyi insandır. O benim kızım! Benim kızım, Kral’ın değil! Sizin kızınız da değil! Buradan gitmek istiyorum! İkimiz birlikte gitmek istiyoruz. Bir ana bir kız iki kadın geçmek istiyorsa geçmelerine izin verilir! Bırakın geçelim! Biz Reims’liyiz. Ohh! Ne iyi kalplisiniz çavuş efendiler, hepinizi çok seviyorum. Yavrumu benden almayacaksınız, bu imkânsız bir şey! Tamamen imkânsız değil mi? Yavrum! Çocuğum!”</p>
		<p>Hareketleri, ses tonu, konuşurken içtiği gözyaşları, kavuşturup hamur gibi yoğurduğu elleri, iç burkan gülümseyişleri, dalgın bakışları, inlemeleri, iç çekişleri, dağınık, tutarsız ve delice sözlerine karışan acı ve etkileyici feryatları hakkında bir fikir vermeye kalkmayacağız. Sustuğu zaman Münzevi Tristan kaşlarını çattı; ama bu, zalim insanlara has, gözünden yuvarlanan bir damla yaşı gizlemek içindi. Ancak bu zaafı yendi ve kesin bir tavırla konuştu:</p>
		<p>“Kral böyle istiyor.”</p>
		<p>Sonra Henriet Cousin’in kulağına eğildi ve fısıldadı:</p>
		<p>“Çabuk bitir!” Yüreklere korku salan güvenlik başmuhafızı belki kendi yüreğinin de buna dayanamayacağını hissediyordu.</p>
		<p>Cellat ve çavuşlar hücreye girdiler. Ana hiç direnmedi, sadece kızına doğru sürünerek var gücüyle onun üstüne atıldı.</p>
		<p>Çingene kızı, askerlerin yaklaştığını gördü, ölüm korkusuyla tekrar canlandı.</p>
		<p>“Anneciğim!” diye haykırdı, anlatılmaz bir çaresizlik çığlığıyla, “Anneciğim, geliyorlar, koru beni!”</p>
		<p>“Tabii yavrum, ben seni korurum!” dedi ana ölgün bir sesle ve kızını göğsüne bastırarak öpücüklere boğdu. Böyle ikisi de yerde, anne kızının üstünde, gerçekten insanın içini sızlatacak bir manzara teşkil ediyorlardı.</p>
		<p>Henriet Cousin, genç kızı güzel omuzlarının altından, belinden kavradı. Kız bu eli hissedince, “Hıh!” dedi ve bayıldı. Gözyaşları iri damlalar halinde kızın üzerine akmakta olan cellat, onu kollarına alıp kaldırmak istedi. Kollarını adeta kızının beline düğümlemiş olan anneyi ayırmaya çalıştı, fakat kadın kızına o kadar kuvvetle yapışmıştı ki, bu mümkün olmadı. O zaman Henriet Cousin, kızla birlikte anayı da hücrenin dışına sürükledi. Ana da gözlerini kapalı tutuyordu.</p>
		<p>O anda güneş doğuyordu ve meydanda şimdiden oldukça büyük bir kalabalık toplanmıştı, insanlar böyle darağacına doğru sürüklenen şeyi uzaktan seyrediyorlardı. İdamlarda Tristan’ın usulü böyleydi; meraklıların yaklaşmalarını engellemek gibi tuhaf bir âdeti vardı.</p>
		<p>Pencerelerde kimse yoktu. Yalnız uzakta, Notre-Dame’ın Grève Meydanı’na hâkim kulesinin tepesinde, sabahın açık göğüne karşı karaltı halinde beliren iki adam, olayı seyreder gibi görünüyordu.</p>
		<p>Henriet Cousin sürüklediği şeyle birlikte uğursuz merdivenin dibinde durdu ve yaptığı işin verdiği derin acıma duygusu yüzünden güçlükle soluk alarak, ilmeği kızın narin boyununa geçirdi. Zavallı çocuk kenevirin korkunç temasını hissetti, gözkapaklarını kaldırdı ve taştan darağacının başının üstünde uzanan çıplak kolunu gördü. O zaman silkindi, yüksek ve iç parçalayıcı bir sesle haykırdı:</p>
		<p>“Hayır! Hayır! İstemiyorum!”</p>
		<p>Başı, kızının esvaplarına gömülü olan ana hiçbir şey söylemedi; sadece bütün vücudunun titrediği görüldü ve artırdığı öpücüklerinin sesi işitildi. Cellat bu andan istifade ederek kadının mahkûmu kavramış olan kollarını çabucak çözdü. Kadın, gerek bitkinlikten gerek umutsuzluktan, buna direnmedi. O zaman cellat, kızı omzuna aldı; iki büklüm olmuş melek yaratık bütün narinliğiyle celladın geniş ablak suratını örtüyordu. Cellat darağacına çıkmak için merdivene adım attı.</p>
		<p>O anda, kaldırımda çöküp kalmış olan ana, gözlerini tamamen açtı. Çığlık filan atmadan, korkunç bir yüz ifadesiyle doğruldu ve avının üstüne çullanan bir hayvan gibi celladın eline atılıp ısırdı. Her şey şimşek hızıyla olup bitti. Cellat acıdan haykırdı. Koşuştular ve kanayan eli güçlükle kadının dişlerinin arasından aldılar. Kadın derin sessizliğini koruyordu. Onu oldukça sert ve kaba bir şekilde ittiler ve başının ağır bir cisim gibi kaldırıma düştüğünü gördüler. Kaldırdılar ama tekrar düştü. Zira ölmüştü.</p>
		<p>Genç kızı bırakmamış olan cellat tekrar merdiveni tırmanmaya başladı.</p>

		
		
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">II</span>La creatura bella bianco vestita<a class="si-noteref epub-type_noteref" href="#f229" id="ref_f229">229</a><br/>(Dante)</h1>

		<p>Quasimodo odanın boş olduğunu, çingene kızının artık orada olmadığını, kendisi onu savunmaya çalışırken kızın kaçırılmış olduğunu görünce, iki eliyle saçlarına yapıştı, şaşkınlık ve acıdan bir süre yerinde tepindi. Sonra, çingenesini aramak üzere, her duvar köşesinde garip çığlıklar atarak, kızıl saçlarını tutam tutam yere saçarak, kilisenin içinde dört dönmeye başladı. Bu, tam da kralın okçularının, muzaffer olarak, aynı şekilde çingeneyi aramak üzere, Notre-Dame’a girdikleri andı. Zavallı sağır Quasimodo, kötü niyetlerinden habersiz, onlara yardım etti; çingene kızının düşmanlarının hırsız takımı olduğunu sanıyordu. Münzevi Tristan’ı akla gelen bütün gizli saklı yerlere bizzat götürdü, ona gizli kapıları, mihrabın gizli bölmelerini, ayin eşyalarının konduğu arka odaları açtı. Zavallı kız hâlâ kilisede olsaydı, onu kendi eliyle teslim edecekti.</p>
		<p>Hiçbir şey bulamamaktan gelen bezginlik kolayca yılmayan Tristan’ı bile yıldırınca, Quasimodo tek başına aramaya devam etti. Kiliseyi bir boydan bir boya, yukarıdan aşağıya, çıkarak, inerek, koşarak, seslenerek, bağırarak, kokuların izini sürerek, araştırarak, kafasını bütün deliklere sokarak, bütün tonozların altına meşale tutarak, umutsuz, deli gibi, yirmi kez, yüz kez dolaştı. Dişisini kaybetmiş bir erkek hayvan ondan daha çılgın olamaz, daha şiddetli kükreyemezdi.</p>
		<p>Nihayet kızın orada olmadığından, kendisinden çalındığından, nihayet yapacaklarını yaptıklarından emin olunca, kızı kurtardığı gün o kadar büyük bir zafer sevinciyle tırmanmış olduğu kule merdivenini ağır ağır çıktı. Başı yerde, sessiz, gözyaşı dökmeden, neredeyse nefes bile almadan, aynı yerlerden geçti. Kilise yeniden ıssızlaşmış, eski sessizliğine gömülmüştü. Okçular büyücünün izini Cité’de sürmek üzere oradan ayrılmışlardı. Az önce kuşatma altında ve o denli gürültülü olan bu koskoca Notre-Dame’da yalnız başına kalan Quasimodo, çingene kızının kendi koruması altında haftalarca uyuduğu hücrenin yolunu tuttu.</p>
		<p>Hücreye yaklaşırken onu belki yine orada bulacağını düşünüyordu. Yan sahınların damına bakan galerinin köşesini dönüp küçük penceresi ve kapısıyla, bir dalın altındaki kuş yuvası gibi büyük bir payanda kemerinin altına sığınmış odacığı görünce, zavallı adamın kuvveti kesildi ve düşmemek için bir direğe dayandı. Kızın belki de oraya döndüğünü, bir iyilik meleğinin onu oraya geri getirmiş olabileceğini, bu odacığın kızın orada olmaması düşünülemeyecek kadar sakin, güvenli ve şirin olduğunu düşündü; bu yanılsamasını bozmamak için bir adım daha atmaya cesaret edemiyordu.</p>
		<p>“Evet,” diyordu kendi kendine, “belki uyuyor, belki de dua ediyor. Rahatsız etmeyelim.”</p>
		<p>Nihayet cesaretini topladı, ayak uçlarına basa basa yürüdü, baktı ve içeri girdi. Boş! Hücre hâlâ boştu. Zavallı sağır, ağır adımlarla odayı dolaştı, kız zemin döşemesiyle döşek arasına saklanmış olabilirmiş gibi kereveti kaldırıp altına baktı, sonra başını iki yana salladı ve alık alık öylece kalakaldı. Aniden çılgın bir öfkeyle meşalesini yere atıp ayağıyla çiğnedi ve hiçbir şey söylemeden, bir kez bile içini çekmeden, var gücüyle koşup kafasını duvara vurdu ve bayılıp yere düştü.</p>
		<p>Kendine geldiği zaman yatağa atıldı, döşeğin üstünde yuvarlandı, kızın uyumuş olduğu hâlâ ılık yeri çılgın gibi öptü, son nefesini verecekmiş gibi orada birkaç dakika kıpırdamadan durdu, sonra kan ter içinde, soluk soluğa, aklını kaybetmiş vaziyette kalktı ve çanlarının tokmağının korkunç düzenli ritmi ve kafasını kırmaya kararlı bir adamın azmiyle, kafasını duvarlara vurmaya başladı. Sonunda bir kez daha, bitkin, yere yığıldı; dizlerinin üstünde hücreden dışarı süründü ve şaşkın bir tavırla kapının tam karşısına çömeldi.</p>
		<p>Gözünü boş hücreye dikerek boş bir beşik ile dolu bir tabut arasına oturmuş bir anadan daha kederli ve daha düşünceli vaziyette, hiçbir hareket yapmaksızın, bir saatten fazla öylece kaldı. Ağzından tek bir söz çıkmıyordu; yalnız, uzun aralarla, bir hıçkırık tüm vücudunu sarsıyordu; ama gözyaşsız bir hıçkırıktı bu, göğü gürletmeyen yaz şimşekleri gibi...</p>
		<p>Galiba işte o zaman, kederli hayallerinin derinliklerinde çingene kızını böyle beklenmedik biçimde kaçıranın kim olabileceğini araştırırken aklına Başdiyakoz geldi. Hücreye giden merdivenin anahtarının sadece Dom Claude’da bulunduğunu hatırladı, onun genç kıza musallat oluşlarını, birincisinde kendisinin, Quasimodo’nun ona yardım ettiği, ikincisini ise engellediği girişimleri hatırladı. Daha böyle bir sürü ayrıntıyı hatırladı ve çingeneyi elinden alanın Başdiyakoz olduğuna hiç şüphesi kalmadı. Ancak, Rahip’e karşı saygı, minnet ve bağlılığı o denli büyüktü, bu adama duyduğu sevgi kalbinde o denli derin kökler salmıştı ki, bu anda bile bu duygular kıskançlık ve umutsuzluğun pençelerine karşı direniyordu.</p>
		<p>Bunu yapanın Başdiyakoz olduğunu düşünüyordu, yine de böyle bir durumda başka birine karşı duyacağı kan ve ölüm kokan nefret, Claude Frollo söz konusu olduğunda, zavallı sağırda artan bir ıstıraba dönüşüyordu.</p>
		<p>Düşüncesinin böyle Rahip üzerine gelip dayandığı sırada, şafak payanda kemerlerini ağartırken Notre-Dame’ın üst katında, apsisi çevreleyen dış korkuluğun dirsek yaptığı noktada, yürüyen bir karaltı gördü. Kendisine doğru geliyordu. Onu tanıdı: Bu, Başdiyakoz’du.</p>
		<p>Claude ağır ve düşünceli adımlarla yürüyordu. Yürürken önüne bakmıyor, kuzey kulesine doğru gidiyordu, fakat yüzü yana, Seine’in sağ kıyısına dönüktü ve çatıların üstünden bir şey görmeye çalışıyormuş gibi başını yukarıda tutuyordu. Baykuşta da sık sık başın böyle yana döndüğü bir duruş görülür. Bir tarafa doğru uçarken bir başka noktaya bakar. Rahip, Quasimodo’yu görmeden, bu şekilde onun üstünden geçti.</p>
		<p>Rahip’in bu ani ortaya çıkışıyla adeta taş kesilen sağır, onun, kuzey kulesi merdiveninin kapı kemerinin altına daldığını gördü. Okur, bu kulenin Belediye Sarayı’nın görülebildiği kule olduğunu bilmektedir. Quasimodo kalktı ve Başdiyakoz’u izledi.</p>
		<p>Quasimodo da çıkmış olmak için, Rahip’in neden çıktığını anlamak için, aynı merdiveni tırmandı. Şu var ki, zavallı zangoç ne yapacağını, ne diyeceğini, ne istediğini de bilmiyordu. Öfke ve korku doluydu. Başdiyakoz ile çingene kalbinde çarpışıyorlardı.</p>
		<p>Kulenin doruğuna varınca merdivenin karanlığından çıkıp sahanlığa girmeden önce, tedbirli davranıp Rahip’in nerede olduğunu anlamaya çalıştı. Rahip’in sırtı ona dönüktü. Kule sahanlığını çevreleyen oymalı bir korkuluk vardır. Bakışları şehrin üzerinde gezinen Rahip göğsünü, dört kenarlı korkuluğun Notre-Dame Köprüsü’ne bakan kenarına dayamıştı.</p>
		<p>Arkasından sessiz adımlarla yaklaşan Quasimodo böyle neye baktığını görmeye çalıştı.</p>
		<p>Rahip, dikkatini o denli yoğun biçimde başka şeye vermişti ki, sağırın yanında yürümekte olduğunu bile duymadı.</p>
		<p>Paris’in, hele o zamanın Parisi’nin, bir yaz şafağının taze aydınlığında Notre-Dame kulelerinden görünümü muhteşem, doyum olmaz bir manzaradır. O gün de bir temmuz günü olmalıydı. Gök duru ve sakindi. Orada burada, gecikmiş birkaç yıldız yavaş yavaş sönüyordu, buna karşılık göğün en aydınlık yerinde, güneşin doğuş noktasında, çok parlak bir tane vardı. Güneş doğmak üzereydi, Paris de kıpırdanmaya başlıyordu. Gayet duru ve gayet beyaz bir ışık, doğudaki binlerce evi açık seçik biçimde kademe kademe gözler önüne seriyordu. Kulelerin dev gölgeleri şehrin bir ucundan öbür ucuna damdan dama uzanıyordu. Şimdiden konuşmaya ve gürültü yapmaya başlamış mahalleler vardı. Şurada bir çan sesi, burada bir çekiç vuruşu, daha ötede hareket halindeki bir arabanın karmaşık tıkırtıları... Damlardan oluşmuş bu engebeli ovada, devasa bir volkan ağzının çatlaklarından fışkırır gibi, şurada burada birkaç duman yükselmeye başlamıştı bile. Pek çok köprünün kemerinde, birçok adanın burnunda suyu hafifçe dalgalanan nehir, gümüş rengi kırışıklarla hareleniyordu. Şehrin çevresinde, surların dışında, bakışlar pamuksu buharların oluşturduğu büyük bir çemberde kayboluyor, bu buharların arasından ovaların sınırsız çizgileriyle tepelerin zarif kabarıklıkları belli belirsiz seçiliyordu. Havada dalgalanan çeşit çeşit uğultu bu yarı uyanmış şehrin üstünde yayılmaktaydı. Doğuya doğru, sabah rüzgârı, tepeleri saran sis örtüsünden koparılmış birkaç beyaz pamuk topağını gökyüzünde kovalıyordu.</p>
		<p>Kilisenin önünde, ellerinde süt güğümleriyle birkaç kadın şaşkın şaşkın Notre-Dame’ın harabe haline gelmiş büyük kapısını ve taşların yarıklarında donup kalmış iki kurşun dereciğini birbirlerine gösteriyorlardı. Geceki kargaşadan geriye kalanın hepsi buydu. Quasimodo’nun kulelerin arasında yaktığı ateş sönmüştü. Tristan çoktan meydanı temizletmiş, cesetleri nehre attırmıştı. XI. Louis gibi krallar, katliamlardan sonra sokakları hemen yıkatırlar.</p>
		<p>Kule korkuluğunun dışında, Rahip’in durduğu noktanın tam altında, gotik yapılarda çıkıntılar oluşturan, düşsel figürler şeklinde yontulmuş yağmur oluklarından biri vardı ve bu oluğun çatlaklarından birindeki iki güzel şebboy, rüzgârın nefesiyle salınıyor, adeta canlı gibi, birbirlerine delişmence selam veriyorlardı. Kulelerin üzerinden, yukarıdan, gökyüzünün ta derinliklerinden kuşların hafif çığlıkları geliyordu.</p>
		<p>Fakat Rahip bütün bunlara ne kulak veriyor ne de seyrediyordu. Dünyasında sabahlar, kuşlar, çiçekler olmayan insanlardandı o. Çevresinde onca görünüme bürünen bu uçsuz bucaksız ufukta, onun bakışları tek ve belli bir noktaya yoğunlaşmıştı.</p>
		<p>Quasimodo, ona çingeneyi ne yaptığını sorma arzusuyla yanıp tutuşuyordu. Fakat Başdiyakoz şu anda dünyanın dışında gibi görünüyordu. Hayatın, insanın dünya yıkılsa fark etmeyeceği o anlarından birinde bulunduğu açıkça görülüyordu. Bakışları belli bir noktaya mıhlanmış, hareketsiz ve sessiz duruyordu; bu sessizlik ve hareketsizlikte o denli korkutucu bir yan vardı ki, yabani zangoç bile karşısında titriyor, bunu bozmaya cüret edemiyordu. Sadece –ki bu da Rahip’i sorgulamanın bir yoluydu– gözleriyle onun baktığı yönü takip etti ve böylelikle zavallı sağırın gözleri de Grève Meydanı’na çevrilmiş oldu.</p>
		<p>Böylece, Rahip’in baktığı şeyin ne olduğunu gördü. Devamlı orada olan darağacına bir merdiven dayanmıştı. Meydanda büyükçe bir kalabalık, hayli de asker vardı. Adamın biri yolda, arkasına siyah bir şeyin tutunmuş olduğu beyaz bir şey sürüklüyordu. Bu adam darağacının dibinde durdu.</p>
		<p>O sırada Quasimodo’nun pek iyi göremediği bir şey oldu. Tek gözünün uzağı görme yeteneğini yitirmiş olduğundan değildi bu, fakat askerlerin bir yere üşüşmesi her şeyin seçilmesine engel oluyordu. Zaten tam o sırada güneş de göründü ve ufuk çizgisinden öyle bir ışık seli akın etti ki, kulelerin, bacaların, çatı kalkanlarının, kısacası Paris’teki en yüksek yerlerin aynı anda tutuştuğu sanılabilirdi.</p>
		<p>Bu sırada adam merdiveni tırmanmaya başladı ve o zaman Quasimodo onu açıkça gördü. Omzunda bir kadın, beyazlar giymiş bir genç kız taşıyordu ve bu kızın boynunda bir ilmek vardı. Quasimodo kızı tanıdı: Bu, oydu.</p>
		<p>Adam, merdivenin üst basamağına ulaştı ve orada ilmeği düzeltti. Bu anda Rahip de daha iyi görmek için korkuluğun üstünde diz çöktü.</p>
		<p>Adam aniden merdiveni ayağıyla iterek devirdi ve birkaç saniyeden beri neredeyse nefes almayan Quasimodo ipin ucunda, yerden altı kadem yukarıda, ayaklarını omuzlarına basarak çömelmiş olan adamla birlikte, zavallı çocuğun sallandığını gördü. Halat kendi çevresinde birkaç kez döndü ve Quasimodo çingenenin tüm vücudunda korkunç kasılmalar meydana geldiğini gördü. Öte yandan Rahip de, boynunu uzatmış, gözleri yuvalarından fırlamış, adamla genç kızdan, örümcekle sinekten oluşan bu tüyler ürpertici ikiliyi seyrediyordu.</p>
		<p>Olayın en korkunç ânında, yüzü mosmor kesilen Rahip bir ifrit kahkahası, ancak insanlıktan çıkmış birinde şahit olunabilecek bir kahkaha attı. Quasimodo bu kahkahayı işitmedi ama gördü.</p>
		<p>Zangoç, Başdiyakoz’un arkasında birkaç adım geri çekildi ve birden deli gibi üstüne atılarak iki koca eliyle sırtından itti ve onu, üzerine eğilmiş olduğu uçuruma yuvarladı.</p>
		<p>Rahip, “Lanet olsun!” diye bağırdı ve düştü.</p>
		<p>Tam altına rastlayan yağmur oluğu, düşüşünü durdurdu. Umutsuzca, elleriyle ona yapıştı ve ikinci bir çığlık atmak için ağzını açtığı sırada başının üstünde, korkuluğun kenarından uzanan Quasimodo’nun dehşet salan ve intikamcı suratını gördü. O zaman sustu.</p>
		<p>Altı uçurumdu. İki yüz kademin üstünde bir yükseklikten bir düşüş, ardından kaldırım.</p>
		<p>Bu korkunç durumda Başdiyakoz’dan ne bir söz ne bir inilti çıktı. Sadece, tutunduğu olukta, tekrar yukarı çıkmak için görülmedik bir çaba sarf etti. Fakat elleri granit yüzeyde tutunacak bir çıkıntı bulamıyor, ayakları kararmış duvarda kayıp duruyordu. Notre-Dame’ın kulelerine çıkmış olanlar bilir, korkuluğun hemen altında, taş duvarda bir kabarıklık vardır. Sefil Başdiyakoz, bu iç açıda gücünü tüketiyordu. Dik bir duvarla değil, öne doğru çıkıntı yapan bir duvarla uğraşmak zorundaydı.</p>
		<p>Onu o uçurumdan çekip almak için Quasimodo’nun elini uzatması yeterdi ama zangoç ona bakmıyordu bile. Grève Meydanı’na bakıyordu. Darağacına bakıyordu. Çingene kızına bakıyordu.</p>
		<p>Sağır korkulukta, az önce Başdiyakoz’un bulunduğu yere dirseklerini dayamış, o anda kendisi için dünyada mevcut olan biricik varlıktan gözlerini ayırmadan, yıldırımla vurulmuş bir adam gibi sessiz ve hareketsiz duruyor, o zamana dek ancak bir damla yaş dökmüş olan tek gözünden, sessiz sessiz uzun bir gözyaşı dereciği sessizce akıyordu.</p>
		<p>Bu sırada Başdiyakoz’un soluğu kesilmek üzereydi. Dazlak alnı tere batmıştı, taşa tutunmaya çalışan tırnakları kanıyor, dizlerin derisi duvarda soyuluyordu.</p>
		<p>Oluğa takılmış olan cüppesinin her hamlede yırtılıp söküldüğünü duyuyordu. Beterin beteri, söz konusu oluğun ucu bir kurşun boruyla sona eriyor, bu boru Rahip’in ağırlığı altında esniyordu. Başdiyakoz borunun yavaş yavaş büküldüğünü hissediyordu. Sefil adam içinden, elleri yorulup da güçten kesildiği, cüppesi yırtıldığı ve bu kurşun eğrildiği zaman düşmesinin kaçınılmaz olduğunu geçiriyor, dehşeti ta iliklerinde hissediyordu. Bazen, ne yapacağını bilemeden, on kadem kadar altında heykel ve kabartmaların oluşturduğu bir tür dar sahanlığa gözü ilişiyor, çaresizlik içindeki ruhunun derinliklerinde, Tanrı’dan hayatını –yüz yıl sürse bile– bu iki kadem karelik sahanlıkta bitirebilme dileğinde bulunuyordu. Bir keresinde altına, uçuruma, meydana baktı; kaldırdığı başında gözleri kapalı, saçları ise dimdikti.</p>
		<p>Bu iki adamın sessizliğinde insanı ürküten bir yan vardı. Başdiyakoz birkaç kadem ötesinde bu denli korkunç biçimde can çekişirken Quasimodo, Grève Meydanı’na bakarak ağlıyordu.</p>
		<p>Bütün çırpınışlarının elinde kalan son nazik dayanağı tehlikeye sokmaktan başka bir şeye yaramadığını gören Başdiyakoz, artık hiç kımıldamamaya karar vermişti. Orada, yağmur oluğuna sarılmış, neredeyse soluk bile almayarak rüyada düştüğünü görürken insanın karnında oluşan gayri iradi kasılmalar dışında hiç hareket etmeden, öylece duruyordu. Sabit gözleri, şaşkın ve marazi bir şekilde açıktı. Ancak, yavaş yavaş güçten düşüyor, parmakları oluktan kayıyor, kollarının zayıflığını ve vücudunun ağırlığını gittikçe daha fazla hissediyor, kendisini tutan kurşun boru her dakika biraz daha boşluğa doğru eğiliyordu.</p>
		<p>Altında Saint-Jean-le-Rond’un damını –Korkunç bir durum!– ikiye katlanmış bir oyun kâğıdı gibi küçücük görüyordu. Kendisi gibi boşlukta asılı duran kulenin duygusuz heykel ve kabartmaları üzerinde birer birer göz gezdiriyordu, fakat bunlarda ne kendileri için dehşet ne de onun için merhamet vardı. Etrafındaki her şey taştı; gözlerinin önünde ağızlarını açmış canavarlar; altında, ta dipte, meydanda, kaldırım; başının üstünde, ağlayan Quasimodo...</p>
		<p>Kilisenin önünde, sakin sakin, böyle tuhaf biçimde eğlenen delinin kim olabileceğini anlamaya çalışan farfaracı birkaç meraklı grubu vardı. Sesleri yukarı kadar ulaştığı için Rahip, bunların şöyle dediklerini işitiyordu:</p>
		<p>“Şuna bak! Düşüp kafasını kıracak!”</p>
		<p>Quasimodo ağlıyordu.</p>
		<p>Öfke ve dehşetten deliye dönen Başdiyakoz nihayet her şeyin boşuna olduğunu anladı. Yine de son bir hamle için kuvvet namına nesi kalmışsa hepsini topladı, oluğun üzerinde gerildi, duvarı dizleriyle itti, elleriyle taştaki bir çatlağa asıldı ve belki bir kadem yukarı tırmanmayı başardı. Fakat bu sarsıntı dayandığı kurşun borunun aniden bükülmesine sebep oldu. Aynı anda cüppe de yırtıldı. O zaman, altında hiçbir destek kalmadığını; bir şeye tutunmak için, sertleşmiş ve iş göremez ellerinden başka şeyi olmadığını hisseden talihsiz adam gözlerini kapadı ve oluğu bıraktı. Düştü.</p>
		<p>Quasimodo onun düşüşünü seyretti.</p>
		<p>Bu kadar yüksekten düşüş nadiren dikey olur. Boşluğa salınan Başdiyakoz da önce baş aşağı ve iki kolu açık olarak düştü, sonra kendi etrafında birkaç kez döndü. Rüzgâr onu bir evin damına sürükledi, orada zavallının kemikleri kırılmaya başladı. Ancak oraya vardığında henüz ölmüş değildi. Zangoç, hâlâ tırnaklarıyla çatı kalkanına tutunmaya çalıştığını gördü. Fakat damın eğimi fazlaydı ve onun da artık gücü kalmamıştı. Yerinden kopmuş bir kiremit gibi damda hızla kayarak yere çakıldı. Bir daha da kımıldamadı.</p>
		<p>O zaman Quasimodo gözünü, uzaktan, darağacına asılı vücudunun can çekişmenin son seğirmeleriyle beyaz gömleği içinde titrediğini gördüğü çingeneden kaldırıp kulenin dibinde yatan ve şekli artık insana benzemeyen Başdiyakoz’a çevirdi; derin göğsünü şişiren bir hıçkırıkla şöyle dedi:</p>
		<p>“Ahh! Bütün sevdiklerim!”</p>
		
		
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">III</span>Phœbus’ün düğünü</h1>
		<p>O gün akşama doğru, piskoposun adli memurları Başdiyakoz’un parçalanmış vücudunu kilisenin önünden almaya geldikleri zaman, Quasimodo ortadan kaybolmuştu.</p>
		<p>Bu macera üstüne ortalıkta pek çok söylenti dolaştı. Quasimodo’nun, yani şeytanın, günü gelince anlaşmaları gereği Claude Frollo’yu, yani büyücüyü, alıp götürmüş olduğundan kimse kuşku duymadı. Cevizi yemek için kabuğunu kıran maymunlar gibi, ruhu almak için vücudu parçalamış olduğu kabul edildi.</p>
		<p>Bu yüzden Başdiyakoz, kutsal toprağa gömülmedi.</p>
		<p>XI. Louis ertesi yıl, 1483 Ağustosu’nda öldü.</p>
		<p>Pierre Gringoire’a gelince keçiyi kurtarmayı başardı ve tragedyada da başarılar elde etti. Anlaşıldığına göre, astroloji, felsefe, mimari, gizli ilimler ve diğer bütün kaçıklıkları denedikten sonra, hepsinin en kaçığı olan tragedyaya dönüş yapmıştı. Buna, <em>trajik bir sona ermek</em> diyordu. Dramatik zaferleri konusunda, daha 1483’ten itibaren kayıtlarda şunlar okunuyor:</p>

		<blockquote>
			<p>Dülger Jean Marchand ile şair Pierre Gringoire’a, sayın papalık elçisinin şehre gelişi vesilesiyle Châtelet’de sahneye konan dinî temsili yazıp yönetmelerinin, şahısları bulup görevlendirmelerinin, adı geçen temsilin gerektirdiği gibi giydirip kuşatmalarının, aynı şekilde temsil için gerekli sahne ve seyirci sekilerini inşa etmelerinin karşılığı olarak yüz <em>livre</em>.</p>
		</blockquote>

		<p>Phœbus de Châteaupers de trajik bir sona erişti: Evlendi.</p>

		
		
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">IV</span>Quasimodo’nun düğünü</h1>

		<p>Çingene ile Başdiyakoz’un öldükleri gün Quasimodo’nun Notre-Dame’dan kaybolmuş olduğunu söylemiştik. Gerçekten bir daha kendisini gören olmadı, ne olduğunu da kimse öğrenemedi.</p>
		<p>Esmeralda’nın idamını izleyen gece, cellatlar cesedini darağacından alıp, âdet olduğu üzere, Montfaucon’daki mahzene götürmüşlerdi...</p>
		<p>Montfaucon, Sauval’in dediği gibi, “krallığın en eski ve en muhteşem darağacıydı.” Temple ve Saint-Martin varoşları arasında, Paris’in dış surlarının yaklaşık dört yüz seksen kadem ötesinde, Courtille’den birkaç ok menzili uzakta, çepeçevre birkaç fersah mesafeden fark edilecek kadar yüksek ama hafif, yumuşak meyilli bir tepeciğin üstünde, Kelt kromleklerine oldukça benzeyen ve içinde insanların da kurban edildiği, garip biçimli bir yapı görülüyordu.</p>
		<p>Alçıtaşından bir höyüğün tepesinde, on beş kadem yüksekliğinde, otuz kadem eninde ve kırk kadem boyunda, bir kapısı, bir dış rampası ve bir sahanlığı olan, taştan örme büyük bir paralelyüzü gözünüzün önüne getirin; bu sahanlığın üstünde, dört kenardan üçü boyunca sıra sütunlar gibi dizili, kabaca yontulmuş taşlarla inşa edilmiş otuz kadem yüksekliğinde on altı kalın direk; bu direkler tepelerinde belli aralıklarla zincirlerin sarktığı sağlam kirişlerle birbirine bağlanmış; bütün zincirlerde iskeletler; aynı civarda, ovada, bir taş haç ile ana gövdenin etrafında sürgün vermiş gibi görünen iki tali darağacı; bütün bunların üstünde, gökyüzünde, sürekli dönüp duran karga sürüsü... İşte Montfaucon böyle bir yerdi.</p>
		<p>On beşinci yüzyıl sonlarında, 1328’den kalma bu muazzam darağacı artık oldukça kötü durumdaydı. Kirişler çürümüş, zincirler paslanmış, direkler yeşil küf bağlamıştı. Kesme taşların hepsi birleşme yerlerinden ayrılmış, ayakların gezinmediği sahanlıkta otlar biter olmuştu. Bu “anıt”, gökyüzünde korkunç bir karaltı halinde belirmekteydi; hele geceleri, kurukafalara biraz ay ışığı vurunca ya da akşamın serin yeli zincir ve iskeletleri yalayıp geçerek hepsini birden karanlıkta salladığı zaman. Bütün havaliyi tekin olmayan yerler haline getirmek için bu yapının orada olması yetiyordu.</p>
		<p>İğrenç yapı için temel görevi gören taş kütlesinin içi boştu. Bu boşluğa, yamru yumru olmuş eski bir demir parmaklıkla kapanan geniş bir mahzen yapılmıştı. Buraya yalnız Montfaucon’un zincirlerinden indirilen insan kalıntıları değil, Paris’in diğer sabit darağaçlarında idam edilen bütün zavallıların cesetleri de atılıyordu. Onca insan kalıntısının ve onca cinayetin birlikte çürüdüğü bu derin toplu mezara, Montfaucon’un açılışını yapan ve masum biri olan Enguerrand de Marigny’den, kapanışını yapan ve yine masum biri olan Amiral de Coligny’ye kadar, dünya çapında bilinen birçok insan, birçok masum kemikleriyle katkıda bulunmuştur.</p>
		<p>Quasimodo’nun esrarengiz kayboluşuna gelince bütün keşfedebildiğimiz şudur:</p>
		<p>Bu hikâyeyi sona erdiren olaylardan yaklaşık iki yıl ya da on sekiz ay sonra, iki gün önce asılmış olan ve VIII. Charles’ın Saint-Laurent’a, daha iyi komşuların yanına gömülmesine izin vermek lütfunda bulunduğu Alageyik Olivier’nin cesedini aramak için Montfaucon’a geldikleri zaman, bütün bu iğrenç cesetlerin arasında garip biçimde birbirine sarılmış iki iskelet buldular. Bunlardan biri, bir kadın iskeletiydi ve vaktiyle beyaz olduğu anlaşılan giysisinin birkaç parçası hâlâ üstündeydi; boynunda da tespihağacı tohumlarından bir kolye ile yeşil boncuklarla süslü, açık ve boş küçük bir ipek kesecik vardı. Bu nesneler herhalde o kadar değersizdi ki, cellat bile almaya tenezzül etmemişti. Buna sımsıkı sarılmış olan öbür iskelet bir erkek iskeletiydi. Belkemiğinin çarpık, kafasının omuzlarına gömülü ve bir bacağının öbüründen kısa olduğu fark ediliyordu. Ensesinde hiçbir omur kırığı olmadığına göre, asılmamış olduğu belliydi. Demek ki iskeletin ait olduğu adam oraya kendisi gelmiş ve orada ölmüştü. Sarıldığı iskeletten ayırmaya çalıştıklarında, ufalanıp toza dönüştü.</p>
	</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f226"><a class="si-backref" href="#ref_f226">226</a>. (Lat.) Arıların geometriye olduğu gibi. (Y.N.)</div>
		<div class="si-footnote html5_aside epub-type_footnote" id="f227"><a class="si-backref" href="#ref_f227">227</a>. (Lat.) Açgözlülüğe Karşı. (Y.N.)</div>
		<div class="si-footnote html5_aside epub-type_footnote" id="f228"><a class="si-backref" href="#ref_f228">228</a>. <em>Spondaios</em> ve <em>daktylos</em>: Antik Yunan koşuklarında ölçü birimleri. (Ç.N.)</div>
		<div class="si-footnote html5_aside epub-type_footnote" id="f229"><a class="si-backref" href="#ref_f229">229</a>. (İt.) Beyazlar giyinmiş güzeller güzeli. (<em>Araf, </em>XIII: 88, Oğlak Yayınları, çev. Rekin Teksoy, 2009.) (Y.N.)</div>
</div>
</body>
</html>