<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Notre Damein Kamburu</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="subchapter html5_section epub-type_chapter">
		<h1 class="chapter-header"><span class="chapter-number">I</span>Kuru yaprağa dönüşen ekü</h1>
		<p>Gringoire ve bütün Miracles Sarayı, ölümcül bir endişe içindeydi. Tam bir aydan beri Esmeralda’yla keçisine ne olduğunu bilmiyorlardı. Kızın kayboluşu, Mısır düküyle diğer dolandırıcı dostlarını çok üzüyor, keçinin yokluğu da Gringoire’ın acısını ikiye katlıyordu. Kız bir akşam ortadan kaybolmuş, bir daha yaşadığına dair hiçbir işaret alınmamıştı. Bütün araştırmalar sonuçsuz kalmıştı. Birkaç “sabuncu” Gringoire’a, kızı o akşam Saint-Michel Köprüsü civarında bir subayla birlikte gördüklerini söylüyorlardı; fakat çingene usullerine göre evlenmiş bu koca kuşkucu bir filozoftu, üstelik karısının ne denli bekâretine düşkün olduğunu herkesten iyi biliyordu. Çingene kızının erdemi ile muskanın bir araya gelişinin, nasıl alt edilmez bir hayâ duygusu doğurduğunun farkındaydı ve bu namus direncini ikinci kuvvetine kadar matematik olarak hesaplamıştı. Dolayısıyla, bu bakımdan içi rahattı.</p>
		<p>Bu yüzden de bu kayboluşu açıklayamıyordu. Derin bir keder içindeydi; mümkün olsa daha da zayıflayacaktı. Edebî meraklarına, eline geçecek ilk parayla bastırmayı umduğu (zira Hugues de Saint-Victor’un ünlü Wendelin von Speyer’in harfleriyle basılmış <em>Didascalon</em>’unu gördüğünden beri kafasını matbaaya takmıştı) büyük eseri <em>De figuris regularibus et irregularibus</em>’a<a class="si-noteref epub-type_noteref" href="#f180" id="ref_f180">180</a> varıncaya kadar her şeyi unutmuştu.</p>
		<p>Bir gün ceza mahkemesinin bulunduğu Tournelle’in önünden kederli kederli geçerken, Adalet Sarayı’nın kapılarının birinde gözüne bir kalabalık ilişti.</p>
		<p>“Ne oluyor burada?” diye sordu binadan çıkan bir gence.</p>
		<p>“Bilmiyorum beyefendi,” dedi genç adam. “Bir askeri öldüren bir kadın yargılanıyormuş, diyorlar. İşin içinde büyücülüğün de olduğunu düşündükleri için, piskoposla kilise mahkemesi de davaya müdahil olmuş; Josas Başdiyakozu olan ağabeyimin hayatı orada geçiyor. Bugün onunla konuşmak istiyordum ama kalabalıktan yanına ulaşamadım; bu benim için çok kötü oldu çünkü paraya ihtiyacım var.”</p>
		<p>“Çok yazık beyefendi,” dedi Gringoire, “size ödünç verebilmeyi isterdim; ama ceplerim delikse de sebep eküler değildir.”</p>
		<p>Delikanlıya, Başdiyakoz olan ağabeyini tanıdığını söyleme cesaretini bulamadı, kilisede yaşanan sahneden beri yanına uğramamıştı ve bu ihmal rahatını kaçırıyordu...</p>
		<p>Öğrenci yoluna gitti, Gringoire da büyük salonun merdivenlerini çıkmakta olan kalabalığın peşine takıldı. Efkâr dağıtmak için bir ceza davasından daha iyisi olmadığını düşünüyordu, zira yargıçlar genellikle pek eğlendirici bir bönlük sergiliyorlardı. Aralarına karıştığı insanlar dirsek dirseğe, sessizce ilerliyorlardı. Eski binanın bağırsağıymış gibi kıvrıla kıvrıla giden uzun ve karanlık bir koridorun ağır ve sıkıcı bir yerinde sayışın ardından alçak bir kapıya ulaştı, uzun boyu sayesinde kalabalığın dalgalanan kafaları üzerinden içeriye göz gezdirebildi.</p>
		<p>Salon geniş ve loştu, loşluğu daha da geniş gösteriyordu. Akşam oluyordu; sivri kemerli uzun pencerelerden artık sadece solgun bir ışık giriyor, bu ışık da üstlerindeki binlerce figürün karanlıkta belli belirsiz kımıldar gibi göründüğü, oymalı dev bir ahşap kafese, yani kubbeye varmadan sönüp gidiyordu... Masaların üzerinde, şimdiden yakılmış birçok mum vardı, bu mumlar evraklara gömülmüş kâtiplerin başlarını aydınlatmaktaydı. Salonun ön bölümünü ahali doldurmuştu; sağda ve solda, masaların başında, cüppeli adamlar vardı; dipte, bir setin üstünde, son sıraları karanlıkta kalan birçok yargıç vardı; kıpırtısız ve uğursuz suratlar... Duvarlar sayısız zambak motifiyle bezeliydi. Yargıçların başlarının üstünde büyük bir İsa heykeli belli belirsiz seçiliyor; her yerde, mum ışığında uçları tutuşmuş gibi görünen mızrak ve teberler görülüyordu.</p>
		<p>“Beyefendi,” dedi Gringoire, yanındakilerden birine, “şurada ruhani meclisteki yüksek rahipler gibi dizilmiş duran şu şahıslar kim acaba?”</p>
		<p>“Beyefendi,” diye cevap verdi adam, “sağdakiler yüce mahkeme üyeleri, soldakiler soruşturma kurulu üyeleri; kilise mahkemesi üyeleri siyah cüppeli, soruşturma kurulu üyeleri ise kırmızı cüppeli.”</p>
		<p>“Şurada, onların üst tarafında, terleyip duran, kıpkırmızı kesilmiş o şişman zat da kim?”</p>
		<p>“Sayın başkan.”</p>
		<p>“Peki ya arkasındaki o koyunlar?” diye devam etti, daha önce söylediğimiz gibi yargıç tayfasını hiç sevmeyen Gringoire. Bu belki de talihsiz temsil olayından beri Adalet Sarayı’na karşı beslediği hınçtan ileri geliyordu.</p>
		<p>“Kraliyet Konağı’nın dilekçe kurulu üyeleri.”</p>
		<p>“Ya önündeki şu yabandomuzu?”</p>
		<p>“Parlamento mahkemesinin zabıt kâtibi.”</p>
		<p>“Ya sağdaki timsah?”</p>
		<p>“Kralın özel yetkili avukatı Üstat Philippe Lheulier.”</p>
		<p>“Ya soldaki şu iri kara kedi?”</p>
		<p>“Üstat Jacques Charmolue, kilise mahkemesinde kral vekili, yanında da kilise mahkemesinin muhterem üyeleri.”</p>
		<p>“Peki beyefendi,” dedi Gringoire, “bütün bu saygıdeğer şahsiyetler burada ne yapıyorlar?”</p>
		<p>“Yargılama yapıyorlar.”</p>
		<p>“Kimi yargılıyorlar? Ben sanık filan göremiyorum.”</p>
		<p>“Sanık bir kadın, beyefendi. Onu göremezsiniz. Sırtı bize dönük ve kalabalığın arkasında kalıyor. Bakın şurada bir sürü teber görülüyor ya, işte orada.”</p>
		<p>“Kim bu kadın? Adını biliyor musunuz?”</p>
		<p>“Bilmiyorum beyefendi, daha yeni geldim. Ancak tahminime göre işin içinde büyücülük var, çünkü kilise mahkemesi de davaya katılıyor.”</p>
		<p>“Hadi bakalım!” dedi filozofumuz, “demek bütün bu cüppeli güruhunun insan eti yemesini seyredeceğiz. Bu da diğerleri gibi bir gösteri işte...”</p>
		<p>“Beyefendi,” dedi adam, “Üstat Jacques Charmolue pek efendi görünmüyor mu, ne dersiniz?”</p>
		<p>“Hımm!” dedi Gringoire. “Burun delikleri dar, dudakları ince efendilere güvenim yoktur.”</p>
		<p>Bu sırada çevredekiler, iki gevezeyi susturdu. Önemli bir tanıklık dinleniyordu.</p>
		<p>Tanık bir kocakarıydı; yüzü giysilerinin içinde o denli kaybolmuştu ki, yürüyen bir paçavra yığını gibi görünüyordu.</p>
		<p>“Efendilerim,” diyordu, “olay tamamen doğrudur; benim kırk yıldan beri Saint-Michel Köprüsü’nde esnaflık yapan, kapısı kumaş boyacısı Tassin-Caillart’ın suyun yukarısındaki evine bakan, bütün kira vergi ve harçlarını günü gününe ödeyen Falourdel Kadın olduğum ne kadar doğruysa o kadar doğrudur. Şimdi zavallı bir ihtiyarım; ama vaktiyle güzel bir kızdım efendilerim! Birkaç gündür bana şöyle diyorlardı: ‘Falourdel Kadın, akşamları çıkrığını fazla çevirme, Şeytan yaşlı kadınların örekesindeki yünü boynuzlarıyla taramayı sever. Geçen yıl Temple civarında görülen asık suratlı keşişin, şimdilerde Cité’de dolaştığı muhakkak. Falourdel kadın, dikkat et de senin kapını çalmasın.’ Bir akşam, çıkrığımı çeviriyordum ki, kapıma vuruldu. Kim o, dedim. Küfür edildi. Açtım. İki adam içeri girdi. Yakışıklı bir subayla siyahlar giyinmiş biri. Siyahlı adamın yalnız gözleri görünüyor, iki kor tanesi... Tüm geri kalanı, harmaniyle şapkadan ibaret. Bana şöyle dediler: ‘Sainte-Marthe’ın odası.’ Bu, üst kattaki odamdır efendilerim, en temizi, dedim ben de. Bana bir ekü verdiler. Eküyü çekmeceme attım, içimden şöyle geçirdim: Yarın Gloriette’teki mezbahadan işkembe alırım. Yukarı çıktık. Üst kattaki odaya gelince benim sırtım dönükken siyahlı adam kayboldu. Buna biraz şaşırdım. Bir asilzade gibi yakışıklı olan subay, benimle birlikte indi. Sonra dışarı çıktı. Yün çilesinin dörtte birini eğirmiştim ki güzel bir kızla geri geldi, başlığı da olsaydı güneş gibi parlayacak bir taşbebek... Yanında bir de teke vardı, kocaman bir teke, beyaz mı siyah mı hatırlamıyorum. Bu beni bayağı düşündürdü. Kız beni ilgilendirmez ama teke!.. Bu hayvanları sevmem, sakal ve boynuzları vardır, insana benzerler. Hem de cumartesiyi<a class="si-noteref epub-type_noteref" href="#f181" id="ref_f181">181</a> akla getirirler. Yine de bir şey demedim. Eküyü almıştım. Doğrusunu yapmamış mıyım muhterem yargıç? Kızla yüzbaşıyı yukarı odaya çıkardım ve yalnız bıraktım, yani tekeyle birlikte. İndim ve yünümü eğirmeye devam ettim. Şunu da söylemem lazım, evimin bir zemin bir de birinci katı vardır, köprüdeki diğer evler gibi arka tarafı nehre bakar; hem zemin hem birinci kattaki pencereler suya açılır. Evet, yünümü eğiriyordum. Bilmem neden, tekenin yeniden aklıma getirdiği şu asık suratlı keşişi düşünüyordum; hem sonra güzel kızın kılığı da biraz tuhaftı. Birdenbire yukarıdan bir feryat işittim ve bir şeyin yere düştüğünü, pencerenin açıldığını duydum. Aşağıdaki kendi pencereme koştum, gözümün önünden kapkara bir şeyin geçerek suya düştüğünü gördüm. Rahip kılığında bir hayaletti. Mehtap vardı, onu gayet iyi gördüm. Cité’ye doğru yüzüyordu. O zaman zangır zangır titreyerek devriyeyi çağırdım. On iki kişilik devriye bölüğünden efendiler içeri girdi; ilk anda meselenin ne olduğunu bilmediklerinden hayli neşeliydiler ve beni dövdüler. Durumu onlara açıkladım. Yukarı çıktık. Bir de ne görelim! Zavallı odam kan içinde, yüzbaşı boynunda bir hançerle yerde upuzun yatıyor, kız ölü taklidi yapıyor, teke de iyice ürkmüş. Tamam, dedim, taban tahtalarını yıkamak on beş günümü alır, kazımak gerekecek, korkunç bir şey. Zavallı genç subayı ve göğsü bağrı açık kızı alıp götürdüler. Durun bitmedi. En kötüsü, ertesi gün işkembe almak için eküyü çekmecede aradığımda, yerinde kuru bir yaprak buldum.”</p>
		<p>Kocakarı sustu. Dinleyenler arasında bir dehşet mırıltısı dolaştı. “O hayalet, o teke, bütün bunlar büyücülük kokuyor,” dedi Gringoire’ın yanındakilerden biri. “Ya o kuru yaprak!” diye ekledi bir başkası. “Hiç şüphe yok,” diye devam etti üçüncüsü, “bu subayları soymak için asık suratlı keşişle kumpas kurmuş bir cadı bu.”</p>
		<p>Gringoire’ın kendisi de bütün bu hikâyeyi korkunç ve inanılır bulmaktan pek uzak değildi.</p>
		<p>“Falourdel kadın,” dedi sayın başkan azametle, “adalete diyeceğiniz başka bir şey yok mu?”</p>
		<p>“Yok Monsenyör,” dedi kocakarı, “ancak raporda evim biçimsiz ve leş gibi kokan bir virane olarak geçiyor, bu hakaretamiz bir niteleme. Köprüdeki evler pek gösterişli değildir, doğru, çünkü çok fazla insan yaşar orada; ama yine de bazı kasaplar bile orada oturmaktan gocunmaz ki, bunlar pek temiz güzel hanımlarla evli, zengin insanlardır.”</p>
		<p>Gringoire’ın timsaha benzettiği yargıç ayağa kalktı.</p>
		<p>“Susun!” dedi. “Sanığın üzerinde bir hançer bulunduğunu göz ardı etmemelerini rica ediyorum beylerden. Falourdel kadın, iblisin verdiği ekü, kuru yaprağa dönüşmüş, o yaprağı getirdiniz mi?”</p>
		<p>“Evet, Monsenyör, onu buldum. İşte burada.”</p>
		<p>Bir mübaşir kuru yaprağı timsaha verdi, adam üzgünce bir baş işareti yaptı ve yaprağı başkana, o da kilise mahkemesi kral vekiline devretti, böylece yaprak bütün salonu dolaştı.</p>
		<p>“Bu bir kayın yaprağı,” dedi Üstat Jacques Charmolue. “Büyücülüğün yeni bir kanıtı.”</p>
		<p>Mahkeme üyelerinden biri söz aldı:</p>
		<p>“Sanık, evinizde yukarıya iki adamla birlikte çıkmış. Önce kaybolduğunu, sonra Seine’de rahip kılığıyla yüzdüğünü gördüğünüz siyahlı adam ve subay. Size o eküyü hangisi verdi?”</p>
		<p>Kadın bir an düşündü ve cevap verdi: “Subay.” Salonda bir mırıltı dolaştı.</p>
		<p>“Ahh!” diye düşündü Gringoire, “İşte bu benim inancımı sarstı.”</p>
		<p>Bu sırada Kral’ın özel yetkili avukatı Üstat Philippe Lheulier yeniden söze karıştı:</p>
		<p>“Sayın beylere hatırlatırım ki, katledilen subay başucunda kaleme alınan ifadesinde, siyahlı adamın kendisine yanaştığı anda aklından belli belirsiz onun pekâlâ asık suratlı keşiş olabileceği fikrinin geçtiğini beyan ederek, hayaletin kendisini sanıkla buluşmaya zorladığını, ve kendisinin, yani yüzbaşının, parasız olduğunu öğrenince Falourdel kadına ödeme yapmakta kullandığı adı geçen eküyü verdiğini eklemiştir. Demek ki o ekü de Cehennem’den çıkma bir paradır.”</p>
		<p>Bu inandırıcı uyarı, Gringoire’ın ve salondaki diğer şüphecilerin bütün şüphelerini dağıtmış göründü.</p>
		<p>“Belgelerin dosyası sayın efendilerin elindedir,” diye ekledi Kral’ın avukatı yerine otururken. “Phœbus de Châteaupers’in ifadesini oradan okuyabilirler.”</p>
		<p>Bu adı duyan sanık ayağa kalktı. Başı kalabalığın üzerine çıktı. O zaman Gringoire dehşet içinde Esmeralda’yı tanıdı.</p>
		<p>Kız solgundu; vaktiyle son derece zarif biçimde örülmüş ve sarı pullarla süslü olan saçları darmadağınık omuzlarına dökülüyordu; dudakları morarmıştı, çukura kaçan gözleri ürküntü veriyordu. Heyhat!</p>
		<p>“Phœbus!” dedi sayıklıyormuş gibi, “Nerede o? Ne olur, efendilerim, beni öldürmeden önce lütfen onun hâlâ yaşayıp yaşamadığını söyleyin!”</p>
		<p>“Sus kadın,” dedi başkan, “o bizim işimiz değil.”</p>
		<p>“Ahh! Merhamet edin, yaşayıp yaşamadığını söyleyin bana,” diye devam etti kız, zayıflamış güzel ellerini kavuşturarak; giysisi boyunca zincirlerinin şakırtısı işitiliyordu.</p>
		<p>“Pekâlâ, mademki istiyorsun söyleyeyim,” dedi Kral’ ın avukatı sert bir sesle, “ölmek üzere. Nasıl, memnun musun?”</p>
		<p>Zavallı kız, sessizce, gözyaşı dökmeden, balmumundan bir heykel gibi bembeyaz, sandalyesine çöktü.</p>
		<p>Başkan, ayaklarının dibinde duran siyah cüppeli, yaldızlı takkeli, boynunda bir zincir ve elinde bir değnek olan bir adama eğildi.</p>
		<p>Mübaşir, ikinci sanığı içeri alın.</p>
		<p>Bütün gözler küçük bir kapıya döndü; kapı açıldı, boynuz ve patileri yaldızlı güzel bir keçi göründü, Gringoire’ın kalbi deli gibi çarpmaya başladı. Zarif hayvan bir an eşikte durdu; tıpkı bir kayanın tepesinde durup uçsuz bucaksız bir ufka bakıyormuş gibi boynunu uzattı. Aniden çingene kızını gördü ve bir kâtibin masasının ve başının üstünden atlayarak, iki sıçrayışta onun dizlerine ulaştı. Sonra, bir söz veya bir okşayış bekleyerek ayaklarının üzerine kıvrılıp yattı. Fakat sanık hiç kımıldamadı, zavallı Djali’ye bakmadı bile.</p>
		<p>“Ama bu... bu o sözünü ettiğim pis hayvan!” dedi yaşlı Falourdel; “her ikisini de pek güzel tanıyorum!”</p>
		<p>Jacques Charmolue araya girdi.</p>
		<p>“Sayın efendiler izin verirlerse şimdi keçinin sorgusuna geçeceğiz.”</p>
		<p>Gerçekten de keçi ikinci sanıktı. O devirde bir hayvana karşı büyücülük davası açmak sıradan bir şeydi. Örneğin, valiliğin 1466 yılına ait hesaplarında, <em>ayıp teşkil eden fiilleri sebebiyle</em> Corbeil’de idam edilen Gillet-Soulart ile dişi domuzunun yargılandığı davanın masrafları arasında, ilginç bir ayrıntıya rastlanır. Her şey orada kayıtlıdır: domuz için kazılan çukurun maliyeti, Morsant limanından alınan beş yüz çalı demeti, üç ölçek şarap ve kâfi miktarda ekmek (mahkûmun cellatla kardeşçe paylaştığı son yemek), hatta domuzun günde sekiz Paris dinarı üzerinden on bir günlük bakım ve beslenme bedeli. Bazen hayvanların da ötesine geçildiği olurdu. Charlemagne ve Sofu Ludwig’in<a class="si-noteref epub-type_noteref" href="#f182" id="ref_f182">182</a> kanunnamelerinde, havada insanlara görünmek küstahlığında bulunan ışıklı hayaletlere ağır cezalar öngören maddeler vardır.</p>
		<p>Bu arada kilise mahkemesi kral vekili haykırmıştı:</p>
		<p>“Bu keçiyi ele geçirmiş olan ve bütün çıkarma çabalarına direnen iblis kötü fiillerinde ısrar eder ve bunlarla mahkemeyi korkutursa onun hakkında darağacı veya odun yığını cezası talebinde bulunmak zorunda kalacağımızı şimdiden haber veriyorum.”</p>
		<p>Gringoire’ın sırtından soğuk terler boşandı. Charmolue bir masanın üzerinden çingenenin tefini aldı ve keçiye belli bir açıda göstererek sordu:</p>
		<p>“Saat kaç?”</p>
		<p>Keçi anlamış gibi baktı, yaldızlı ayacığını kaldırdı ve tefe yedi kez vurdu. Gerçekten de saat yediydi. Kalabalığın üzerinde bir dehşet rüzgârı esti..</p>
		<p>Gringoire kendini tutamadı.</p>
		<p>“Kendini mahvediyor!” diye haykırdı. “Görüyorsunuz işte, ne yaptığını bilmiyor!”</p>
		<p>“Salonun arkasındakiler, sessiz olun!” dedi mübaşir aksi bir sesle.</p>
		<p>Jacques Charmolue, buna benzer tef hareketleriyle keçiye, ayın hangi günü, yılın hangi ayında bulundukları gibi, okurun önceden tanık olduğu birçok numara daha yaptırdı... Adli duruşmalara özgü bir tür görsel yanılsamanın etkisiyle, Djali’nin masum numaralarını sokak köşelerinde kim bilir kaç kez alkışlamış olan aynı seyirciler, Adalet Sarayı’nın kubbesi altında bu marifetler karşısında dehşete düştüler. Hiç şakası yoktu, keçi şeytanın ta kendisiydi.</p>
		<p>Kralın vekili, Djali’nin boynuna asılı, harf tabletleriyle dolu bir torbayı yere boşaltınca, durum daha da kötüleşti, zira keçinin bu dağınık alfabeden patisiyle bazı harfleri seçerek o uğursuz <em>Phœbus</em> sözcüğünü oluşturduğu görüldü. Yüzbaşının kurbanı olduğu büyüler, karşı çıkılamayacak şekilde kanıtlanmış sayıldı ve çingene kızı, sokaktan geçenlerin gözlerini zarafetiyle defalarca kamaştırmış olan o güzeller güzeli dansöz, dudak uçuklatan bir vampire dönüştü.</p>
		<p>Kaldı ki, hiçbir hayat belirtisi de göstermiyordu. Artık hiçbir şey, ne Djali’nin zarif hareketleri, ne savcı ve yargıçların tehditleri ne de izleyicilerin kısık sesli bedduaları, onun zihnine ulaşıyordu.</p>
		<p>Uyandırmak için bir çavuşun acımasızca sarsması ve başkanın da azametle sesini yükseltmesi gerekti:</p>
		<p>“Kızım, sen kendini büyücülüğe vermiş çingene ırkındansın. Davaya dahil olan büyülenmiş keçiyle suç ortaklığı içinde, geçen 29 Mart gecesi, cehennem güçleriyle anlaşarak cazibeni ve çeşitli büyü yöntemlerini kullanarak Kral’ın özel muhafızlarından okçu yüzbaşısı Phœbus de Châteaupers’i hançerledin ve yaraladın. Bunu inkâr etmekte ısrarlı mısın?</p>
		<p>“Ne korkunç şey!” diye bağırdı genç kız yüzünü elleriyle saklayarak. “Ahh, Phœbus’üm benim! Ahh, bu tam bir cehennem azabı!”</p>
		<p>“İnkâr etmekte ısrarlı mısın?” diye sordu başkan soğukça.</p>
		<p>“Elbette inkâr ediyorum!” dedi genç kız korkunç bir sesle; ayağa kalkmıştı, gözleri ateş saçıyordu.</p>
		<p>Başkan doğrudan sordu:</p>
		<p>“O zaman suçlandığınız olayları nasıl açıklıyorsunuz?”</p>
		<p>Kız kesik kesik konuşarak yanıt verdi:</p>
		<p>“Daha önce de söyledim. Bilmiyorum. Bir rahip var. Tanımadığım bir rahip. Her yerde beni izleyen cehennem zebanisi bir rahip...”</p>
		<p>“Tabii ya,” dedi yargıç, “asık suratlı keşiş...”</p>
		<p>“Ahh, saygıdeğer efendilerim! Acıyın bana! Ben sadece zavallı bir kızım...”</p>
		<p>“Çingene bir kız,” dedi yargıç.</p>
		<p>Üstat Jacques Charmolue tatlılıkla söz aldı:</p>
		<p>“Sanığın üzücü inadını göz önüne alarak sorgu usulünün uygulanmasını talep ediyorum.”</p>
		<p>“Talep kabul edildi,” dedi başkan.</p>
		<p>Zavallı kızın bütün vücudu titredi. Yine de askerlerin emri üzerine ayağa kalktı ve önünde Jacques Charmolue’yle kilise mahkemesi rahipleri olduğu halde, iki sıra teberdarın arasından geçip oldukça metin adımlarla kapıya doğru yürüdü; kapı birden açıldı ve arkasından kapanıverdi; kederli Gringoire, sanki bir canavar, o kocaman ağzını açıp genç kızı yutmuş gibi hissetti.</p>
		<p>Kız gözden kaybolunca inler gibi bir meleme duyuldu. Keçicik ağlıyordu.</p>
		<p>Oturuma ara verildi. Üyelerden biri muhterem efendilerin yorgun olduğunu ve işkencenin sonuna kadar beklemenin fazla zaman alacağını hatırlatınca başkan, bir adliyeci, “Görevi uğruna kendisini feda etmeyi bilmelidir,” diye cevap verdi..</p>
		<p>“Münasebetsiz, hayâsız kadın!” dedi yaşlı bir yargıç. “Millet daha yemek bile yememişken işkence görmek için uğraşıp duruyor!”</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">II</span>Kuru yaprağa dönüşen ekünün devamı</h1>
		<p>Esmeralda, gün ortasında bile kandillerle aydınlatılan zifirî karanlık geçitlerde, çevresini sarmış kasvetli maiyetiyle birlikte, birkaç basamak çıkıp indikten sonra, Saray çavuşları tarafından iç karartıcı bir odaya itildi. Daire biçimindeki bu oda, eski Paris’in üstünü örtmüş olan yeni Paris’in modern yapı katmanını, yüzyılımızda da hâlâ delip geçen o büyük kulelerden birinin zemin katını işgal ediyordu. Bu mahzende pencere yoktu, ağır bir demir kapıyla kapanan basık girişten başka bir açıklık da görünmüyordu. Fakat aydınlık bir yerdi. Duvarın içine oyulmuş bir ocakta büyük bir ateş yakılmıştı; kızıl yansımaları mahzeni dolduruyor, bir köşede duran zavallı kandilin yaydığı cılız ışığı gereksiz kılıyordu. Ocağın ağzını kapatmaya yarayan, o an kalkık durumdaki demir ızgara, çubuklarının sadece alt uçları göründüğü için, karanlık duvardaki bu alevli oyukta bir sıra siyah, sivri ve aralıklı diş gibi duruyor; bu da ocağı, efsanelerdeki ateş püskürten ejderha ağızlarına benzetiyordu. Bu ağızdan yayılan ışıkta mahpus kız, odanın her tarafında ne işe yaradığını anlayamadığı korkunç aletler gördü. Ortada doğrudan doğruya yere serilmiş meşin bir döşek vardı; üstüne, tavandaki kilit taşına oyulmuş basık burunlu bir canavarın ısırdığı bakır bir halkaya geçirilmiş tokalı bir kayış sarkıyordu. Çeşitli kıskaç ve kerpetenler, kocaman pulluk demirleri dağınık vaziyette ocağı dolduruyor, korların üzerinde kızarıyorlardı. Harlı alevin kan kırmızı ışığı bütün odada sadece bir yığın dehşet verici şeyi aydınlatmaktaydı.</p>
		<p>Bu cehennemin adı kısaca <em>sorgu odası</em> idi.</p>
		<p>Döşeğin üstünde usta işkenceci Pierrat Torterue, uyuşuk uyuşuk oturuyordu; yardımcıları, deri önlüklü, kaba bez çakşırlı, köşeli suratlı iki eciş bücüş adam, ocaktaki demirleri tersyüz edip duruyorlardı.</p>
		<p>Zavallı kız, istediği kadar cesaretini toplamış olsun, bu odaya girince dehşete kapılmaktan kendini alamadı.</p>
		<p>Kral vekilinin çavuşları bir yana, kilise mahkemesi üyeleri öbür yana sıralandılar. Bir masa ve divit takımıyla birlikte bir kâtip, bir köşede hazır bekliyordu. Üstat Jacques Charmolue pek tatlı bir gülümsemeyle çingene kızına yaklaştı.</p>
		<p>“Sevgili yavrum,” dedi, “demek hâlâ ısrarla inkâr ediyorsun ha?”</p>
		<p>“Evet,” dedi kız, şimdiden ölgün bir sesle.</p>
		<p>“Bu durumda,” diye devam etti Charmolue, “seni istemediğimiz kadar ısrarlı biçimde sorgulamak bizim için pek ıstırap verici olacak. Lütfen şu döşeğin üstüne oturur musun? Pierrat usta, küçükhanıma yer açın ve kapıyı kapatın.”</p>
		<p>Pierrat homurdanarak kalktı.</p>
		<p>“Kapıyı kapatırsam ateşim söner,” diye mırıldandı.</p>
		<p>“Yaa!” dedi Charmolue, “Eh ne yapalım azizim, açık bırak öyleyse...”</p>
		<p>Esmeralda ayakta duruyordu. Üstünde onca biçarenin kıvrandığı bu meşin döşek onu korkudan titretiyordu. Dehşetten iliklerine kadar buz kesmişti. Korkmuş ve sersemlemiş vaziyette öylece duruyordu. Charmolue’nün işareti üzerine iki uşak, kızı tutup döşeğe oturttular. Canını hiç acıtmadılar; ama bu iki adam ve bu meşin döşek tenine dokununca kızcağız bütün kanının yüreğine hücum ettiğini hissetti. Şaşkın bakışlarını odada gezdirdi. Böcekler ve kuşlar arasında yarasa, kırkayak ve örümcek neyse o zamana kadar gördüğü bütün aletler arasında o gözle baktığı bu biçimsiz işkence aletleri sanki hareket ediyormuş, vücuduna tırmanıp kendisini ısırmak ve etini kıstırmak üzere dört bir yandan üstüne yürüyormuş gibi geliyordu.</p>
		<p>“Hekim nerede?” diye sordu Charmolue.</p>
		<p>“Burada,” dedi, “kızın o âna dek görmediği kara cüppeli biri.”</p>
		<p>Esmeralda ürperdi.</p>
		<p>“Küçükhanım,” diye tekrar söze başladı kilise mahkemesi kral vekili okşayıcı sesiyle, “üçüncü kez soruyorum: İtham edildiğin cürümleri inkârda ısrarlı mısın?”</p>
		<p>Bu kez Esmeralda sadece bir baş işareti yapabildi. Sesi çıkmıyordu.</p>
		<p>“Demek ısrarlısın?” dedi Jacques Charmolue. “Öyleyse çok üzgünüm ama görevimi yerine getirmem gerekiyor.”</p>
		<p>“Muhterem kral vekili,” dedi aniden Pierrat, “nereden başlayalım?”</p>
		<p>Charmolue, kafiye arayan bir şair gibi muğlak bir ifadeyle yüzünü buruşturarak bir an tereddüt etti.</p>
		<p>“İşkence ayaklığından,” dedi nihayet.</p>
		<p>Kadersiz kız, kendisini o derecede Tanrı ve insanlar tarafından terk edilmiş hissetti ki başı, güçsüz ve cansız bir nesne gibi göğsüne düştü.</p>
		<p>İşkenceci ve hekim, kıza birlikte yaklaştılar. Aynı anda, iki uşak da iğrenç alet ve edevatlarını karıştırmaya başladılar.</p>
		<p>Bu korkunç demirlerin şangırtısını işiten çaresiz çocuk, elektrik verilen ölü bir kurbağa gibi titredi. “Ahh!” diye mırıldandı, “Ahh, Phœbus’üm benim!” Fakat sesi o denli alçaktı ki, kimse işitmedi. Sonra yine heykelsi hareketsizliği ve sessizliğine gömüldü. Bu manzara, yargıçlardan başka kim olsa yüreğini parçalardı. Sanki zavallı bir günahkâr ruh, Cehennem’in kıpkızıl kapısında Şeytan tarafından sorguya çekiliyordu. Demek, insanın kanını donduran bu testereler, çarklar ve işkence sehpalarının kavrayacağı vücut, hoyrat cellat ellerinin ve kerpetenlerin oyuncağı olacak varlık, bu masum, beyaz ve narin yaratıktı ha! İnsan adaletinin öğütülmek üzere korkunç değirmen taşlarına teslim ettiği darı tanesi...</p>
		<p>Bu sırada Pierrat Torterue’nün yardımcılarının nasırlı elleri, Paris’in dörtyol ağızlarında gelip geçenleri kim bilir kaç kez güzellik ve zarafetiyle büyülemiş olan o güzelim bacakla küçücük ayağı hoyratça gözler önüne sermişti.</p>
		<p>“Çok yazık!” diye homurdandı işkenceci, bu zarif ve narin hatlara bakarak.</p>
		<p>Eğer Başdiyakoz orada bulunsaydı, şu anda mutlaka örümcekle sinek simgesini hatırlardı.</p>
		<p>Zavallı kız çok geçmeden, gözlerini örtmekte olan bir bulut perdesinin ardından, <em>işkence ayaklığı</em>’nın yaklaştığını, demirli tahta levhalar arasına kıstırılan ayağının korkunç aletin altında kaybolduğunu gördü. Kapıldığı dehşet kendisine güç verdi.</p>
		<p>“Çıkarın şunu!” diye bağırdı öfkeyle; perişan halde doğruldu: “Merhamet edin!”</p>
		<p>Kral vekilinin ayaklarına kapanmak için döşekten fırlamak istedi; fakat ayağı ağır meşe ve demir kütlesinin arasına sıkışmış olduğundan, kanadına kurşun takılmış bir arıdan daha çaresiz vaziyette işkence ayaklığının üzerine yığıldı.</p>
		<p>Charmolue’nün işareti üzerine kızı tekrar döşeğin üzerine yerleştirdiler, iki kaba el tavandan sarkan kayışın ucunu onun incecik beline bağladı.</p>
		<p>“Son defa soruyorum, dava konusu cürümleri itiraf ediyor musun?” dedi Charmolue, şaşmaz yumuşaklığıyla.</p>
		<p>“Ben suçsuzum.”</p>
		<p>“Öyleyse küçükhanım, aleyhindeki bu durumu nasıl açıklıyorsun?”</p>
		<p>“Heyhat efendim, bilmiyorum.”</p>
		<p>“Demek ki inkâr ediyorsun?”</p>
		<p>“Hepsini!”</p>
		<p>“İşini yap!” dedi Charmolue, Pierrat’ya.</p>
		<p>Pierrat bocurgatın kolunu çevirdi, işkence ayaklığı sıkıştı ve zavallı kız hiçbir dilde yazıya dökülemeyecek korkunç çığlıklardan birini kopardı.</p>
		<p>“Durun!” dedi Charmolue, Pierrat’ya. İtiraf ediyor musun?” diye sordu çingeneye.</p>
		<p>“Hepsini!” diye haykırdı zavallı kız. “İtiraf ediyorum! İtiraf ediyorum! Lütfen merhamet edin!”</p>
		<p>İşkenceyi göğüslemeyi göze alırken kendi gücünü iyi hesaplayamamıştı. Hayatı o âna kadar pek neşeli, pek hoş, pek tasasız geçmiş olan zavallı çocuk, ilk acıya yenilmişti.</p>
		<p>“İnsaniyet namına sana hatırlatmak zorundayım ki,” dedi kral vekili, “itiraf etmekle ölüme razı olmuş oluyorsun.”</p>
		<p>“Umarım çabuk gelir,” dedi kız ve ölü gibi, iki büklüm, göğsünde tokalanmış kayışın ucunda asılı vaziyette kendini tekrar meşin döşeğe bıraktı.</p>
		<p>“Gayret, güzelim, biraz kendini topla,” dedi Pierrat, kızı kaldırırken. “Monsenyör Burgogne dükünün boynundaki altın koyun postuna benziyorsun.”</p>
		<p>Jacques Charmolue sesini yükseltti.</p>
		<p>“Zabıt kâtibi, yazınız. Genç çingene kızı, kötü ruhlar ve dişi vampirlerle birlikte cadı toplantılarına, Şabat ayinlerine ve büyücülük işlerine katıldığınızı itiraf ediyor musun? Cevap ver!”</p>
		<p>“Evet,” dedi kız, o denli alçak sesle konuşuyordu ki, sözleri soluğunun içinde kayboluyordu.</p>
		<p>“Baal-Zebub’un cadıları Şabat ayinine çağırmak için bulutların arasında görünür kıldığı ve yalnız büyücülerin görebildiği koçu gördüğünü itiraf ediyor musun?”</p>
		<p>“Evet.”</p>
		<p>“Tapınak şövalyelerinin şu iğrenç putlarına, Baphomet kafalarına taptığını itiraf ediyor musun?”</p>
		<p>“Evet.”</p>
		<p>“Davaya dahil olan evcil keçi kılığındaki şeytanla her zaman ilişkide olduğunu?..”</p>
		<p>“Evet.”</p>
		<p>“Son olarak, geçtiğimiz yirmi dokuz mart gecesi, şeytanın ve halk arasında asık suratlı keşiş diye bilinen hayaletin yardımıyla, Phœbus de Châteaupers adındakiyüzbaşıyı bıçaklayıp öldürdüğünü itiraf ve ikrar ediyor musun?”</p>
		<p>Kız, sabit bakışlı iri gözlerini kral vekiline doğru kaldırdı, sarsılıp titremeden, kurulmuş makine gibi cevap verdi:</p>
		<p>“Evet.” Tüm güç ve iradesinin kırılmış olduğu belliydi.</p>
		<p>“Yazınız kâtip,” dedi Charmolue ve işkencecilere döndü: Mahkûm çözülsün ve mahkeme salonuna götürülsün...</p>
		<p>Mahkûmun ayağından <em>işkence ayaklığı çıkarılınca</em> kilise mahkemesi kral vekili hâlâ acıdan uyuşmuş vaziyetteki ayağı inceledi.</p>
		<p>“Hadi, hadi!” dedi, fazla zarar görmemiş. “Zamanında bağırmışsın. İmkân olsa hâlâ dans bile edebilirdin, güzelim!”</p>
		<p>Sonra, kilise mahkemesi üyesi yardımcılarına döndü:</p>
		<p>“İşte nihayet adalet yerini buldu! Bu insanı rahatlatıyor efendiler! Küçükhanım da kendisine olabildiğince yumuşak davranıldığına tanıklık edecektir.”</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">III</span>Kuru yaprağa dönüşen ekünün sonu</h1>
		<p>Kız beti benzi atmış, topallayarak mahkeme salonuna girince onu, genel bir memnuniyet mırıltısı karşıladı. Dinleyiciler açısından bu, tiyatroda komedinin son perde arasının bitip perdenin yeniden açıldığı ve son perdenin başlamak üzere olduğu an hissedilen, tatmin edilmiş sabırsızlık duygusunun ifadesiydi. Yargıçlar açısındansa az sonra yemek yiyebilme umudunun. Küçük keçi bile sevinçten meledi. Sahibine doğru koşmak istedi; ama bir sıraya bağlamışlardı.</p>
		<p>Gece tamamen bastırmıştı. Sayısı artırılmamış olan kandiller o denli az ışık veriyordu ki, salonun duvarları bile görünmüyordu. Karanlık, oradaki her nesneyi bir tür sisle sarmalıyordu. Sadece birkaç duygusuz yargıç suratı şöyle böyle görünmekteydi. Tam karşılarında, uzun salonun öbür ucunda, koyu arka planın önünde belli belirsiz beyaz bir nokta seçilebiliyordu. Bu, sanıktı.</p>
		<p>Yerine kadar sürüklemişti kendisini. Charmolue de tüm haşmetiyle yerini alıp oturdu, sonra ayağa kalktı ve başarısından gururlandığını pek belli etmeden şöyle dedi:</p>
		<p>“Sanık her şeyi itiraf etti.”</p>
		<p>“Çingene kızı,” diye devam etti başkan, “büyücülük, fuhuş ve Phœbus de Châteaupers’in öldürülmesine dair bütün suçlarını itiraf ettin mi?”</p>
		<p>Kızın yüreği sıkıştı, karanlıkta ağladığı duyuldu.</p>
		<p>“Ne istiyorsanız hepsini,” dedi zayıf bir sesle, “ama beni çabuk öldürün!”</p>
		<p>“Muhterem kral vekili,” dedi başkan, “mahkeme heyeti taleplerinizi dinlemeye hazırdır.”</p>
		<p>Üstat Charmolue, korkutucu bir defter çıkardı ve mahkeme üslubuna uygun el kol hareketleri ve abartılı vurgulamalarla, Latince bir nutuğa girişti; davanın bütün kanıtlarını, en sevdiği komedi yazarı Plautus’tan alıntılarla desteklenen Cicero’vari dolaylamalarla sunmaktaydı. Bu dikkate değer parçayı okurlarımıza sunamadığımız için üzgünüz. Hatip bunu harika bir vücut diliyle sunuyordu. Daha başlangıç kısmını bitirmemişti ki, alnından terler boşandı, gözleri yuvalarından fırladı.</p>
		<p>Bir cümlenin tam ortasında birdenbire durdu, her zaman oldukça tatlı, hatta biraz bönce bakan gözleri, ateş saçmaya başladı.</p>
		<p>“Efendiler,” diye bağırdı bu kez Fransızca (çünkü burası defterde yazılı değildi), Şeytan bu vakaya o kadar karışmış ki, işte şurada müzakerelerimize katılıyor ve haşmetli kralımızın taklidini yapıyor. Bakın!”</p>
		<p>Bunu derken eliyle küçük keçiyi gösteriyordu; gerçekten de hayvancık Charmolue’nün el kol hareketleri yaptığını görünce, aynı şeyi yapmanın uygun olacağını düşünmüş olmalıydı ki, kıçının üstüne oturmuş, ön patileri ve sakallı suratıyla, kilise mahkemesi kral vekilinin hareketlerini elinden geldiğince, dokunaklı biçimde taklit ediyordu. Hatırlanacağı gibi bu onun, en sevimli yeteneklerinden biriydi. Bu olay, bu son <em>kanıt,</em> büyük etki yarattı. Keçinin ayaklarını bağladılar, kral vekili de hitabetine kaldığı yerden devam etti.</p>
		<p>Nutuk pek uzun sürdü ama sonuç bölümü gerçekten hayranlık uyandırıcıydı. Üstat Charmolue’nün boğuklaşmış sesinin ve gücünü yitirmiş hareketlerinin de eklendiği son cümle şöyleydi:</p>
		<div class="speech html5_section">
			<p><em>Ideo, Domni, coram stryga demonstrata, crimine patente, intentione criminis existente, in nomine sanctæ ecclesiæ Nostræ-Dominæ Parisiensis, quæ est in saisina habendi omnimodam altam et bassam justitiam in illa hac intemerata Civitatis insula, tenore præsentium declaramus nos requirere, primo, aliquandam pecuniariam indemnitatem; secundo, amendationem honorabilem ante portalium maximum Nostræ-Dominæ, ecclesiæ cathedralis; tertio, sententiam in virtute cujus ista stryga cum sua capella, seu in trivio vulgariter dicto </em>la Grève<em>, seu in insula exeunte in fluvio Sequanæ, juxta pointam jardini regalis, executatæ sint!</em><a class="si-noteref epub-type_noteref" href="#f183" id="ref_f183">183</a></p>
			<p class="note">Başlığını takarak tekrar yerine oturdu.</p>
		</div>
		<p>“<em>Pöh!</em>” diye içini çekti üzüntüyle Gringoire, “<em>bassa latinitas</em>!<a class="si-noteref epub-type_noteref" href="#f184" id="ref_f184">184</a>”</p>
		<p>Bir başka siyah cüppeli adam sanığın yanında ayağa kalktı. Bu, onun avukatıydı. Karınları acıkmış olan yargıçlar homurdanmaya başladılar.</p>
		<p>“Avukat bey, kısa konuşun,” dedi başkan.</p>
		<p>“Başkan hazretleri,” dedi avukat, “davalı suçlarını itiraf ettiğine göre, zatıâlilerinize söyleyecek tek bir sözüm var. Eski bir yasa metni şöyle: Bir dişi vampir bir adamı yerse ve bu suçu kanıtlanırsa sekiz bin dinarlık bir ceza ödeyecektir ki bu da iki yüz altın metelik eder. Mahkemenin müvekkilime para cezası vermesini talep ediyorum.”</p>
		<p>“O metin yürürlükten kalkmıştır,” dedi kralın başvekili.</p>
		<p>“<em>Nego,</em>”<a class="si-noteref epub-type_noteref" href="#f185" id="ref_f185">185</a> diye karşılık verdi avukat.</p>
		<p>“Oylansın,” dedi üyelerden biri; “suç meydanda, vakit de geç oldu.”</p>
		<p>Salondan ayrılmadan önce oylama yapıldı. Yargıçlar <em>çabucak görüş bildirdiler;</em> acele ediyorlardı. Başkanın karanlıkta alçak sesle kendilerine yönelttiği iç karartıcı soru üzerine başlıklarını birbiri ardınca çıkardıkları görülüyordu. Zavallı sanık da onlara bakar gibi görünüyor; ama bulanık bakışları artık hiçbir şeyi görmüyordu.</p>
		<p>Sonra kâtip yazmaya koyuldu, ardından başkana uzun bir parşömen uzattı.</p>
		<p>O zaman zavallı kız halkın hareketlendiğini, mızrakların tokuştuğunu ve buz gibi bir sesin şöyle dediğini işitti:</p>
		<p>“Çingene kızı, efendimiz kralın uygun göreceği gün, öğle vakti, bir yük arabasında, içgömleğiyle ve yalınayak, boynunda iple, Notre-Dame’ın ana kapısının önüne götürülecek ve elinde bir kilo ağırlığında bir mumla, halkın önünde nedamet getireceksin; oradan Grève Meydanı’na götürülecek ve şehir darağacında asılarak idam edileceksin; keçine de aynı ceza uygulanacak; ayrıca tarafından işlenmiş ve itiraf edilmiş olan büyücülük, efsunculuk, ahlaksızlık ve Sayın Phœbus de Châteaupers’i öldürme cürümlerinin bedeli olarak, kilise mahkemesine üç kraliyet altını ödeyeceksin. Tanrı ruhunu kurtarsın!”</p>
		<p>“Ahh, bu bir rüya!” diye mırıldandı kızcağız ve hoyrat ellerin kendisini alıp götürdüklerini hissetti.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">IV</span>Lasciate ogni speranza<a class="si-noteref epub-type_noteref" href="#f186" id="ref_f186">186</a></h1>
		<p>Ortaçağ’da bir yapı tamamlandığı zaman, neredeyse dışarıda olanı kadar bir kısmı da toprağın altında bulunurdu. Notre-Dame gibi kazıklar üzerine inşa edilmemişlerse bir saray, kale ya da kilisenin yer altında daima ikinci bir bölümü olurdu. Katedrallerde bu, gece gündüz ışıkla dolup taşan, org ve çan sesleriyle çınlayan üst sahının altında kör, dilsiz, basık, karanlık ve esrarlı, bir çeşit ikinci katedraldi; bazen de bir mezarlık. Saraylarda, kalelerde, burası bir zindan, bazen yine bir mezarlık, bazen de ikisi birden olurdu. Başka yerde oluşum ve <em>gelişim</em> tarzlarını açıkladığımız bu büyük yapıların sadece temelleri değil, üstlerinde bulunan binalardaki gibi odalar, galeriler, merdivenler şeklinde dallanıp budaklanan kökleri de vardı adeta. Böylece kiliseler, saraylar, kaleler yarıya kadar toprağın içindeydiler. Bir yapının mahzenleri, merdivenlerle çıkılacak yerde inilen, yer altındaki katları yer üstündeki katların altına denk gelen bir başka yapıydı, tıpkı dağ ve ormanların kenarındaki bir gölün durgun yüzeyinde bu dağ ve ormanların baş aşağı yansıması gibi.</p>
		<p>Saint-Antoine Kalesi’nde, Paris Adalet Sarayı’nda, Louvre’da, bu yer altı yapıları birer zindandı. Bu zindanların katları toprağın altına indikçe gitgide daralıp karanlıklaşıyordu. Bunlar, dehşetin derece derece sıralandığı mekânlardı; Dante, “cehennem”ini anlatmak için daha iyisini bulamamıştır. Bu devasa huniyi oluşturan zindanlar genellikle en dipte, Dante’nin Şeytan’ı yerleştirdiği, toplumunsa ölüm mahkûmunu koyduğu, fıçı dibine benzer bir mahzenle son bulurdu. Zavallı bir canlı buraya gömülmeyegörsün, gün ışığına, havaya, hayata, <em>ogni speranza</em>’ya elveda demek zorunda kalırdı. Bu zindandan ancak darağacına ya da odun yığınına gitmek üzere çıkabilir, bazen de orada çürüyüp giderdi. İnsan adaleti buna <em>unutmak</em> derdi. Mahkûm, insanlarla kendisi arasında, başının üstüne bir taş ve zindancı yığınının çöktüğünü hisseder, bütün zindan, o koca kalenin tamamı, kendisine yaşayan dünyanın kapısını kapatan devasa ve karmaşık bir kilit mekanizması haline gelirdi.</p>
		<p>Darağacına mahkûm edilen Esmeralda’yı da, herhalde üstündeki devasa Adalet Sarayı’na karşın kaçacağından korktukları için olacak, Tournelles istirahatgâhında, Saint-Louis’nin kazdırdığı zindanda bulunan böyle bir fıçı dibine koymuşlardı. Binanın en küçük taşını bile yerinden oynatamayacak zavallı sinecik!..</p>
		<p>Şurası gerçek ki Tanrı da, toplum da adaletsiz davranmıştı ona; bu denli narin ve kırılgan bir yaratığın hakkından gelmek için bu kadar ıstırap ve işkence gerekli değildi.</p>
		<p>Orada, karanlıkta yitip gitmiş, kefenlenmiş, gömülmüş, üstüne duvar örülmüştü. Onu güneşin altında gülüp oynarken görmüş olan biri, bu halde görebilse dehşetten titrerdi. Gece gibi soğuk, ölüm gibi soğuk, saçlarının arasından hafif bir esinti bile geçmeden, kulağına insan sesi çalınmadan, gözlerine en ufak bir gün ışığı düşmeden, zindanın duvar sızıntılarından oluşan su birikintisine atılmış bir demet samanın üstünde, bir testi ile bir ekmeğin yanına çömelmiş, zincirlerin altında ezilerek, iki büklüm, hareketsiz, neredeyse nefes almadan duruyordu; artık acı çekecek durumda bile değildi. Phœbus, güneş, öğle vakti, açık hava, alkışlanan danslar, subayla tatlı aşk cıvıldaşmaları, sonra Rahip, yaşlı kadın, hançer, kan, işkence, darağacı, bütün bunlar hâlâ, kâh neşeli ve tatlı bir düş kâh korkunç bir karabasan gibi zihninden geçiyordu; fakat bu artık, karanlıklarda yitip giden tüyler ürpertici ve puslu bir kavga ya da yukarıda yeryüzünde çalınan ve kadersiz kızın düştüğü derinliklerde duyulmayan uzak bir ezgiydi sadece.</p>
		<p>Buraya getirildiğinden beri ne uykudaydı ne de uyanık. Bu ıstırap içinde, bu zindanda, uyanıklığı uykudan, rüyayı gerçeklikten, gündüzü geceden ayırt edemez olmuştu. Bütün bunlar zihninde birbirine karışıyor, bulanıyor, karman çorman oluyordu. Artık hissetmiyor, bilmiyor, düşünmüyor, olsa olsa hayallere dalıyordu. Hiçbir canlı yaratık bu derece hiçliğe teslim olmamıştı.</p>
		<p>Böyle uyuşmuş, donmuş, taş kesilmiş durumdayken, iki-üç kez başının üstünde bir yerlerde bir kapağın, en ufak bir ışık bile sızdırmaksızın açıldığını ve oradan bir elin kendisine bir parça kara ekmek attığını hayal meyal fark etmişti. Oysa insanlarla arasında kalan tek ilişki buydu, zindancının belli aralıklarla gelişi. Gayriihtiyarı kulak verdiği tek bir şey vardı. Başının üstünde, rutubet, tavanın küflü taşlarının arasından sızıyor, eşit aralıklarla bir su damlası düşüyordu. Kızcağız, alık alık, bu damlanın, yanındaki birikintiye düşünce çıkardığı sesi dinliyordu.</p>
		<p>Birikintiye düşen bu su damlası çevresindeki tek hareket, zamanı gösteren tek saat, yeryüzündeki bütün sesler arasında ona ulaşan tek sesti.</p>
		<p>Doğrusunu söylemek gerekirse bu karanlık lağım çukurunda zaman zaman ayağının veya kolunun üzerinden soğuk bir şeyin geçtiğini hissettiği ve ürperdiği de oluyordu.</p>
		<p>Ne kadar zamandan beri orada bulunduğunu bilmiyordu. Bir yerde birine bir ölüm cezası kararının tebliğ edildiğini, sonra kendisinin alınıp götürüldüğünü ve gecenin, sessizliğin içinde buz kesmiş durumda uyandığını hatırlıyordu. Ellerinin üstünde sürünmüş, o zaman demir halkalar ayak bileklerini kesmiş, zincirler şangırdamıştı. Dört bir yanının duvarla çevrili olduğunu, altındaysa suyla kaplı taş bir döşemeyle bir saman demeti bulunduğunu anlamıştı. Fakat ne lamba ne de pencere denecek bir delik vardı. O zaman samanın üzerine, bazen de duruş değiştirmek için, zindandaki bir taş merdivenin en alt basamağına oturmuştu.</p>
		<p>Bir ara, su damlasının şıpırtısı sayesinde kapkara dakikaları saymaya çalışmış, fakat hasta bir beynin bu hazin çabası da kendiliğinden yok olmuş, genç kızı uyuşukluğuyla baş başa bırakmıştı.</p>
		<p>Nihayet bir gün ya da bir gece (zira bu mezarda gün ortasıyla gece yarısının rengi aynıydı) başının üstünde, zindancının ekmekle su testisini getirdiğinde genellikle yaptığından daha kuvvetli bir gürültü işitti. Başını kaldırdı ve tavanda açılmış bir çeşit kapı veya kapağın aralıklarından kızılımsı bir ışığın sızdığını gördü.</p>
		<p>Aynı anda ağır demir aksam acı bir ses çıkardı, kapak paslı menteşelerinin üzerinde gıcırdadı ve kızcağız bir fener, bir el ve iki erkek vücudunun alt kısımlarını gördü, kapı çok basık olduğundan başlarını göremiyordu. Işık o kadar rahatsız ediciydi ki, gözlerini yumdu.</p>
		<p>Yeniden açtığında, kapak kapanmış, fener merdivenin bir basamağına konulmuştu; bir adam, tek başına, karşısında dikiliyordu. Kapüşonlu siyah bir pelerin ayaklarına kadar iniyor, aynı renkte bir maske yüzünü gizliyordu. Ne yüzü ne elleri, vücudunun hiçbir yeri görünmüyor, ancak bu ayakta duran uzun siyah kefenin içinde bir şeyin kımıldadığı hissediliyordu. Genç kız bir an, bu hayalete benzeyen şeye sabit gözlerle baktı. Ne biri ne öteki konuşuyordu; sanki karşı karşıya konulmuş iki heykeldiler. Mahzende sadece iki şey canlı gibi görünüyordu: havadaki nem yüzünden çıtırdayıp duran lambanın fitili ile bu düzensiz çıtırtıyı yeknesak şıpırtısıyla kesen ve fenerin ışığını birikintinin yağlı yüzeyinde eşmerkezli hareler halinde titreştiren su damlası.</p>
		<p>Nihayet mahpus sessizliği bozdu:</p>
		<p>“Kimsiniz?”</p>
		<p>“Bir rahip.”</p>
		<p>Sözcük, söyleniş tarzı ve sesin tınısı genç kızı ürpertti.</p>
		<p>Rahip boğuk bir sesle devam etti:</p>
		<p>“Hazırlandın mı?”</p>
		<p>“Neye?”</p>
		<p>“Ölmeye.”</p>
		<p>“Ahh!” dedi kız, “Hemen yakında mı?”</p>
		<p>“Yarın.”</p>
		<p>Kızın sevinçle kalkmış olan başı tekrar göğsüne düştü.</p>
		<p>“Bu süre de çok uzun!” diye mırıldandı, “Bugün olsa onlara ne zararı dokunurdu ki?”</p>
		<p>“Demek ki çok acı çekiyorsun, öyle mi?” dedi Rahip, bir anlık sessizlikten sonra.</p>
		<p>“Çok üşüyorum,” diye cevap verdi Esmeralda.</p>
		<p>Üşüyenlere özgü o alışılmış hareketle, daha önce Roland Kulesi’ndeki münzevi kadında da gördüğümüz gibi, ayaklarını ellerinin arasına aldı; dişleri takırdıyordu.</p>
		<p>Rahip, kapüşonunun altından zindanda göz gezdirir gibi göründü.</p>
		<p>“Işıksız! Ateşsiz! Susuz! Korkunç bir durum.”</p>
		<p>“Evet,” dedi genç kız, bahtsızlığın verdiği şaşkınlık ifadesiyle. “Gün herkese aittir. Neden bana yalnız geceyi veriyorlar?”</p>
		<p>“Niçin burada olduğunu biliyor musun?” dedi Rahip yeni bir sessizlikten sonra.</p>
		<p>“Galiba biliyordum,” dedi kız, hafızasını canlandırmak ister gibi cılız parmaklarını kaşlarının üzerinden geçirerek, “ama artık bilmiyorum.”</p>
		<p>Birdenbire çocuk gibi ağlamaya başladı.</p>
		<p>“Buradan çıkmak istiyorum beyefendi. Üşüyorum, korkuyorum, bedenimde gezinen hayvanlar var burada.”</p>
		<p>“Öyleyse arkamdan gel.</p>
		<p>Rahip bunu söylerken kızı kolundan tuttu. Zavallıcık iliklerine kadar donmuştu, yine de bu el ona buz gibi geldi.”</p>
		<p>“Ahh!” diye mırıldandı, “Ölümün buz kesmiş eli bu! Söyler misiniz, siz kimsiniz?”</p>
		<p>Rahip, kukuletasını indirdi, Esmeralda ona baktı. Bu, çok uzun zamandan beri peşini bırakmayan o ürkünç surat, Falourdel kadının evinde Phœbus’ün sevgili başının üstünde kendisine gözüken o ifrit başı, son kez bir hançerin yanında parladığını gördüğü o gözdü.</p>
		<p>Onun için her daim uğursuz olan, bu şekilde onu işkenceye varıncaya kadar felaketten felakete sürükleyen bu hayalet, genç kızın uyuşukluğunu üstünden atmasını sağladı. Hafızasının üzerinde kalınlaşmış olan bir çeşit perde yırtılıyormuş gibi geldi. Falourdel kadının evindeki gece sahnesinden Tournelle’deki mahkûmiyetine kadar, hazin serüveninin bütün ayrıntıları, aynı anda aklına geldi; hem de o zamana dek olduğu gibi bulanık ve belli belirsiz halde değil, tüm açık seçikliği, çıplaklığı, kesinliği, yürek oynatıcılığı ve korkunçluğuyla. Çekilen acının şiddetiyle yarı yarıya silinmiş, hemen hemen unutulmuş olan bu anıları, önünde duran karanlık sima, tıpkı beyaz kâğıda görünmez mürekkeple yazılmış harflerin kâğıt ateşe yaklaştırılınca net olarak belirmesi gibi, tekrar canlandırdı. Genç kıza, yüreğindeki bütün yaralar aynı anda tekrar açılmış ve kanıyormuş gibi geldi.</p>
		<p>“Ahh!” diye bağırdı, elleriyle gözlerini kapatıp, ihtilaçlı bir titremeyle. “Bu o rahip!”</p>
		<p>Sonra kolları umutsuzca iki yana sarktı, başını öne eğip gözlerini yere dikerek sessizce oturmaya devam etti, hâlâ tir tir titriyordu.</p>
		<p>Rahip, kıza, ekinlerin arasında büzülüp kalan zavallı bir tarlakuşunun tepesinde uzun süre daireler çizerek dört dönmüş, uçuşunun korkunç çemberlerini gittikçe daraltmış ve birdenbire avının üstüne şimşek hızıyla çullanarak onu çırpınır durumda pençesinde tutan bir çaylağın gözleriyle bakıyordu.</p>
		<p>Kızcağız alçak sesle mırıldanmaya koyuldu:</p>
		<p>“Bitirin! Bari son darbeyi vurun da bitsin bu iş!”</p>
		<p>Zavallıcık dehşet içinde, kasabın satır darbesini bekleyen koyun gibi, başını omuzlarının arasına gömüyordu.</p>
		<p>“Demek seni korkutuyorum,” dedi sonunda Rahip.</p>
		<p>Kız cevap vermedi.</p>
		<p>“Seni korkutuyor muyum?” diye tekrarladı adam.</p>
		<p>Kızın dudakları gülümsüyormuş gibi kasıldı.</p>
		<p>“Evet,” dedi, “cellat mahkûmla alay ediyor. Aylar var ki beni izliyor, tehdit ediyor, korkutuyor! Ohh Tanrım, o yokken ne kadar mutluydum! Beni bu uçuruma o attı! Aman Yarabbi, o öldürdü... Onu, Phœbus’ümü de o öldürdü!”</p>
		<p>Birdenbire hıçkırıklara boğuldu ve gözlerini Rahip’e doğru kaldırarak şöyle dedi:</p>
		<p>“Ahh, sefil yaratık, kimsin sen? Ben sana ne yaptım? Demek benden bu kadar nefret ediyorsun! Heyhat! Benimle ne alıp veremediğin var?”</p>
		<p>“Seni seviyorum,” dedi Rahip.</p>
		<p>Genç kızın gözyaşları aniden dindi. Rahip’e alık alık baktı. O ise dizlerinin üstüne çökmüş, ateşli bakışlarla kızı sarmalıyordu.</p>
		<p>“Anlıyor musun? Seni seviyorum!” diye haykırdı tekrar.</p>
		<p>“Ama ne sevgi!” dedi zavallı kız titreyerek.</p>
		<p>Rahip devam etti:</p>
		<p>“Lanetli birinin sevgisi.”</p>
		<p>İkisi de heyecanlarının ağırlığı altında ezilmiş olarak biri çılgın, öbürü sersemlemiş halde, birkaç dakika sessiz kaldılar.</p>
		<p>“Dinle,” dedi nihayet Rahip; üzerine garip bir sükûnet gelmişti. “Her şeyi öğreneceksin. Tanrı’nın bizi görmediğini düşündürecek kadar karanlık olan gecenin o ilerlemiş saatlerinde gizlice vicdanımı sorgularken kendime bile zar zor itiraf edebildiğim şeyleri söyleyeceğim sana. Dinle. Sana rastlamadan önce, ben mutlu bir adamdım...”</p>
		<p>“Ben de!” dedi kız hafifçe içini çekerek.</p>
		<p>“Sözümü kesme. Evet, mutluydum, en azından mutlu olduğuma inanıyordum. Tertemizdim, ruhum berrak bir aydınlıkla doluydu. Başım dikti, benimkinden daha gururlu, daha ışıltılısı yoktu. Rahipler iffet, âlimler ilim hakkında bana danışırlardı. Evet, ilim benim için her şeydi. Bir kardeşti ve bir kardeş bana yetiyordu. Yaşım ilerledikçe aklıma başka fikirler de gelmedi değil. Bir kadına rastladığım bazı zamanlarda bedenimde bir heyecan hissetmiştim. Erkeğin bu cinsellik ve kan gücü, yeniyetmelik delişmenliğimde ebedi olarak bastırıp boğduğumu sandığım bu kuvvet, beni tüm sefilliğimle mihrabın soğuk taşlarına çakılı tutan sağlam yemin zincirini birçok kez çırpınışlar içinde kırmaya çalışmıştı. Fakat oruç, ibadet, araştırma, inzivahanede nefis terbiyesi, ruhu tekrar bedene hâkim kılmıştı. Ayrıca, kadınlardan kaçınıyordum. Kaldı ki, beynimdeki bütün kirli buğuların bilimin ihtişamı karşısında dağılıp yok olması için bir kitap açmam yeterli oluyordu. Birkaç dakika içinde dünyevi kabalıkların uzaklaştığını hissediyor, kendimi ebedi hakikatin huzurlu ışıltısı içinde sakin, gözlerim kamaşmış, huzurlu bir durumda buluyordum. İblis bana saldırmak için sadece kilisede, sokakta, çayırda bayırda gözlerimin önünden dağınık olarak geçen ve rüyalarıma bile doğru dürüst giremeyen belli belirsiz kadın gölgeleri gönderdiği sürece, onu kolayca yenebildim. Heyhat! Bu zafer kalıcı olmadıysa bunun suçu insanla iblisi eşit güçte yaratmamış olan Tanrı’nındır.. Dinle. Bir gün...”</p>
		<p>Rahip burada durdu, mahkûm kız, onun göğsünden bir hırıltı ve koparılma sesine benzer iç çekişlerin yükseldiğini işitti.</p>
		<p>Adam devam etti:</p>
		<p>“Bir gün, hücremin penceresine yaslanmış duruyordum. Dur bakayım hangi kitabı okuyordum? Off, kafam karmakarışık... Evet, her neyse kitap okuyordum. Pencere bir meydana bakıyordu. Bir tef tıngırtısı ve müzik sesi işittim. Dikkatimin böyle dağıtılmasına sinirlenerek dönüp pencereden meydana baktım. Gördüğüm şeyi başka görenler de vardı; oysa bu, insan gözleri için yaratılmış bir manzara değildi. Orada, sokağın ortasında –öğle vaktiydi, güneş pırıl pırıl parlıyordu– bir yaratık dans ediyordu. O kadar güzel bir yaratıktı ki, eğer Tanrı insan kılığına büründüğü zaman bu yaratık mevcut olsaydı, onu Meryem’e tercih eder, annesi olarak seçer ve ondan doğmak isterdi! Kömür gibi gözleri ışıklar saçıyor, siyah saçlarının arasında güneşin erişebildiği birkaç tel, altın teller gibi sarı sarı görünüyordu. Ayakları, hızla dönen bir tekerleğin parmakları gibi, hareketleri içinde görünmez oluyordu. Başının çevresinde, siyah saç örgülerinde, güneşte yanıp sönen ve alnında yıldızlardan bir taç oluşturan madenî parçacıklar vardı. Üstüne pullar serpiştirilmiş entarisi mavi parıltılar saçıyor, yıldızlı bir yaz gecesini andırıyordu. Esnek ve esmer kolları iki başörtüsü gibi beline bir sarılıp bir çözülüyordu. Vücut hatları şaşırtıcı derecede güzeldi. Ahh! Güneş ışığında bile ışıklı bir şey gibi öne çıkan o göz kamaştırıcı şekil!.. Heyhat, o sendin işte! Şaşırmış, esrimiş, büyülenmiştim, seni seyretmekten kendimi alamadım. Sana o kadar çok baktım ki, birdenbire korkuyla ürperdim, kötü kaderin beni avucuna almakta olduğunu hissettim.”</p>
		<p>Nefesi tıkanan Rahip bir kez daha sustu. Sonra devam etti.</p>
		<p>“Çoktan yarı yarıya büyülenmiş olarak, bir şeye tutunmak, düşüşümü durdurmak istedim. Şeytan’ın bana daha önce kurmuş olduğu tuzakları hatırladım. Gözlerimin önündeki yaratıkta ancak Cennet’ten veya Cehennem’den gelebilecek o insanüstü güzellik vardı. Bu bizim bir avuç toprağımızla yaratılmış ve bir kadın ruhunun titrek ışıklarının içeriden cılızca aydınlattığı sıradan bir kız değildi. Bir melekti bu! Ama ışıktan değil karanlıklardan, alevlerden yaratılmış bir melek!.. Bunları düşünürken senin yanında bir de keçi gördüm, bana gülerek bakan bir Şabat hayvanı... Öğle güneşinde boynuzları ateştendi sanki. O zaman iblisin tuzağını fark ettim, senin Cehennem’den geldiğinden ve beni mahvetmek için geldiğinden şüphem kalmadı. Buna inandım.”</p>
		<p>Sözün burasında Rahip, mahkûmun yüzüne baktı ve soğuk bir sesle ekledi:</p>
		<p>“Hâlâ da inanıyorum. Bu arada büyü yavaş yavaş etkisini gösteriyor, dansın aklımdan çıkmıyordu; esrarengiz kötülüğün, içimde yer etmekte olduğunu hissediyordum; ruhumda uyanık durması gereken her şey uykuya dalıyor ve ben, tıpkı karın altında ölmekte olanlar gibi, bu uykunun gelişine izin vermekten zevk alıyordum. Derken birdenbire şarkı söylemeye başladın. Ben ne yapabilirdim, sefil? Şarkın, dansından daha da büyüleyiciydi. Kaçmak istedim. İmkânsızdı. Olduğum yere mıhlanmış, adeta kök salmıştım. Mermer döşeme dizlerime kadar çıkmıştı sanki. Sonuna kadar orada kalmam gerekti. Ayaklarım buz kesmiş, başım ateşler içindeydi. Nihayet, belki de bana acıdığından, şarkına son verip ortadan kayboldun. O göz kamaştırıcı görüntünün yansıması, o büyüleyici ezginin yankısı da yavaş yavaş gözlerimden ve kulaklarımdan silindi. O zaman, kaidesinden sökülmüş bir heykelden daha zayıf ve kaskatı bir halde pencerenin dibine yığıldım. Akşam çanları beni uyandırdı. Kalktım ve kaçtım; ama ne yazık ki içimde, düşmüş ama artık kaldıramayacağım, gerçekleşmiş ve artık kaçamayacağım bir şey vardı.”</p>
		<p>Bir ara daha verip devam etti:</p>
		<p>“Evet, o günden itibaren bende, tanımadığım bir adam ortaya çıktı. Elimdeki bütün çarelere başvurdum, inzivahane, mihrap, çalışma, kitaplar... Nafile! İlme, tutkularla dolu bir kafayla umutsuzca başvurunca o kadar kof geliyor ki!.. Kitapla aramda sürekli olarak neyi görüyordum biliyor musun? Seni, gölgeni, bir gün önümden geçip gitmiş o ışıklı görüntünün hayalini!.. Fakat bu hayal artık aynı renkte değildi; gözünü dikip güneşe bakmış tedbirsizin, nereye baksa uzun süre gördüğü siyah halka gibi koyu, kasvetli ve karanlıktı.</p>
		<p>Bundan kurtulamayınca, şarkın beynimde sürekli uğuldar olunca, ayaklarının durmadan dua kitabımın üstünde dans ettiğini görünce, hayalinin her gece rüyada yanıma süzülüverdiğini hissedince, seni tekrar görmek, sana dokunmak, kim olduğunu öğrenmek, kafamdaki eşsiz görüntüne benzeyip benzemediğini görmek, rüyamı hakikatin yardımıyla engellemek istedim. Her halükârda yeni bir izlenimin, ilkini sileceğini umuyordum; zira bu ilki benim için dayanılmaz olmuştu. Seni aradım. Yeniden gördüm. Bu bir felaket oldu. İki kez görünce bin kez görmek istedim, hep görmek istedim. O zaman –Cehennem yokuşunda fren yapmak mümkün müydü?– o zaman kendime ait olmaktan çıktım. İblis, kanatlarıma bağladığı ipin öbür ucunu, senin ayağına düğümlemişti. Senin gibi avare ve gezgin oldum. Seni kapı altlarında bekliyor, sokak köşelerinde gözetliyor, kulenin tepesinden gözlüyordum. Her akşam daha da büyülenmiş, daha çaresiz, daha mahvolmuş olarak kendi içime dönüyordum.</p>
		<p>Kim olduğunu öğrenmiştim: Çingene kızıydın, büyü konusunda tereddütlü olabilir miydim? Dinle. Açılacak bir davanın beni bu büyüden kurtaracağını umdum. Bruno d’Ast, bir büyücü kadın tarafından büyülenmiş; onu yaktırmış ve iyileşmişti. Bunu biliyordum. Bu çareyi denemek istedim. Önce Notre-Dame’ın avlusunu sana yasaklatmayı denedim; her gün oraya gelmezsen unutacağımı umuyordum. Aldırış etmedin, geri geldin. Ardından aklıma seni kaçırmak geldi ve bir gece buna teşebbüs ettim. İki kişiydik. Seni tam yakalamıştık ki, şu sefil subay çıkageldi ve seni kurtardı. Böylelikle senin, benim ve onun felaketi hazırlanmış oldu. Nihayet, artık ne yapacağımı, ne olacağımı bilmediğimden, seni kilise mahkemesine ihbar ettim.</p>
		<p>Bruno d’Ast gibi iyileşeceğimi sanıyordum. Ayrıca belli belirsiz biçimde, bir yargılama sayesinde elime düşeceğini, seni bir mahpushanede tutacağımı, sana sahip olacağımı, orada benden kaçamayacağını, sen benim benliğimi bunca zamandır ele geçirdiğine göre benim de seni ele geçirebileceğimi düşünüyordum. Kötülük yapınca tam yapacaksın. Canavarlığa bir kez giriştin mi yarı yolda durmak delilik olur! Cürmün uç noktalarında taşkın bir sevinç hissedilir. O noktada, bir rahip ile bir büyücü zindandaki samanların üzerinde haz içinde birleşebilirler!</p>
		<p>Böylece, seni ihbar ettim. Karşılaşmalarımızda benden korkmaya başlaman bu sıralara rastlar. Sana kurduğum tuzağı, başının üstünde koparmaya hazırlandığım fırtınayı, tehditler savurup yıldırımlar yağdırarak dışa vuruyordum. Yine de hâlâ tereddüt ediyordum. Tasarımın, bana geri adım attıran korkunç yanları vardı.</p>
		<p>Belki de vazgeçecektim, belki iğrenç düşüncem meyvesini vermeden beynimde yok olup gidecekti. Bu davayı yürütmek ya da düşürmenin her zaman bana bağlı olacağına inanıyordum. Fakat bütün kötü düşünceler amansızdır, gerçeğe dönüşmek ister; fakat kendimi mutlak güç sahibi sandığım yerde, kader benden güçlü çıkıyordu. Heyhat! Heyhat! Seni ele geçiren ve gizli gizli kurduğum mekanizmanın korkunç çarkları arasına atan odur! Dinle. Sonuna geldim.</p>
		<p>Bir gün –bir başka güneşli gün– gülerek senin adını telaffuz eden ve bakışlarından şehvet akan bir adam önümden geçti. Lanet olsun! Onu izledim. Sonrasını biliyorsun.”</p>
		<p>Sustu. Genç kız söyleyecek tek bir söz bulabildi:</p>
		<p>“Ahh, Phœbus’üm!”</p>
		<p>“Bu adı ağzına alma!” dedi Rahip, kızın kolunu şiddetle kavrayarak. “Bu adı telaffuz etme! Ahh, ne kadar sefil ve zavallıyız, bizi mahveden bu addır! Daha doğrusu, kaderin garip oyunuyla birbirimizi mahvettik! Acı çekiyorsun değil mi? Üşüyorsun, karanlık seni körleştiriyor, zindan sarmalıyor; ama belki ruhunun ta derinlerinde, yüreğini oyuncak eden o bomboş adam için beslediğin çocuksu aşk da olsa, biraz ışık vardır hâlâ! Oysa ben, ben zindanı içimde taşıyorum, içimde kış, buz, umutsuzluk var, ruhum kapkaranlık.</p>
		<p>Ne kadar ıstırap çektiğimi biliyor musun? Senin davanda hazır bulundum. Kilise mahkeme heyetinin sırasında oturuyordum. Evet, o rahip kukuletalarından birinin altında çırpınışlar içinde kıvranan lanetli biri vardı. Seni getirdiklerinde oradaydım; sorguya çekerlerken oradaydım. –Tam bir kurt ini!– Senin alnında ağır ağır yükseldiğini gördüğüm, kendi suçum, kendi darağacımdı. Her tanıkta, her kanıtta, her savunmada oradaydım; ıstırap yolunda her adımını sayabildim; o vahşi hayvan ortaya çıktığında da oradaydım... Ahh, hayır, işkence hiç aklıma gelmemişti! Dinle. Istırap odasına da arkandan geldim. İşkencecinin iğrenç elleriyle seni soyduğunu ve yarı çıplak halinle seni ellediğini gördüm. Ayağın, bir tek öpücük kondurma karşılığında dünyaları vermeye, sonra da ölmeye razı olacağım, altında başımın ezildiğini hissetmekten çok büyük bir zevk duyacağım o ayağın, canlı bir varlığın uzuvlarını kanlı bir bulamaç haline getiren o iğrenç işkence ayaklığına kıstırıldığını gördüm. Ahh, aşağılık yaratık! Bunları seyrederken kefenimin altında bir hançer vardı, onunla göğsümde yaralar açıyordum. Attığın çığlığı duyunca etime sapladım; ikinci çığlıkta kalbime girecekti. Bak. Galiba hâlâ kanıyor.”</p>
		<p>Cüppesini açtı. Gerçekten de göğsü bir kaplan pençesi tarafından yırtılmış gibiydi, böğründe de oldukça büyük ve tam kapanmamış bir yara vardı.</p>
		<p>Mahkûm kız dehşetle geri çekildi.</p>
		<p>“Ahh!” dedi Rahip, “Acı bana! Bedbaht olduğunu sanıyorsun ama heyhat! heyhat! Sen daha bedbahtlığın ne olduğunu bilmiyorsun! Ahh! Bir kadını sevmek, rahip olmak, nefret edilmek! Onu, ruhunun bütün ihtirasıyla sevmek, en küçük tebessümü uğruna kanını, canını, ününü, ruhunun selametini, ölümsüzlüğü ve ebediyeti, bu dünyayı ve öbür dünyayı verebileceğini hissetmek! Ayaklarının altına daha güçlü bir köle serebilmek için kral, cin, imparator, melek, tanrı olmadığına hayıflanmak! Gece gündüz onu rüyalarında ve düşüncelerinde kucaklamak! Ve onun bir asker üniformasına âşık olduğunu görmek! Ve ona sunabilecek, korku ve iğrenmeyle karşılayacağı, pis bir rahip cüppesinden başka şeye sahip olmamak! O, sefil bir kahraman bozuntusuna sevgi ve güzellik hazineleri sunarken kıskançlık ve öfke içinde orada bulunmak! Sizi yakıp kavuran o bedeni, o tatlı gerdanı, bir başkasının buseleri altında ürperip kızaran o teni görmek! Ahh Tanrım! Onun ayağını, kolunu, omzunu sevmek; hücrenin taş zemininde geceler boyunca acıyla kıvranacak kadar onun mavi damarlarını, esmer tenini düşünmek, onun için hayali kurulan bütün okşayışların, sonunda işkenceye dönüştüğünü görmek! Onu ancak meşin döşeğe yatırabilmek! Ahh! Cehennem ateşinde kızdırılmış asıl kıskaçlar bunlardır işte! Ahh! İki tahta arasında biçilene, dört ata bağlanıp parçalara ayrılana ne mutlu! Sen uzun geceler boyunca fokurdayan damarlarının, yarılan yüreğinin, çatlayan başının, ellerini ısıran dişlerinin insana yaşattığı o işkencenin ne olduğunu bilir misin? İnsanı kızgın bir ızgara üzerindeymişçesine, bir aşk, kıskançlık veya umutsuzluk düşüncesinin üzerinde ha bire evirip çeviren acımasız işkencecilerdir bunlar. Merhamet et bana! Biraz ara ver! Bu kor yığınının üstüne biraz kül at! Sana yalvarıyorum, alnımdan boncuk boncuk dökülen şu teri sil! Ey çocuk! Bir elinle işkence yap, kabul; ama öbür elinle okşa beni! Acı bana, merhamet et!..”</p>
		<p>Rahip, yerdeki su birikintisinin içinde yuvarlanıyor, başını taş basamakların köşelerine çarpıyordu. Esmeralda ise ona bakıyor, dinliyordu.</p>
		<p>Adam tükenmiş ve nefes nefese sustuğunda, kızcağız alçak sesle tekrarladı:</p>
		<p>“Ahh, Phœbus’üm!”</p>
		<p>Rahip dizlerinin üstünde ona doğru süründü.</p>
		<p>“Sana yalvarıyorum,” diye haykırdı, “içinde yürek diye bir şey varsa beni reddetme! Seni nasıl da seviyorum! Sefilin biriyim ben! Bu adı telaffuz ettiğin zaman, talihsiz kızcağızım, sanki yüreğimin bütün liflerini dişlerinin arasında eziyorsun! Merhamet et! Eğer Cehennem’ den geliyorsan, bırak seninle birlikte oraya gideyim. Bunu hak etmek için her şeyi yaptım. Senin bulunacağın cehennem benim için cennettir; seni görmek Tanrı’yı görmekten daha büyüleyicidir! Söyle, beni istemiyor musun? Bir kadının böyle bir aşkı reddettiği gün, dağların yerinden oynayacağını sanırdım. Ahh, bir isteseydin!.. Öyle mutlu olabilirdik ki! Kaçardık, seni buralardan kaçırırdım, başka bir yere giderdik, dünyadaki en güneşli, en ağaçlı, gökyüzünün en mavi olduğu yeri arardık. Birbirimizi sever, ruhlarımızı birbirine akıtırdık, birbirimiz için giderilmez bir susuzluk çeker ve hiç kurumayan aşk pınarından sürekli birlikte içerek bu susuzluğu dindirirdik!”</p>
		<p>Kız, ürkünç ve çınlayan bir kahkahayla Rahip’in sözünü kesti.</p>
		<p>“Baksanıza, peder! Tırnaklarınızın arasında kan var!”</p>
		<p>Rahip bir an gözlerini ellerine dikerek, taş kesilmiş gibi öylece kaldı.</p>
		<p>“Pekâlâ, öyle olsun!” diye devam etti nihayet garip bir yumuşaklıkla. “Aşağıla beni, alay et, ez ezebildiğin kadar; ama gel, gel benimle. Acele edelim. İnfaz yarın diyorum sana. Biliyorsun, Grève Meydanı’ndaki şu darağacı! Her zaman hazırdır. Senin o arabada götürüldüğünü görmek korkunç bir şey! Ahh, lütfen acı biraz! Seni ne kadar çok sevdiğimi hiç şu andaki gibi anlamamıştım. Ohh! Benimle gel. Hele seni bir kurtarayım, nasıl olsa beni sevecek zaman bulursun. İstediğin kadar uzun zaman benden nefret edebilirsin ama gel. Yarın! Yarın, darağacında seni asacaklar! Kaç, kurtar kendini, bana kıyma!..”</p>
		<p>Kızın kolunu tuttu; kendinde değildi, çekip götürmek istedi.</p>
		<p>Esmeralda gözlerini Rahip’e dikti.</p>
		<p>“Phœbus’üme ne oldu?”</p>
		<p>“Ahh!” dedi Rahip kızın kolunu bırakarak, “Hiç merhametin yok!”</p>
		<p>“Phœbus’e ne oldu?” diye tekrarladı kız soğuk bir tavırla.</p>
		<p>“Öldü!” diye bağırdı Rahip.</p>
		<p>“Öldü ha!” dedi kız yine o buz gibi sesiyle, yerinden kımıldamadan; “Öyleyse niçin bana yaşamaktan söz ediyorsunuz?”</p>
		<p>Adam onu dinlemiyordu.</p>
		<p>“Ohh, evet!” diyordu kendi kendine konuşur gibi, “Mutlaka ölmüş olmalı. Bıçak hayli derine girdiydi. Sanırım ucu kalbine değdi. Ohh, o hançerin ucunda nefes alıp veriyordum ben!”</p>
		<p>Genç kız, kızgın bir kaplan gibi adamın üstüne atıldı ve doğaüstü bir güçle onu basamaklara doğru itti.</p>
		<p>“Defol canavar! Defol katil! Bırak ben de öleyim! İkimizin kanı, ebediyen silinmeyecek bir leke olsun alnında! Senin olmak ha, Rahip! Asla! Asla! Bizi hiçbir şey birleştiremez, Cehennem bile! Git buradan, melun! Asla!..”</p>
		<p>Rahip merdivende tökezlemişti. Sessizce ayaklarını cüppesinin eteklerinden kurtardı, fenerini aldı ve kapıya giden basamakları ağır ağır çıkmaya başladı; kapıyı açıp dışarı çıktı.</p>
		<p>Fakat kız birdenbire başının kapıda tekrar belirdiğini gördü; ifadesi dehşet vericiydi; Rahip korkunç bir öfke ve umutsuzluk hırıltısıyla bağırdı:</p>
		<p>“Sana dedim ya, o öldü!”</p>
		<p>Esmeralda yüzükoyun yere düştü; zindanda artık, yerdeki su birikintisini karanlıkta dalgalandıran su damlasının acılı ezgisinden başka ses duyulmaz oldu.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">V</span>Ana</h1>
		<p>Sanırım hayatta, evladının minik patiğini görünce bir annenin kalbinde uyanan duygulardan daha hoş bir şey olamaz. Hele bu, bayramlarda, pazar günleri ve vaftiz töreninde giyilecek, tabanına kadar işlemeli, çocuğun onunla henüz bir adım bile atmadığı bir patikse... Bu patik o denli minik ve sevimli bir şeydir, onunla yürümek o denli imkânsızdır ki anne, onu görünce çocuğunu görmüş gibi olur. Ona gülümser, onu öper, onunla konuşur. Bir ayağın nasıl olup da bu kadar küçük olabildiğine şaşar ve çocuk yanında olmadığı zaman bile, o tatlı ve narin yaratığın gözlerinin önüne gelmesi için o sevimli patik yeter. Anne yavrusunu gördüğünü sanır, hatta görür; canlı, neşeli hali, narin elleri, toparlacık başı, masum dudakları ve akları mavimtırak duru gözleriyle, eksiksiz olarak hem de. Mevsim kışsa yavrusu oradadır, halının üzerinde sürünür, azimle tabureye tırmanır, ateşe yaklaşacak diye annenin aklı gider. Yazsa avluda, bahçede emekler, taşların arasındaki otları yolar, koca koca köpeklere, atlara saflıkla, korkusuzca bakar, kabuklu böceklerle, çiçeklerle oynar, çiçek tarhlarında kum, çakıllı yürüyüş yollarında toprak bulan bahçıvanı kızdırır. Saçlarının yumuşacık lüleleri arasında birbiriyle yarışırcasına oynaşan esinti ve güneş ışınlarına varıncaya kadar etrafındaki her şey de onun gibi güler, ışık saçar, oynar. O patik, bütün bunları anneye gösterir ve ateşe tutulan balmumu gibi yüreğini eritir.</p>
		<p>Fakat çocuk yitirilmişse küçük patiği sarmalayan bütün bu sevinç, şefkat ve güzellik imgeleri korkunç birer görüntüye dönüşür. İşlemeli küçük patik, annenin yüreğini sonsuza dek ezen bir işkence aleti olur. Titreyen aslında hep aynı gönül telidir, en derindeki ve en hassas tel; fakat artık onu bir melek okşayacak yerde bir iblis kıskaca almaktadır.</p>
		<p>Bir sabah, mayıs güneşi, Garofalo’nun “haçtan indirilme” tablolarına fon olarak seçtiği o lacivert gökyüzünde yükselirken Roland Kulesi’ndeki münzevi kadın Grève Meydanı’nda tekerlek, at sesleri ve demir şakırtıları işitti. Pek aldırmayıp gürültüyü duymamak için saçlarını kulaklarının üzerinden bağladı ve diz çökerek on beş yıldan beri aynı şekilde tapındığı cansız küçük nesneyi seyretmeye koyuldu. Bu küçük patik, daha önce dediğimiz gibi, onun için tüm evrendi. Tüm düşüncesi onun içinde mahpustu ve ancak o ölünce serbest kalacaktı. Bu pembe satenden küçük oyuncakla ilgili gökyüzüne yönelttiği acı ilenmelerini, dokunaklı yakınmalarını, dua ve hıçkırıklarını sadece Roland Kulesi’nin karanlık mahzeni biliyordu. Bu kadar sevimli, bu kadar zarif bir şeye bunca derin bir umutsuzluk o güne dek akıtılmamıştı.</p>
		<p>O sabah sanki acısı kendini her zamankinden daha şiddetli biçimde dışa vuruyor ve kadıncağızın yürek paralayan, yüksek ve tekdüze bir sesle ağlayıp sızladığı dışarıdan duyuluyordu.</p>
		<p>“Ahh, kızım!” diyordu, “Canım kızım! Benim zavallı küçük sevgili yavrucuğum! Demek bir daha seni göremeyeceğim. Bitti demek! Oysa bana hâlâ her şey dün yaşanmış gibi geliyor! Ahh Tanrım, Tanrım! Madem onu benden bu kadar çabuk alacaktın, hiç vermeseydin bari! Çocuklarımızın bize göbekbağıyla bağlı olduğunu, çocuğunu kaybeden annenin artık Tanrı’ya inanmadığını bilmez misin? –Ahh, o gün dışarı çıktığım için nasıl da acınacak durumdayım!– Yarabbim! Yarabbim! Onu elimden böyle aldığına göre, bana onunla birlikteyken hiç bakmamış olmalısın; onu neşe içinde kendi sıcaklığımla ısıttığımı, mememi emerken bana nasıl gülücükler yolladığını, minik ayacıklarını göğsümden yukarı, ta dudaklarıma kadar kaldırdığımı görmemiş olmalısın! Ahh, bunları görmüş olsaydın, Tanrım, benim mutluluğuma acır, yüreğimde kalmış bu biricik sevgiyi benden almazdın! Mahkûm etmeden önce yüzüme bakamayacağın kadar sefil bir yaratık mıydım, ey Tanrım? Heyhat! Heyhat! İşte patik ama içindeki ayak nerede? Geri kalanı nerede? Evladım nerede? Kızım, kızım! Ne yaptılar sana? Yarabbi, bana geri ver onu! On beş yıldır sana dua etmekten dizlerimin derisi yüzüldü Tanrım, bu kadarı yeterli değil mi? Bana onu geri ver, bir gün, bir saat, bir dakika, evet bir dakika için, sonra istersen beni ebediyen iblisin ellerine teslim et! Ahh, cüppenin eteğinin nerede olduğunu bilsem ona iki elle öylesine yapışırdım ki, ister istemez evladımı iade etmek zorunda kalırdın! Şu küçücük güzelim patiğe bak Tanrım, ona da mı acımıyorsun? Zavallı bir anneyi on beş yıllık bu işkenceye nasıl mahkûm edebiliyorsun? Meryem Anacığım! Ey gökteki Meryem Ana! Benim Bebek İsa’mı benden aldılar, çaldılar onu benden, bir fundalıkta onu yediler, kanını içtiler, kemiklerini çiğnediler! Meryem Anacığım, acı bana! Kızım! Bana kızım lazım! Cennet’te olmuş olmamış, ne fark eder benim için? Ben, senin meleğini değil kendi çocuğumu istiyorum! Ben bir dişi aslanım, yavru aslanımı istiyorum! Ahh Tanrım, çocuğumu bana vermezsen yerlerde kıvranacak, alnımla taşları kıracak, cehennemlik olacak ve sana lanet edeceğim! Yarabbi, görüyorsun ki kollarım hep ısırık dolu! Yüce gönüllü Tanrı’da biraz olsun merhamet yok mudur? Ahh, bana sadece tuzla kara ekmek verin, yeter ki kızım yanımda olsun ve beni bir güneş gibi ısıtsın! Heyhat! Yüce Tanrım, ben aşağılık bir günahkârdan başka bir şey değilim; ama kızım beni inançlı biri yapıyordu. Onun sevgisi sayesinde inançla dolup taşıyor, gülücüklerinin gerisinden, tıpkı gökyüzündeki bir aralıktan görür gibi, seni görüyordum. Ahh! Bir defa olsun, tek bir defacık, şu patiği onun o güzelim küçücük pembe ayağına giydireyim, sonra seni kutsayarak öleyim Meryem Anacığım! Ahh! Tam on beş sene! Şimdi büyümüş, yetişmiş olacaktı! Kadersiz yavrum! Nasıl olur! Demek sahiden de onu bir daha göremeyeceğim, hatta Cennet’te bile, çünkü ben oraya gitmeyeceğim! Aman Tanrım, nasıl bir acı bu! İşte, patiği burada ama hepsi bu!..</p>
		<p>Zavallı kadın yıllardan beri hem tesellisi hem umutsuzluğu olmuş o patiğin üzerine atılmıştı; yüreği ilk günkü gibi hıçkırıklarla parçalanıyordu. Zira çocuğunu kaybetmiş bir ana için, her gün hep ilk gündür. Bu acı küllenmez; yas giysileri yıpranıp ağarsa da yürek hep kapkara kalır.</p>
		<p>O sırada hücrenin önünden körpecik, neşeli çocuk sesleri geldi. Ne zaman bir çocuğu görse veya işitse zavallı ana, mezarının en karanlık köşesine kaçıyor, onu duymamak için sanki başını taşın içine sokmaya çalışıyordu. Fakat bu kez aksine, ani bir silkinişle dikildi ve büyük bir dikkatle kulak kabarttı; zira oğlanlardan biri şöyle demişti:</p>
		<p>“Bugün bir çingene kızını asacaklar...”</p>
		<p>Ağının titremesiyle sineğin üstüne atıldığını gördüğümüz örümceğin ani sıçrayışıyla, Grève Meydanı’na bakan pencereye koştu. Gerçekten de meydandaki darağacına bir merdiven dayanmıştı ve cellatbaşı darağacının yağmurda paslanmış zincirlerini elden geçirmekle meşguldü. Etrafında bir kalabalık oluşmuştu.</p>
		<p>Neşeli çocuk grubu uzaklaşmıştı bile. Çuval giyen kadının gözleri, ne olduğunu sorabileceği birini aradı sokakta. Hücresinin hemen yanında büyük dua kitabını okumakla meşgul görünen, fakat demir kafesteki kitaptan ziyade darağacıyla ilgilenen ve ara sıra darağacına karanlık ve uğursuz bakışlar fırlatan bir rahibe gözü ilişti. Muhterem bir adam olan Josas Başdiyakozu’nu tanıdı.</p>
		<p>“Muhterem peder,” dedi, “kimi asacaklar?”</p>
		<p>Rahip ona baktı ve cevap vermedi; kadın sorusunu tekrarladı. Bunun üzerine Rahip, “Bilmiyorum,” dedi.</p>
		<p>“Demin şurada çocuklar vardı, bir çingene kızının asılacağını söylüyorlardı,” diye devam etti münzevi kadın.</p>
		<p>“Sanırım öyle,” dedi Rahip.</p>
		<p>O zaman Paquette la Chantefleurie, sırtlan gülüşünü andıran bir kahkaha attı.</p>
		<p>“Hemşire,” dedi Başdiyakoz, “demek çingenelerden bu kadar nefret ediyorsunuz?”</p>
		<p>“Tabii nefret ederim,” diye haykırdı münzevi, “bunlar kan emici vampirlerdir, çocuk hırsızları! Benim küçük kızımı, yavrumu, biricik evladımı yediler! Artık kalbim yok! Onu da yediler!”</p>
		<p>Korkunç görünmekteydi. Rahip soğuk bir tavırla ona bakıyordu.</p>
		<p>“Hele içlerinde özellikle nefret ettiğim, lanetlediğim bir tanesi var ki!” diye devam etti kadın. “Genç bir kız, annesi yemeseydi benim kızım da o yaşta olacaktı. Bu genç yılan, hücremin önünden her geçişinde kan beynime sıçrıyor!”</p>
		<p>“Öyleyse hemşire, sevinebilirsiniz,” dedi Rahip adeta bir mezarlık heykelinden gelen buz gibi bir sesle, “çünkü bugün öldüğünü göreceğiniz kişi işte o kızdır.”</p>
		<p>Sonra başı göğsüne düştü ve ağır ağır uzaklaştı.</p>
		<p>Münzevi kadın sevinçten deliye döndü.</p>
		<p>“Ben ona demiştim, bir gün darağacına çıkacağını söylemiştim! Sağ olun Rahip Efendi!” diye haykırdı.</p>
		<p>Sonra saçı başı darmadağın, gözleri çakmak çakmak, omuzlarıyla duvarlara çarparak kafeste uzun süre aç kalmış ve yemek zamanının yaklaştığını hisseden dişi bir kurdun yırtıcı tavırlarıyla, pencere parmaklıklarının önünde geniş adımlarla volta atmaya başladı.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">VI</span>Farklı yaratılmış üç insan kalbi</h1>
		<p>Bu arada, Phœbus ölmemişti. Bu tip insanlar dokuz canlıdır. Kralın özel yetkili avukatı Philippe Lheulier zavallı Esmeralda’ya, “<em>Ölmek üzere</em>,” dediğinde ya yanılmış ya da şaka yapmıştı. Başdiyakoz da mahkûma, “<em>Öldü</em>,” diye tekrarladığında, gerçekte hiçbir şey bildiği yoktu ama buna inanıyor, güveniyor ve öyle olmasını kuvvetle umuyordu. Sevdiği kadına, rakibi hakkında iyi haberler vermek tahammül sınırlarını aşardı zira. Onun yerinde hangi erkek olsa böyle yapardı.</p>
		<p>Phœbus’ün yarası ağır olmadığından değil; ağır olmasına ağırdı; ama Başdiyakoz’un övündüğü kadar ağır değildi. İlk anda devriye erlerinin onu götürdükleri hekim, sekiz gün boyunca hayatı konusunda kaygılanmış, hatta bunu kendisine Latince söylemişti. Fakat gençlik tekrar üstün gelmiş ve çoğu zaman olduğu gibi, teşhisler ne derse desin, doğa hekime nanik yaparak hastayı kurtarıvermişti. Phœbus, Philippe Lheulier ve kilise mahkemesi sorgucularına ilk ifadesini daha hekimin kerevetinde yatarken vermiş, bu husus fena halde canını sıkmıştı. Bu yüzden bir sabah, kendini daha iyice hissedince, altın mahmuzlarını eczacıya rehin bırakarak oradan sıvışmıştı. Kaldı ki bu husus olayın soruşturulmasında hiçbir sıkıntıya sebep olmamıştı. O zamanın adaleti bir ağır ceza davasında netlik ve titizliği pek az umursardı. Sanığın asılması yeterdi, onun için gerekli olan tek şey buydu. Bu davadaysa yargıçların elinde Esmeralda aleyhine yeterince delil vardı. Phœbus’ün öldüğüne inanmışlar, böylece her şey söylenmişti.</p>
		<p>Öte yandan Phœbus de fazla uzağa kaçmış değildi. Paris’ten birkaç merhale ötede, Ile-de-France’ta bulunan Queue-en-Brie’deki garnizonuna gitmişti, o kadar.</p>
		<p>Ne de olsa bu davada şahsen hâkim karşısına çıkmak hiç işine gelmiyordu. Orada gülünç duruma düşeceğini az çok hissediyordu. Aslında bütün bu olay hakkında ne düşüneceğini de pek biliyor değildi. Askerlikten başka özelliği bulunmayan her asker gibi dinî inanca kayıtsız ama batıl inançlara yatkın olarak kafasında bu macerayı sorgulamaya kalktığında, keçi konusunda, Esmeralda’yla garip bir biçimde karşılaşması konusunda, kızın bir o kadar garip olan aşkını sezdiriş tarzı konusunda, çingeneliği konusunda ve nihayet asık suratlı keşiş konusunda, içi bir türlü rahat etmiyordu. Bu hikâyede aşktan çok büyücülük, muhtemelen bir cadı, belki de Şeytan’ı görüyordu ya da bir komedi veya o zamanın diliyle bir dinî oyun; ama kendisine son derece sünepe bir rolün, dayak yiyen ve haline gülünen adam rolünün düştüğü pek nahoş bir oyun... Yüzbaşı bu yüzden süklüm püklümdü. La Fontaine’imizin hayran olunacak biçimde betimlediği o utancı duyuyordu:</p>
		<div class="poem html5_section">
			<span>Bir tavuğun tuzağına düşmüş bir tilki gibi utanç içinde.<a class="si-noteref epub-type_noteref" href="#f187" id="ref_f187">187</a></span>
		</div>
		<p>Ayrıca olayın dile düşmeyeceğini, kendisi ortada görünmezse adının pek telaffuz edilmeyeceğini, her halükârda Tournelle’deki duruşma dışında duyulmayacağını umuyordu. Bu konuda yanılmıyordu da, zira o zaman <em>Gazette des Tribunaux</em> gibi şeyler yoktu; ayrıca Paris’in sayısız <em>adalet yerlerinden</em> birinde bir kalpazan kaynatılmadan, bir büyücü asılmadan veya bir sapkın yakılmadan tek bir hafta geçmediği için, halk bütün sokak başlarında yaşlı feodal Thémis Hanım’ı kollarını sıvamış, darağaçları, merdivenler ve teşhir direklerinin başında görevini yerine getirirken görmeye o denli alışıktı ki, artık neredeyse böyle şeylere aldırış etmez olmuştu. O zamanın kibarlar topluluğu, sokağın köşesini dönen mahkûmun adını bile doğru dürüst bilmiyor, ayaktakımı ise olsa olsa bu değersiz yemeğin tadını çıkarıyordu. İdam, kamusal hayatın alışılmış bir olayıydı, fırıncının hamur teknesi ya da deri yüzücünün mezbahası gibi... Cellat, bir diğerinden bir nebze daha karanlık bir tür kasaptı.</p>
		<p>Dolayısıyla Phœbus, büyücü Esmeralda ya da kendi deyişiyle Similar konusunda, çingenenin ya da asık suratlı keşişin (onun için hangisi olduğu fark etmiyordu) indirdiği hançer darbesi konusunda ve davanın sonucu konusundaki kaygılarını çabucak kafasından attı. Fakat yüreği bu yönden boşalır boşalmaz Fleur-de-Lys’in hayali gelip oraya yerleşti. Yüzbaşı Phœbus’ün yüreği, o zamanın fiziği gibi, boşluktan nefret ediyordu.</p>
		<p>Öte yandan, nalbantların ve elleri çalışmaktan çatlamış inek güden kadınların yaşadığı bir köy, anayolun iki yanında yarım fersah boyunca uzanan yıkık dökük evler ve kulübelerden oluşmuş uzun bir kordon, kısacası bir “kuyruk<a class="si-noteref epub-type_noteref" href="#f188" id="ref_f188">188</a>” olan Queue-en-Brie’deki kışla hayatı da son derece tatsız bir hayattı.</p>
		<p>Fleur-de-Lys, yüzbaşının sondan bir önceki aşkıydı, güzel bir kızdı ve yüklüce bir çeyiz anlamına geliyordu; dolayısıyla âşık süvari bir sabah, tamamen iyileşmiş olarak ve iki ayın sonunda çingene kızı olayının kapanmış ve unutulmuş olması gerektiğini düşünerek, çalımlı çalımlı Gondelaurier Konağı’nın kapısında arzı endam eyledi.</p>
		<p>Notre-Dame’ın kapısının önünde, kilise meydanında toplanmış oldukça büyük bir kalabalığa dikkat etmedi; mayıs ayında olduklarını hatırladı, herhangi bir tören alayı, bir yortu, bir şenlik filan olduğunu düşündü, atını kapı kemerindeki halkaya bağladı ve neşe içinde nişanlısının yanına çıktı.</p>
		<p>Kız, annesiyle yalnızdı.</p>
		<p>Fleur-de-Lys yüreğinde hâlâ büyücü kızın gösterisinin, keçisinin, lanetli alfabesinin ve Phœbus’ün uzun süre ortadan kayboluşunun acısını taşıyordu. Yine de sevgili yüzbaşısının kapıdan girdiğini görünce onu o denli yakışıklı, üniformasını o denli yeni, palaskasını o denli parlak ve tavırlarını o derece âşıkane buldu ki, zevkten yanakları al al oldu. Soylu hanımın da tüm güzelliği üstündeydi. Muhteşem kumral saçlarını hayranlık uyandıracak biçimde örmüş, Colombe’dan öğrendiği bir şıklıkla, beyaz tenli kadınlara o denli yakışan gök mavisi bir entari giymişti, gözleri bu ten rengindeki kadınlara daha da çok yakışan o aşk baygınlığıyla dalıp gitmişti.</p>
		<p>Uzun süredir güzel kadın namına Queue-en-Brie’ nin aşüftelerinden başkasını görmemiş olan Phœbus, Fleur-de-Lys’in karşısında kendinden geçti ve hal böyle olunca subayımız o denli kibar ve âşıkane tavırlar takındı ki, her şey çabucak tatlıya bağlandı. Kocaman koltuğunda yine tüm analık azametiyle oturmakta olan Madam de Gondelaurier’nin bile onu azarlamaya yüreği elvermedi. Fleur-de-Lys’in sitemleri ise bir anda sevgi dolu cıvıldamalara dönüştü.</p>
		<p>Genç kız pencerenin önüne oturmuş, kasnağında yine “Neptün’ün Mağarası”nı işlemeye devam ediyordu. Yüzbaşı onun sandalyesinin arkalığına dayanmış, kız da alçak sesle onu okşar gibi azarlıyordu.</p>
		<p>“İki koca aydır nerelerdeydiniz, sizi zalim?”</p>
		<p>“Size yemin ederim,” diyordu bu sorudan biraz rahatsız olan Phœbus, “bir başpiskoposun bile düşlerini süsleyecek kadar güzelsiniz!”</p>
		<p>Kız gülümsemekten kendini alamıyordu.</p>
		<p>“Tamam, anladık, beyefendi. Bırakın şimdi benim güzelliğimi de soruma cevap verin. Güzellikmiş, hıh!”</p>
		<p>“Pekâlâ sevgili kuzinim, garnizondan göreve çağırmışlardı.”</p>
		<p>“Peki, neredeymiş bu görev? Ve neden bana vedaya gelmediniz?”</p>
		<p>“Queue-en-Brie’de.”</p>
		<p>Phœbus birinci sorunun ikincisinden sıyrılmaya yardımcı olmasından pek memnundu.</p>
		<p>“Ama o yer şuracıkta beyefendi. Neden bir kez bile beni ziyarete gelmediniz?”</p>
		<p>Burada Phœbus ciddi şekilde sıkıntıya düştü.</p>
		<p>“Şeyden dolayı... yani hizmet... ha, bir de güzeller güzeli kuzinim, hasta olmuştum...”</p>
		<p>“Hasta mı?” dedi kız korkuyla.</p>
		<p>“Evet... yaralanmıştım.”</p>
		<p>“Yaralandınız ha!”</p>
		<p>Zavallı kızcağız allak bullak olmuştu.</p>
		<p>“Oo, bu kadar telaş etmenize gerek yok,” dedi Phœbus umursamaz bir tavırla, “önemli bir şey değil. Bir kavga, bir kılıç darbesi; bundan size ne ki?..”</p>
		<p>“Bundan bana ne ha?” diye haykırdı Fleur-de-Lys yaşla dolu güzel gözlerini ona doğru kaldırarak. “Ahh, bunu derken asıl düşündüğünüzü söylemiyorsunuzdur herhalde! Neymiş bu kılıç darbesi bakalım! Her şeyi bilmek istiyorum.”</p>
		<p>“Pekâlâ, güzelim benim, Mahé Fédy ile biraz atıştık; biliyorsunuz, hani şu Saint-Germain-en-Laye’deki teğmen... Sonunda ikimizin vücudunda da birkaç parmaklık kılıç yarası açıldı. Hepsi bu işte.”</p>
		<p>Yalancı yüzbaşı, şeref uğruna yapılan bir dövüşün bir kadının gözünde her zaman erkeğin değerini yükselteceğini gayet iyi biliyordu. Nitekim Fleur-de-Lys de şimdi ona korku, zevk ve hayranlık dolu gözlerle bakıyordu. Fakat içi tamamen rahat etmiş değildi.</p>
		<p>“Neyse, siz tamamen iyileşmiş olun da, gerisi mühim değil Phœbus’üm,” dedi. “O dediğiniz Mahé Fédy’yi tanımıyorum ama kötü bir adam olduğu belli. Peki bu kavganın sebebi neydi?”</p>
		<p>Konuşmanın burasında, hayal gücü pek yaratıcı olmayan yüzbaşı, bu yiğitlik meselesinden nasıl sıyrılacağını bilemez oldu..</p>
		<p>“Aman, ne bileyim? Önemsiz bir şey, bir at, bir söz! Güzel kuzinim!” diye haykırdı birdenbire konuyu değiştirmek için, “Avludan gelen şu gürültü ne acaba?”</p>
		<p>Pencereye yaklaştı.</p>
		<p>“Aman Tanrım! Güzel kuzinim, meydanda bir sürü insan toplanmış!”</p>
		<p>“Bilmiyorum,” dedi Fleur-de-Lys, “ama galiba bu sabah kilisenin önünde bir cadı nedamet getirecek, sonra da asılacakmış.”</p>
		<p>Yüzbaşı, Esmeralda olayının kapanmış olduğuna o kadar inanmıştı ki, Fleur-de-Lys’in sözlerinden hiç tedirgin olmadı. Fakat birkaç soru daha sormadan edemedi.</p>
		<p>“Bu cadının adı neymiş?”</p>
		<p>“Bilmiyorum,” dedi kız.</p>
		<p>“Ne yaptığını söylüyorlar?”</p>
		<p>Kız bu kez de beyaz omuzlarını silkti.</p>
		<p>“Bilmiyorum.”</p>
		<p>“Aman Tanrım!” dedi anne, “şimdilerde o kadar çok büyücü var ki, sanırım adlarını bile bilmeden yakıyorlar. Ha onların adlarını öğrenmeye çalışmışsın, ha gökteki her bulutun... Ama endişeye mahal yok, Tanrı kaydını sağlam tutar. –Sözün burasında saygıdeğer hanımefendi kalkıp pencereye gitti.– “Aman Yarabbi!” dedi, haklıymışsınız Phœbus, sahiden büyük bir kalabalık toplanmış. Azize adına, damların üstünde bile insan var! Biliyor musunuz Phœbus, bu bana kendi gençliğimi hatırlattı. VII. Charles’ın Paris’e girişini... O zaman da bu kadar çok insan vardı. Hangi yıldı bilmiyorum. Bundan bahsettiğim zaman, sana çok eski bir olaymış gibi geliyor, değil mi? Benim içinse daha dün gibi. Ama o zamanki şimdikinden çok daha güzel bir topluluktu. Saint-Antoine Kapısı’nın üstündeki mazgallara kadar her yerde insan vardı. Kral, Kraliçe’yi atının terkisine almıştı; Haşmetmeaplarının ardından bütün senyörlerin hanımları da aynı şekilde terkide geliyorlardı. Hayli gülüşme olduğunu hatırlıyorum, çünkü pek kısa boylu olan Amanyon de Garlande’ın yanında dev cüsseli bir şövalye, yığınla İngiliz öldürmüş olan Senyör Matefelon vardı. Çok güzeldi doğrusu. Kırmızı sancaklarıyla göz alan bütün Fransız asilzadelerinin dahil olduğu bir geçit töreni. Aralarında flamalılar ve bayraklılar vardı. Ne bileyim, örneğin Calan senyörü flamalı, Jean de Châteaumorant bayraklıydı; Coucy senyörü de bayraklıydı, hem de Bourbon dükününki hariç diğerlerinin hepsinden daha büyük bir bayraktı bu. Heyhat! Bütün bunların bir zamanlar var olduğunu ama şimdi hiçbir şeyin kalmadığını düşünmek ne hazin!</p>
		<p>İki âşık, saygıdeğer yaşlı hanımı dinlemiyorlardı. Phœbus gelip tekrar nişanlısının sandalyesinin arkalığına yaslanmıştı; bulunduğu bu harika konumdan, çapkın bakışları Fleur-de-Lys’in yakalığının bütün açıklıklarına nüfuz edebilmekteydi. Söz konusu yakalık ise o denli usturuplu açılıyor, şövalyeye o denli hoş şeyler gösteriyor ve daha bir o kadar da hoşlarını tahayyül etmesini sağlıyordu ki, bu saten yansımalı tenden gözleri kamaşan Phœbus içinden şöyle diyordu: “İnsan beyaz tenli bir kızdan başkasını sevebilir mi hiç?” Her ikisi de sessizliklerini koruyorlardı. Genç kız zaman zaman, tatlı tatlı ve mutlu bakan gözlerini ona doğru kaldırıyor, ikisinin saçları ilkbahar güneşinin ışınlarında birbirine karışıyordu.</p>
		<p>“Phœbus,” dedi aniden Fleur-de-Lys alçak sesle, “üç ay sonra evleniyoruz, hayatınızda benden başka bir kadın sevmediğinize yemin edin.”</p>
		<p>“Yemin ediyorum, güzel meleğim!” dedi Phœbus; tutkulu bakışları da Fleur-de-Lys’i ikna etmek için sesinin samimi vurgusuna destek oluyordu. Belki o anda söylediklerine kendisi de inanıyordu.</p>
		<p>Bu sırada anlayışlı anne de, nişanlıları böyle tam anlaşmış halde görmekten ziyadesiyle memnun, eve dair bir ayrıntıyla ilgilenmek üzere odadan çıkmıştı. Phœbus bunu fark etti; böyle yalnız kalmak maceraperest yüzbaşıya o denli cesaret verdi ki, kafasında pek garip fikirler uyanmaya başladı. Fleur-de-Lys kendisini seviyordu, nişanlısıydı, onunla yalnızdı, kıza olan eski arzusu yeniden uyanmıştı, elbette bütün tazeliğiyle değil ama bütün şiddetiyle... Ne de olsa insanın kendine ait bir meyveyi henüz olgunlaşmadan tatması büyük bir suç teşkil etmezdi. Bu düşüncelerin gerçekten şövalyenin aklından geçip geçmediğini bilmem; ama kesin olan şuydu ki, Fleur-de-Lys birdenbire onun bakışlarındaki ifadeden ürktü, etrafına bakındı ve annesini göremedi.</p>
		<p>“Aman Tanrım!” dedi, kızarmış ve endişeli bir halde, “Burası çok sıcak oldu!”</p>
		<p>“Sahiden de,” dedi Phœbus, “öğleye pek bir şey kalmadı. Güneş artık rahatsız ediyor. Perdeleri çektik mi, iş tamamdır.”</p>
		<p>“Yoo, hayır!” diye bağırdı zavallı kızcağız, “tam tersine, temiz havaya ihtiyacım var.”</p>
		<p>Köpek sürüsünün nefesini ensesinde hisseden bir maral gibi yerinden kalktı, pencereye koştu ve kendini balkona attı.</p>
		<p>Epeyce canı sıkılan Phœbus de ister istemez peşinden gitti.</p>
		<p>Bildiğimiz gibi balkonun baktığı Notre-Dame Meydanı o sırada, utangaç Fleur-de-Lys’e korkusunun niteliğini değiştirten garip ve ürpertici bir manzara arz ediyordu.</p>
		<p>Bütün yan sokaklardan akın akın gelen büyük bir kalabalık meydanı tamamen doldurmuştu. Söz konusu meydanı çevreleyen dirsek dayama yüksekliğindeki küçük duvar, önüne zaptiye çavuşlarından ve ellerinde silahlarıyla arkebüzcülerden oluşan kalın bir duvar çekilmiş olmasaydı, burayı boş tutmaya yetmezdi. Bu mızrak ve arkebüz ormanı sayesinde meydan boştu. Girişi, piskoposluk armasını taşıyan bir teberdar müfrezesi koruyordu. Kilisenin geniş kapıları kapalıydı; bu durum meydana bakan sayısız pencereyle tezat oluşturuyordu, zira çatıdakilere varıncaya kadar hepsi açık olan bu pencerelerde, aşağı yukarı bir topçu kışlasında üst üste yığılmış gülleleri andıran binlerce kafa görülüyordu.</p>
		<p>Kalabalığın yüzeyi boz renkli ve kirliydi. Muhakkak ki, beklediği seyirlik de halkın en iğrenç yanlarını ortaya çıkarıp harekete geçirecek cinstendi. Kaynaşıp duran bu sarı serpuş ve yağlı saçların çıkardığı gürültüden daha iğrenç bir şey olamazdı. Bu kalabalığın içinde çığlıktan çok kahkaha, erkekten çok kadın vardı.</p>
		<p>Ara sıra, sert ve çın çın öten bir ses genel uğultuyu delip geçiyordu.</p>
		<hr/>
		<p>“Hey, Mahiet Baliffre! Onu burada mı asacaklar?”</p>
		<p>“Aptal! Burada idam gömleğiyle nedamet getirecek! Yüce gönüllü Tanrımız mahkûmun suratına Latince öksürecek! Bu iş hep burada, öğleyin yapılır. Darağacı görmek istiyorsan Grève Meydanı’na git.”</p>
		<p>“Sonra giderim.”</p>
		<hr/>
		<p>“Baksana Boucandry Kadın, günah çıkaracak olan rahibi reddetmiş mi sahiden?”</p>
		<p>“Galiba evet, Bechaigne Kadın.”</p>
		<p>“Görüyor musun? Dinsiz imansız!”</p>
		<hr/>
		<p>“Beyefendi, âdet böyle. Adalet Sarayı savcısı, yargılanıp hüküm giymiş suçluyu, eğer ruhbandan değilse Paris valiliğine, ruhbandansa piskoposluk mahkemesine teslim eder. ”</p>
		<p>“Teşekkür ederim beyefendi.”</p>
		<hr/>
		<p>“Aman Tanrım!” diyordu Fleur-de-Lys, “Zavallı yaratık!”</p>
		<p>Bu düşünce, ahalinin üstünde gezdirdiği bakışlarını ıstırapla dolduruyordu. Bu ayaktakımından çok, kızla meşgul olan yüzbaşı, âşıkane bir tavırla, arkadan kızın belini mıncıklayıp duruyordu. Kız dönüp gülümseyerek yalvardı.</p>
		<p>“Lütfen, bırakın beni Phœbus! Annem gelirse elinizi görür!”</p>
		<p>O sırada Notre-Dame’ın saati ağır ağır öğleyi vurdu. Kalabalıktan bir memnuniyet uğultusu yükseldi. On ikinci vuruşun son titreşimleri ancak bitmişti ki, bütün başlar rüzgâr altındaki dalgalar gibi yükselip alçaldı; sokaktan, pencerelerden ve damlardan büyük bir haykırış yükseldi: “İşte geliyor!”</p>
		<p>Fleur-de-Lys görmemek için yüzünü elleriyle kapattı.</p>
		<p>“Güzelim,” dedi Phœbus, “içeri girmek ister misiniz?”</p>
		<p>“Hayır,” dedi kız ve korkudan kapatmış olduğu gözlerini bu kez meraktan açtı.</p>
		<p>Tam o sırada güçlü bir Norman katanasının çektiği, beyaz haçlı mor üniforma taşıyan bir süvari müfrezesi tarafından sımsıkı kuşatılmış, iki tekerlekli bir yük arabası Saint-Pierre-aux-Bœufs Sokağı’ndan meydana giriş yapmıştı. Devriye çavuşları, lobutlarını sağa sola savurarak kalabalığın arasından ona yol açıyorlardı. Arabanın yanı başında, siyah giysileri ve eyer üstündeki acemice duruşlarından tanınan bazı zaptiye ve adliye görevlileri at sürüyorlardı. Başlarında Üstat Jacques Charmolue caka satmaktaydı.</p>
		<p>Ölüm arabasında elleri arkasında bağlı, yanında rahip olmayan bir genç kız oturuyordu. İç gömleğiyleydi, uzun siyah saçları (o devirde saçları ancak darağacının dibinde kesmek âdetti) dağınık halde kısmen açılmış boynuna ve omuzlarına dökülüyordu.</p>
		<p>Bir karganın tüylerinden daha parlak olan bu dalgalı saç yığınının arasından, kızcağızın boynuna boz renkli ve pürtüklü kalın bir ipin bağlanıp düğümlenmiş olduğu görülüyordu; bu kaba ip zavallı kızın köprücükkemiklerini tahriş ediyor, güzel boynuna bir solucanın bir çiçeğe sarılması gibi dolanıyordu. İpin altında yeşil sırça boncuklarla süslü bir muska parlıyordu; ölecek olanların hiçbir isteği reddedilmediği için, bunu üzerinde bırakmışlardı kuşkusuz. Pencerelerdeki seyirciler, arabanın gerisinde, son bir kadınlık içgüdüsüyle altına çekerek saklamaya çalıştığı çıplak bacaklarını görebiliyorlardı. Ayaklarının dibinde onun gibi bağlı küçük bir keçi vardı. Mahkûm kötü bağlanmış gömleğini dişleriyle tutuyordu. Sanki içine düştüğü felaketten başka, böyle neredeyse çıplak olarak bütün bakışlara sunulmaktan da acı çekiyordu. Ne yazık ki, hicap duygusu bu tür ürpertiler için yaratılmış değildir.</p>
		<p>“Yüce İsa!” diye haykırdı Fleur-de-Lys birdenbire yüzbaşıya. “Baksanıza sevgili kuzenim, bu o meymenetsiz, keçili çingene kızı!”</p>
		<p>Konuşurken Phœbus’e doğru döndü. Yüzbaşı da gözlerini arabaya dikmiş, beti benzi atmıştı.</p>
		<p>“Hangi keçili çingene kızı?” dedi dili dolaşarak.</p>
		<p>“Nasıl olur!” dedi Fleur-de-Lys, “Hatırlamıyor musunuz?”</p>
		<p>Phœbus, kızın sözünü kesti:</p>
		<p>“Ne demek istediğinizi anlamıyorum.”</p>
		<p>İçeri girmek için bir adım attı. Fakat vaktiyle aynı çingene kızı yüzünden kapıldığı büyük kıskançlığı tekrar uyanmış olan Fleur-de-Lys, yüzbaşıya kuşku dolu ve nüfuz edici bir bakışla baktı. O cadının davasına karışmış olan bir yüzbaşıdan bahsedildiğini şu anda hayal meyal hatırlıyordu.</p>
		<p>“Neyiniz var?” dedi Phœbus’e, “Sanki bu kadın sizi allak bullak etti.”</p>
		<p>Phœbus alaycı alaycı gülmeye çalıştı.</p>
		<p>“Beni mi! Hadi canım siz de! Ne demezsin!”</p>
		<p>“Öyleyse burada kalın,” dedi kız buyururcasına, “sonuna kadar seyredelim.”</p>
		<p>Zavallı çaresiz yüzbaşı, balkonda kalmaya mecbur oldu. İçine biraz su serpen şey, mahkûmun gözlerini arabanın zemininden ayırmamasıydı. Bu sahiden de Esmeralda’ydı. Felaket ve alçalışın bu son basamağındayken bile hâlâ güzeldi, iri siyah gözleri yanaklarının çöküklüğünden dolayı daha iri görünüyordu, solgun yüzü duru ve kusursuzdu. Önceki haline, bir Masaccio Meryem’inin bir Raffaello Meryem’ine benzediği gibi benziyordu: daha zayıf, daha ince, daha süzülmüş...</p>
		<p>Zaten şaşkınlık ve umutsuzluk yüzünden o kadar derinden kırılmıştı ki, bir biçimde sarsıntıya uğramamış ve edebi dışında tesadüfe bırakmadığı hiçbir yanı yoktu. Vücudu arabanın her sarsılışında, cansız veya kırık bir şey gibi yerinde zıplıyordu. Bakışları ölgün ve çılgındı. Göz pınarında bir damla yaş görülüyor; ama gözyaşı öylece duruyordu; adeta donmuştu.</p>
		<p>Bu arada iç karartıcı atlı kafilesi sevinç çığlıkları ve meraklı tavırlar arasında kalabalığı yarıp geçmişti. Ancak, olaylara sadık bir tarihçi olmak için belirtelim ki, onu bu kadar güzel ve bu kadar yıkılmış gören en katı kalplilerinden birçoğu merhamete gelmişti.</p>
		<p>Araba meydana girmişti.</p>
		<p>Orta kapının önünde durdu. Kafile iki yana açılıp sıraya dizildi. Kalabalık sesini kesti, resmiyet ve tedirginlik dolu bu sessizlikte, büyük kapının iki kanadı sanki kendiliğinden, tiz bir çığırtma sesi çıkararak gıcırdayan zıvanaları üzerinde döndüler. O zaman derin ve karanlık kilisenin içi, bir baştan bir başa gözler önüne serildi; mateme bürünmüş, ana mihrabın üstünde uzaktan göz kırpan birkaç mumla şöyle böyle aydınlatılmış, ışıktan gözlerin kamaştığı meydanın ortasında bir mağara ağzı gibi açılmıştı... Ta dipte, apsisin loşluğu içinde, tonozdan yere kadar inen siyah bir kumaşın üstüne uzatılmış devasa bir gümüş haç seçiliyordu. Tüm sahın ıssızdı; ancak koro yerinin gerideki iskemlelerinde birkaç rahip başının kımıldadığı belli belirsiz fark ediliyordu; büyük kapı açıldığı anda kiliseden pes perdeden gür ve yeknesak bir ezgi, sanki mahkûmun başına dalga dalga iç karartıcı mezmur parçaları saçan bir ilahi yükseldi.</p>
		<div class="poem html5_section">
			<span><em>Non timebo millia populi circumdantis me.</em></span>
			<span class="pull1"><em>Exsurge, Domine; salvum me fac, Deus!</em></span>
			<span><em>Salvum me fac, Deus, quoniam intraverunt aquæ</em></span>
			<span class="pull2"><em>usque ad animam meam.</em></span>
			<span><em>Infixus sum in limo profundi; et non est substantia.</em><a class="si-noteref epub-type_noteref" href="#f189" id="ref_f189">189</a></span>
		</div>
		<p>Bununla eşzamanlı olarak bir başka ses, korodan ayrı, ana mihrabın basamaklarında şu hüzünlü sunuş ilahisini okuyordu:</p>
		<div class="poem html5_section">
			<span><em>Qui verbum meum audit, et credit ei qui misit me,</em></span>
			<span><em>habet vitam æternam et in judicium non venit;</em></span>
			<span><em> sed transit a morte in vitam.</em><a class="si-noteref epub-type_noteref" href="#f190" id="ref_f190">190</a></span>
		</div>
		<p>Kendi karanlıklarında kaybolmuş birkaç ihtiyarın, gençlik ve hayat dolu, baharın ılık havasıyla okşanan, ışığa boğulmuş bu güzel yaratığın ruhu için uzaktan okuduğu bu ilahi, ölüler ayini ilahisiydi.</p>
		<p>Halk, saygılı bir sessizlik içinde dinliyordu.</p>
		<p>Zavallı şaşkın ve ürkmüş kızcağız, kilisenin karanlık bağrında görme ve düşünme yetisini kaybetmiş gibi görünüyordu. Kanı çekilmiş dudakları dua ediyormuş gibi oynuyordu; cellat yamağı arabadan inmesine yardım etmek üzere yaklaştığında, alçak sesle <em>Phœbus</em> kelimesini mırıldandığını işitti.</p>
		<p>Ellerini çözdüler, aynı şekilde çözülmüş olan ve kendini özgür hissettiği için sevinçten meleyen keçisiyle birlikte arabadan indirdiler, sert kaldırımın üzerinde yalınayak, kapıya çıkan basamakların dibine kadar yürüttüler. Boynundaki ipin ucu yerde sürünüyordu, onu izleyen bir yılandı adeta.</p>
		<p>O zaman kilisede ilahiler sustu. Karanlıkta büyük bir altın haçla bir dizi mum harekete geçti. Rengârenk üniformalı İsviçreli muhafızların, teberlerini yere vurdukları duyuldu, birkaç dakika sonra özel ayin kıyafetleri içinde rahipler ve diyakozlardan oluşan, ilahiler mırıldanarak ağır ağır mahkûma doğru gelen uzun bir tören kafilesi, mahkûmun ve kalabalığın görüş alanına girdi. Fakat kızın gözü, en başta, haçı taşıyanın hemen arkasında yürüyen kişiye takıldı.</p>
		<p>“Ahh!” dedi alçak sesle, korkudan ürpererek, “İşte yine o! O rahip!”</p>
		<p>Gerçekten de bu, Başdiyakoz’du. Solunda muganni yardımcısı, sağında elinde asasıyla muganni yürüyordu. Başdiyakoz başını arkaya atmış, gözleri açık ve sabit, gür bir sesle ilahi söyleyerek ilerliyordu:</p>
		<div class="poem html5_section">
			<span><em>De ventre inferi clamavi, et exaudisti vocem meam,</em></span>
			<span><em>Et projecisti me in profundum in corde maris, et </em></span>
			<span class="pull3"><em>flumen circumdedit me.</em><a class="si-noteref epub-type_noteref" href="#f191" id="ref_f191">191</a></span>
		</div>
		<p>Sivri kemerli yüksek kapının altında, siyah haç işlemeli gümüş renkli bol bir cüppeye sarınmış olarak gün ışığına çıktığı zaman o derece solgundu ki, kalabalıktan birçok kişi onun, koro yerindeki mezar taşlarının üstünde diz çökmüş mermer piskoposlardan biri olduğunu zannetti, sanki ayağa kalkmış ve ölecek olanı, mezarın eşiğinde karşılamaya gelmişti. En az onun kadar solgun ve onun kadar heykele benzeyen kız, eline yanmakta olan, sarı balmumumdan ağır bir mum tutuşturulduğunu doğru dürüst fark etmemişti bile; nedamet getirme cezasının uğursuz içeriğini okuyan zabıt kâtibinin cırtlak sesini duymamış, amin diye karşılık vermesi istendiğinde, “Amin!” demişti. Biraz olsun canlılık ve kuvvet bulmak için, Rahip’in muhafızlarına uzaklaşmalarını işaret ettiğini ve kendisine doğru tek başına geldiğini görmesi gerekti.</p>
		<p>O zaman kanının beynine çıktığını hissetti ve çoktan uyuşmuş bu soğuk ruhta tekrar bir infial kalıntısı uyandı.</p>
		<p>Başdiyakoz yavaş yavaş yaklaştı. Bu acıklı durumda bile, onun şehvet, kıskançlık ve arzudan parlayan gözlerini, çıplak vücudunda gezdirdiğini gördü kız. Derken Rahip yüksek sesle şöyle dedi: “Küçükhanım, günahlarınızdan ve kusurlarınızdan ötürü Tanrı’dan af dilediniz mi?” Sonra kızcağızın kulağına eğildi ve ekledi (seyirciler kızın son kez günah çıkardığını sanıyorlardı):</p>
		<p>“Beni istiyor musun? Seni hâlâ kurtarabilirim!”</p>
		<p>Kız, gözlerini Rahip’e dikti:</p>
		<p>“Defol, iblis! Yoksa seni ihbar ederim.”</p>
		<p>Rahip ürkütücü bir şekilde gülümsemeye başladı.</p>
		<p>“Sana kimse inanmaz. Suçuna bir de rezalet eklemiş olursun. Çabuk cevap ver! Beni istiyor musun?”</p>
		<p>“Phœbus’üme ne yaptın?”</p>
		<p>“O öldü,” dedi Rahip.</p>
		<p>Tam o anda, sefil Başdiyakoz gayriihtiyarı başını kaldırdı ve meydanın öbür ucunda, Gondelaurier Konağı’nın balkonunda, Fleur-de-Lys’in yanında dikilen yüzbaşıyı gördü. Sendeledi, gözlerini ovuşturdu, tekrar baktı, alçak sesle lanet okudu ve bütün yüz hatları şiddetle kasıldı.</p>
		<p>“Peki öyleyse, öl!” dedi dişlerinin arasından. “Kimsenin olmayacaksın.”</p>
		<p>Bunun üzerine, elini çingene kızına doğru kaldırarak, kasvetli bir sesle haykırdı:</p>
		<p><em>“I nunc, anima anceps, et sit tibi Deus misericors</em>!<a class="si-noteref epub-type_noteref" href="#f192" id="ref_f192">192</a>”</p>
		<p>Bu kasvetli törenleri bitirirken kullanılması âdet olan korkutucu cümleydi bu. Rahip’in cellata verdiği, üzerinde anlaşılmış işaretti...</p>
		<p>Halk diz çöktü.</p>
		<p>“<em>Kyrie Eleison,</em>”<a class="si-noteref epub-type_noteref" href="#f193" id="ref_f193">193</a> dedi kapı kemerinin altında kalmış olan rahipler.</p>
		<p>“<em>Kyrie Eleison,” </em>diye tekrarladı kalabalık, bütün başların üstünde çırpıntılı bir denizin dalga sesleri gibi dolaşan o uğuldamayla.</p>
		<p>“Amin,” dedi Başdiyakoz.</p>
		<p>Mahkûma sırtını döndü, başı göğsüne düştü, ellerini kavuşturdu, tekrar rahip alayına katıldı; birkaç dakika sonra, haç, mumlar ve cüppelilerle birlikte, katedralin sise bürünmüş kemerlerinin altında kaybolduğu görüldü; çınlayan sesi, yavaş yavaş şu umutsuzluk ayetini terennüm eden koronun içinde söndü gitti:</p>
		<div class="poem html5_section">
			<span><em>Omnes gurgites tui et fluctus tui super me transierunt!</em><a class="si-noteref epub-type_noteref" href="#f194" id="ref_f194">194</a></span>
		</div>
		<p>Aynı anda, İsviçreli muhafızların demir uçlarıyla yeri döven teberlerinin aralıklı yankısı da, sütun aralarında giderek sönerken mahkûmun son saatini vuran bir saat sarkacı etkisi yaratmaktaydı.</p>
		<p>Bu esnada Notre-Dame’ın kapıları açık bırakılmıştı; böylece boş, ıssız, yaslı, mumsuz ve insan sesinden yoksun kilisenin içini görmek mümkündü..</p>
		<p>Mahkûm, kendisine ne yapılacaksa yapılmasını bekleyerek, kımıldamadan yerinde duruyordu. Değnekli çavuşlardan birinin, bütün bu sahne boyunca büyük kapıdaki kabartmayı incelemekle meşgul olan Üstat Charmolue’yü uyarması gerekti. Bu kabartma kimilerine göre İbrahim’in oğlunu kurban edişini, başkalarına göreyse güneşin melekle, ateşin çalı çırpı demetiyle ve zanaatkârın da İbrahim’le simgelendiği, felsefe taşı işlemini temsil ediyordu.</p>
		<p>Üstadı bu seyirden ayırmak bayağı zor olduysa da, sonunda dönüp baktı; yaptığı bir işaret üzerine sarı giysili iki adam, cellat yardımcıları, ellerini bağlamak üzere çingene kızına yaklaştılar.</p>
		<p>Zavallı kızcağız uğursuz arabaya tekrar binip son durağına doğru yola koyulacağı anda, yürek paralayan bir yaşama isteğine kapılmış gibi göründü. Kuru ve kızarmış gözlerini gökyüzüne, güneşe, yer yer mavi üçgen veya dörtgenlerle aralanan gümüş rengi bulutlara doğru kaldırdı; sonra aşağı, yere, kalabalığa, evlere doğru indirdi. Birdenbire, sarılar içindeki adam, bileklerini bağlarken korkunç bir feryat, bir sevinç çığlığı kopardı. Orada, meydanın köşesindeki o balkonda, onu görmüştü: sevdiceği, efendisi, hayatındaki öbür hayalet olan Phœbus’ü!</p>
		<p>Yargıç yalan söylemişti! Rahip yalan söylemişti! Balkondaki gerçekten oydu, şüpheye düşmesi mümkün değildi, oradaydı işte, yakışıklı, kanlı canlı, pırıl pırıl üniformasının içinde, sorgucu başında, kılıcı belinde!</p>
		<p>“Phœbus!” diye haykırdı, “Phœbus’üm benim!”</p>
		<p>Sevgi ve mutluluktan titreyen ellerini ona doğru uzatmak istedi; ama ne yazık ki bağlıydılar.</p>
		<p>O zaman yüzbaşının kaşlarını çattığını, omzuna yaslanan güzel bir genç kızın ona dargın gözlerle küçümseyerek baktığını gördü. Sonra Phœbus, Esmeralda’nın işitemediği birkaç söz söyledi ve her ikisi alelacele, balkonun kapanan camlı kapısının arkasında kayboldu.</p>
		<p>“Phœbus!” diye haykırdı Esmeralda çılgın gibi, “Sen de inanıyor musun buna?”</p>
		<p>Dehşet verici bir düşünce saplanmıştı aklına. Phœbus de Châteaupers’i öldürme suçundan mahkûm edilmiş olduğunu hatırladı.</p>
		<p>O âna kadar her şeye katlanmıştı. Fakat bu son darbe fazlaydı. Ölü gibi yere yığıldı.</p>
		<p>“Hadi,” dedi Charmolue, “bindirin şunu arabaya da bu işi bitirelim.”</p>
		<p>Büyük kapının sivri kemerinin hemen üstündeki kral heykelleri balkonundan boynunu olabildiğince uzatarak o âna kadar olup biten her şeyi görmüş olan, giydiği kırmızılı morlu garip kılık olmasa altı yüz yıldan beri katedralin saçak oluklarının suyunu boşaltan taş canavarlardan biri sanılabilecek kadar büyük bir soğukkanlılık ve çirkin bir surat sergileyen garip seyirciyi kimse fark etmemişti. Bu seyirci, öğleden beri Notre-Dame’ın ana kapısının önünde olup biten hiçbir şeyi kaçırmamıştı. Daha ilk anlardan itibaren, kimse de kendisini gözlemeyi düşünmediğinden, balkonun küçük sütunlarından birine, ucu aşağıdaki merdiven sahanlığına ulaşan, düğümlü kalın bir halat bağlamıştı. Bunu yaptıktan sonra sakin bir şekilde olayı izlemeye ve ara sıra önünden bir karatavuk geçtikçe ıslık çalmaya koyulmuştu.</p>
		<p>Cellat yardımcılarının Charmolue’nün soğuk emrini yerine getirmeye yeltendikleri anda, birdenbire balkon parmaklıklarını aştı, ipi ayakları, dizleri ve elleriyle kavradı; sonra camın üzerinde kayan bir yağmur damlası gibi kilisenin cephesi boyunca aşağı süzüldüğü, damdan düşmüş bir kedi hızıyla iki cellat yardımcısına doğru koştuğu, iki koca eliyle onları yere çaldığı, bir çocuğun oyuncak bebeğini alışı gibi bir eliyle çingene kızını kaptığı ve kızı başının üstüne kaldırarak korkunç bir sesle, “Sığınak!” diye bağırıp bir sıçrayışta kilisenin içine ulaştığı görüldü.</p>
		<p>Bütün bunlar öylesine çabucak olup bitti ki, gece olsaydı hepsi tek bir şimşeğin ışığında görülebilirdi.</p>
		<p>“Sığınak! Sığınak!” diye tekrarladı kalabalık da ve on bin elin tuttuğu alkış, Quasimodo’nun tek gözünün sevinç ve gururla parlamasına sebep oldu.</p>
		<p>Bu sarsıntı, mahkûmu kendine getirdi. Gözünü açtı, Quasimodo’ya baktı, sonra kurtarıcısından ödü kopmuş gibi hemen tekrar kapattı.</p>
		<p>Charmolue, cellatla yardımcıları ve bütün refakatçi kafile donakalmıştı. Gerçekten de Notre-Dame arazisi sınırları içinde mahkûma hiçbir şey yapılamazdı. Katedral, bir sığınma yeriydi. Tüm insan adaleti, onun eşiğinde hükümsüz kalıyordu.</p>
		<p>Quasimodo büyük kapı kemerinin altında durmuştu. Geniş ayakları kilisenin zeminine ağır roman sütunlar gibi sağlam basıyor; gür saçlı kocaman başı, yeleleri olan ama boyunları olmayan aslanlarınki gibi, omuzlarının arasına gömülüyordu. Nasırlı ellerine asılı tir tir titreyen kızı beyaz bir kumaş parçası gibi tutuyor, fakat o denli dikkat ve özenle taşıyordu ki, kırmaktan veya soldurmaktan korkar gibi görünüyordu. Sanki onun kendininkilerden başka eller için yapılmış narin, zarif ve değerli bir şey olduğunu hissediyordu. Bazen soluğunun bile ona değmesinden çekinir gibi bir hali vardı. Sonra birdenbire onu kendi malıymış gibi, en değerli hazinesiymiş gibi, bir çocuğun annesinin yapacağı gibi, göğsüne bastırıyor, kolları arasında sıkıyordu. İğrenç suratındaki tek gözü onun üzerine eğilince içini şefkat, acı ve merhametle dolduruyor, derken o göz birdenbire kıvılcımlar saçarak tekrar yukarı kalkıyordu. O zaman kadınlar hem gülüyor hem ağlıyor, kalabalık coşkudan yerinde duramıyordu, zira o anda Quasimodo gerçekten de belli bir güzelliğe sahipti. Bu yetim, bu bulunmuş çocuk, bu toplum safrası da kendine göre güzeldi; kendini üstün ve güçlü hissediyor, dışlandığı ama bu denli kudretlice müdahale ettiği bu topluma, avını elinden koparıp aldığı bu insan adaletine, boşa kürek çekmek zorunda bırakılan bütün bu taş yüreklilere, bu yardakçı, yargıç ve cellatlara, sakat biri olarak Tanrı’nın kuvvetiyle hakkından geldiği bütün bu krallık gücüne, meydan okuyarak bakıyordu.</p>
		<p>Ayrıca, ne denilirse densin, bu kadar bahtsız ve çaresiz bir yaratığa, bu kadar çirkin ve biçimsiz bir yaratıktan gelen bu korumada, bir ölüm mahkûmunun Quasimodo tarafından kurtarılmasında, dokunaklı bir yan vardı. Biri doğanın, öbürü toplumun neden olduğu iki sefalet, birbiriyle temas ediyor ve yardımlaşıyordu.</p>
		<p>Bu esnada Quasimodo, birkaç dakikalık zafer coşkusundan sonra, yüküyle birlikte aniden kilisenin içine dalmıştı. Her türlü kahramanlığa düşkün olan halk gözleriyle karanlık sahında onu arıyor, alkışlarından bu kadar çabuk kaçışına üzülüyordu. Derken Fransa kralları galerisinin bir ucunda tekrar ortaya çıktığı görüldü; deli gibi koşarak, ödülünü kollarında kaldırarak ve, “Sığınak!” diye bağırarak geçidi kat etti. Kalabalıktan yeni alkışlar yükseldi. Geçidin bitiminde tekrar kilisenin içine daldı. Bir dakika sonra, yine kollarında çingene kızıyla, yine deli gibi koşarak ve, “Sığınak!” diye bağırarak üst sahanlıkta gözüktü. Halk alkışlıyordu. Son olarak büyük çan kulesinin tepesinde üçüncü kez ortaya çıktı; oradan gururla bütün şehre, kurtardığı insanı gösterir gibiydi; gürleyen sesi, çok nadiren işitilen, kendisininse hiç işitmediği o ses, bulutlara dek yükselerek büyük bir taşkınlıkla üç kez tekrarladı:</p>
		<p>“Sığınak! Sığınak! Sığınak!”</p>
		<p>“Noel! Noel!” diye bağırıyordu halk da bir yandan; bu dinmek bilmeyen alkış ve haykırışlar öbür kıyıda, Grève Meydanı’ndaki ahali ile gözünü darağacına dikmiş hâlâ bekleyen münzevi kadını hayrete düşürecekti.</p>
	</div>
			<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f180"><a class="si-backref" href="#ref_f180">180</a>. (Lat.) Düzenli ve Düzensiz Şekillere Dair. (Y.N.)</div>
		<div class="si-footnote html5_aside epub-type_footnote" id="f181"><a class="si-backref" href="#ref_f181">181</a>. Şabat (cadı ayini) günü olan cumartesi günü, Şeytan’ın teke kılığına girdiğine inanılırdı. (Y.N.)</div>
		<div class="si-footnote html5_aside epub-type_footnote" id="f182"><a class="si-backref" href="#ref_f182">182</a>. Charlemagne’nın babası olan, 814-840 arasında hüküm süren Kutsal Roma-Germen İmparatoru. (Y.N.)</div>
		<div class="si-footnote html5_aside epub-type_footnote" id="f183"><a class="si-backref" href="#ref_f183">183</a>. (Lat.) Binaenaleyh, efendiler, vampirliği ispatlanmış bir kişinin karşısında, cürüm aşikâr ve cürüm niyeti de mevcut olmakla, bu lekesiz Cité Adası’nda ulvi ve süfli her türlü adli muhakemeye selahiyetli kutsanmış Paris Notre-Dame Kilisesi adına, eldeki delillerin muhtevasını nazarı itibara alarak, şu cezaların verilmesini talep ettiğimizi beyan ederiz: ilk olarak, bir para cezası; ikinci olarak, Notre-Dame Katedral Kilisesi’nin büyük kapısının önünde halk huzurunda bir arzı nedamet; üçüncü olarak, bu vampir kadınla keçisinin ya halkın Grève dediği meydanda, ya da adanın Seine Nehri istikametindeki çıkışında, kraliyet bahçesinin uç noktasında, idam edilmelerini temin edecek bir hüküm!” (Y.N.)</div>
		<div class="si-footnote html5_aside epub-type_footnote" id="f184"><a class="si-backref" href="#ref_f184">184</a>. (Lat.) Yazık! Amma da bozuk bir Latince! (Y.N.)</div>
		<div class="si-footnote html5_aside epub-type_footnote" id="f185"><a class="si-backref" href="#ref_f185">185</a>. (Lat.) Reddediyorum! (Y.N.)</div>
		<div class="si-footnote html5_aside epub-type_footnote" id="f186"><a class="si-backref" href="#ref_f186">186</a>. (İt.) “Her türlü umudu bir kenara bırakın.” Dante’ye göre cehennemin kapısındaki yazıt. (<em>İlahi Komedya</em>, “Cehennem”, III, 9). (Y.N.)</div>
		<div class="si-footnote html5_aside epub-type_footnote" id="f187"><a class="si-backref" href="#ref_f187">187</a>. La Fontaine, <em>Masallar</em>, I, XVIII, “Tilki ile Leylek”. (Y.N.)</div>
		<div class="si-footnote html5_aside epub-type_footnote" id="f188"><a class="si-backref" href="#ref_f188">188</a>. Kuyruk, Fransızcada <em>queue</em> demektir. Burada Queue-en-Brie’ye söz oyunu yapılıyor. (Y.N.)</div>
		<div class="si-footnote html5_aside epub-type_footnote" id="f189"><a class="si-backref" href="#ref_f189">189</a>. (Lat.) Etrafımdaki bu binlerce [kişilik] halktan korkmayacağım; ayağa kalk, Ya Rabbi, beni selamete eriştir, ey Tanrı! / Beni selamete eriştir, ey Tanrı, zira sular ruhuma kadar nüfuz etti! / Derin boşluğun çamuruna saplanmışım ve [ayak basacak] sağlam yer yok. (Y.N.)</div>
		<div class="si-footnote html5_aside epub-type_footnote" id="f190"><a class="si-backref" href="#ref_f190">190</a>. (Lat.) Size doğrusunu söyleyeyim, sözümü işitip beni gönderene iman edenin sonsuz yaşamı vardır. Böyle biri yargılanmaz, ölümden yaşama geçmiştir. (Yeni Ahit, “Yuhanna”, 5:24) (Y.N.)</div>
		<div class="si-footnote html5_aside epub-type_footnote" id="f191"><a class="si-backref" href="#ref_f191">191</a>. (Lat.) Ya Rab, sıkıntı içinde sana yakardım, yanıtladın beni. Yardım istedim ölüler diyarının bağrından, kulak verdin sesime. Beni engine, denizin ta dibine fırlattın, sular sardı çevremi. (Eski Ahit, “Yunus”, 2:2-3) (Y.N.)</div>
		<div class="si-footnote html5_aside epub-type_footnote" id="f192"><a class="si-backref" href="#ref_f192">192</a>. (Lat.) Git şimdi, çifte ruh ve Tanrı sana merhamet etsin! (Y.N.)</div>
		<div class="si-footnote html5_aside epub-type_footnote" id="f193"><a class="si-backref" href="#ref_f193">193</a>. (Lat.) Merhamet et ya Rabbi! (Y.N.)</div>
		<div class="si-footnote html5_aside epub-type_footnote" id="f194"><a class="si-backref" href="#ref_f194">194</a>. (Lat.) Bütün girdapların ve dalgaların üstümden geçti. (Y.N.)</div>
	</div>
</body>
</html>