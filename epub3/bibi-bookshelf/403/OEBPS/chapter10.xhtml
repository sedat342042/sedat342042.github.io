<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Notre Damein Kamburu</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="subchapter html5_section epub-type_chapter">
		<h1 class="chapter-header"><span class="chapter-number">I</span>Bernardins Sokağı’nda Gringoire’ın aklına art arda birkaç iyi fikir gelir</h1>
		<p>Pierre Gringoire, bu işin nasıl gelişmekte olduğunu ve sonunda bu komedinin belli başlı şahısları için mutlaka urgan, darağacı ve buna benzer hoş olmayan ödüllerin gündeme geleceğini gördüğü andan itibaren, olaya karışmakta hevesli görünmemişti. Sonuç olarak Paris’in en iyi arkadaş grubu olduğu düşüncesiyle aralarında kaldığı hırsız-dilenci güruhu, çingene kızıyla ilgilenmeye devam etmişti. Tıpkı bu kız gibi önlerinde Charmolue’yle Torterue’den başka ufuk bulunmayan, ve kendisi gibi Pegasos’un iki kanadı arasında hayal âlemlerinde dörtnala dolaşmayan bu insanlar açısından, bunu gayet doğal bulmuştu. Konuşmalarından, testi kırma usulüyle evlendiği kadının Notre-Dame’a sığındığını öğrenmiş ve pek memnun olmuştu. Fakat gidip onu ziyaret etmeyi aklından bile geçirmiyordu. Ara sıra küçük keçiyi düşünüyordu, o kadar. Zaten geçinmek için gündüzleri sokakta cambazlık numaraları yapıyor, geceleriyse Paris piskoposuna karşı bir hatırat kaleme almakla uğraşıyordu; zira piskoposun değirmenlerinin çarkları altında ıslanmış olduğunu unutmuyor, bundan dolayı ona diş biliyordu. Bundan başka, Noyon ve Tournai Piskoposu Kızıl Baudry’nin <em>De cupa petrarum</em><a class="si-noteref epub-type_noteref" href="#f199" id="ref_f199">199</a> adlı güzel eserini yorumlamakla da meşgul oluyordu ki, bu iş onda mimariye karşı şiddetli bir ilgi ve heves uyandırmış, bu merak yüreğindeki hermetizm tutkusunun yerini almıştı; aslında mimari de zaten hermetizmin bir yan ürünüydü, zira hermetik ile yapı ustalığı arasında derin bir bağ vardır. Gringoire bir düşünceye duyduğu sevgiden, bu düşüncenin biçimine duyduğu sevgiye geçiş yapmıştı, o kadar.</p>
		<p>Bir gün, Saint-Germain-l’Auxerrois Kilisesi yakınında, For-l’Évêque<a class="si-noteref epub-type_noteref" href="#f200" id="ref_f200">200</a> adı verilen ve tam karşısında For-le-Roi<a class="si-noteref epub-type_noteref" href="#f201" id="ref_f201">201</a> denilen bir başkasının bulunduğu, bir konağın köşesinde durmuştu. Bu For-l’Évêque’te on dördüncü yüzyıldan kalma ve mihrap bölümü sokağa bakan güzel bir şapel vardı. Gringoire derin bir ilgi ve saygıyla bu yapının dış cephesindeki heykel ve kabartmaları inceliyordu. Sanatçının dünyada sadece sanatı gördüğü ve dünyayı da sadece sanatta gördüğü o bencil, dışlayıcı, son kerteye varmış haz anlarından birini yaşıyordu. Birdenbire, omuzuna ciddiyetle dokunan bir el hissetti. Döndü. Bu eski dostu, eski üstadı, Sayın Başdiyakoz’du.</p>
		<p>Şaşırıp kaldı. Başdiyakozu uzun zamandır görmemişti; ayrıca Dom Claude, her karşılaşıldığında, kuşkucu bir filozofun dengesini bozacak o resmî tavırlı ve tutkulu adamlardan biriydi.</p>
		<p>Başdiyakoz birkaç dakika sessiz durdu, bu süre zarfında Gringoire da onu inceleme fırsatı buldu. Dom Claude’u pek değişmiş gördü; yüzü bir kış sabahı gibi solgun, gözleri çukura kaçmış, saçları hemen hemen ağarmıştı. Nihayet sessizliği Rahip bozdu, sakin ama buz gibi bir sesle şöyle dedi:</p>
		<p>“Sağlığınız nasıl, Pierre Usta?”</p>
		<p>“Sağlığım mı?” dedi Gringoire. “Eh işte, şöyle böyle denebilir. Ama bütün olarak iyi. Hiçbir şeyde aşırıya kaçmıyorum. Biliyorsunuz Üstat, Hippokrates’e göre sağlıklı yaşamanın sırrı, ‘<em>Id est cibi, potus, somni, Venus, omnia moderata sint</em>.<a class="si-noteref epub-type_noteref" href="#f202" id="ref_f202">202</a>’”</p>
		<p>“Demek hiçbir derdiniz yok, Pierre Usta?” dedi Rahip, gözlerini Gringoire’a dikerek.</p>
		<p>“İnanın ki öyle.”</p>
		<p>“Peki şimdi ne yapıyorsunuz?”</p>
		<p>“Görüyorsunuz Üstadım, şu taşların yontuluş tarzını ve şu kabartmanın oyuluş biçimini inceliyorum.”</p>
		<p>Rahip’in yüzünde, ağzın yalnız bir kenarını hafifçe yukarı kaldıran o buruk gülümseme belirdi.</p>
		<p>“Peki bu sizi eğlendiriyor mu?”</p>
		<p>“Keyiften uçuyorum!” diye haykırdı Gringoire ve ucubelerle gösteri yapan birinin coşkulu ve mutlu yüz ifadesiyle heykel ve kabartmalara eğilerek devam etti:</p>
		<p>“Örneğin şu alçak kabartmadaki başkalaşımın büyük bir beceri, incelik ve sabırla gerçekleştirildiğini düşünmüyor musunuz? Şu sütuncuğa bakın. Hangi sütun başlığının çevresinde daha yumuşak ve kalemle daha iyi işlenmiş yapraklar gördünüz? İşte Jean Maillevin’den üç yüksek kabartma. Bunlar bu dâhi sanatçının en iyi eserleri de değil üstelik. Yine de yüzlerdeki saflık ve tatlılık, duruşlardaki ve kumaş kıvrımlarındaki hoşluk, bütün kusurlara karışan şu açıklanması imkânsız şirinlik, heykelcikleri pek neşeli ve pek nahif kılıyor; hatta fazlasıyla belki de... Siz bunları eğlenceli bulmuyor musunuz?”</p>
		<p>“Bulmaz olur muyum!” dedi Rahip</p>
		<p>“Bir de şapelin içini görseydiniz!” diye devam etti şair, coşkulu bir çenebazlıkla. “Her yer tıkış tıkış heykel dolu. Apsis gayet sofuca ve o denli özel biçimde donatılmış ki, başka yerde bir benzerini görmedim!”</p>
		<p>Dom Claude, şairin sözünü kesti:</p>
		<p>“Demek ki mutlusunuz?”</p>
		<p>Gringoire coşkuyla yanıt verdi:</p>
		<p>“Şerefim üstüne, evet! Önce kadınları, sonra hayvanları sevdim. Şimdi de taşları seviyorum. Onlar da hayvanlar ve kadınlar kadar eğlenceli ama daha az vefasız.”</p>
		<p>Rahip elini alnına götürdü. Bu onun alışılagelmiş hareketiydi.</p>
		<p>“Gerçekten de öyledir!”</p>
		<p>“Bakın meselâ,” dedi Gringoire, “zevk alınacak şeyler var şurada! İtiraz etmeyen Rahip’i kolundan tutarak For-l’Évêque’in kule merdiveninin altına götürdü. İşte bir merdiven! Onu ne zaman görsem mutlu oluyorum. Bu, Paris’in en yalın ve en nadir tarzlı merdivenidir. Bütün basamakların sivri köşeleri alttan yontulmuştur. Güzellik ve yalınlığı; birbirine geçecek, üst üste oturacak, art arda sıralanacak, iç içe girecek şekilde yontulmuş basamaklarının yaklaşık bir kadem kadar tutan genişliğinde, ve gerçekten sağlam ve zarif biçimde üst üste binmelerindedir.”</p>
		<p>“Peki, hiçbir arzunuz yok mu?”</p>
		<p>“Hayır.”</p>
		<p>“Hiçbir pişmanlık duymuyor musunuz?”</p>
		<p>“Ne pişmanlık ne arzu. Hayatımı düzene koydum.”</p>
		<p>“İnsanların düzene koyduğunu,” dedi Claude, “olaylar bozabilir.”</p>
		<p>“Ben Pyrrhon’cu<a class="si-noteref epub-type_noteref" href="#f203" id="ref_f203">203</a> bir filozofum,” dedi Gringoire, “her şeyi dengede tutarım.”</p>
		<p>“Peki, hayatınızı nasıl kazanıyorsunuz?”</p>
		<p>“Hâlâ şurada burada destanlar ve trajediler yazıyorum; ama bana en çok gelir getiren, icra ettiğimi bildiğiniz o sanattır Üstadım: Piramit şeklinde üst üste koyduğum sandalyeleri dişlerimle havada taşımak.”</p>
		<p>“Bir filozof için pek kaba bir meslek bu.”</p>
		<p>“Bu da bir denge meselesi,” dedi Gringoire. “İnsanın bir düşüncesi varsa her yaptığında onu bulursunuz.”</p>
		<p>“Biliyorum,” dedi Başdiyakoz.</p>
		<p>Kısa bir sessizlikten sonra Rahip tekrar lafa girdi:</p>
		<p>“Ama yine de oldukça sefil durumdasınız, ha?”</p>
		<p>“Sefil, evet; bedbaht, hayır.”</p>
		<p>O anda at sesleri duyuldu ve sohbet etmekte olan ikili, sokağın öbür ucundan, kralın özel muhafızlarından bir okçu bölüğünün, mızrakları havada, başlarında subaylarıyla geçtiğini gördüler. Atlı grup göz kamaştırıyor, nallar kaldırımda çınlıyordu.</p>
		<p>“O subaya nasıl bakıyorsunuz öyle!” dedi Gringoire, Başdiyakoz’a.</p>
		<p>“Onu tanıdığımı sanıyorum da ondan.”</p>
		<p>“Adı ne peki?”</p>
		<p>“Sanıyorum,” dedi Claude, adı Phœbus de Châteaupers.</p>
		<p>“Phœbus mü? Tuhaf bir isim! Gerçi Foix Kontu Phœbus de var ama... Ben de her sözünü Phœbus’le noktalayan bir kız tanıdığımı hatırlıyorum.”</p>
		<p>“Gelin hele,” dedi Rahip, “size bir şey diyeceğim.”</p>
		<p>Müfreze geçmeye başladığından beri Başdiyakoz’un buz gibi soğuk dış görünümünün altında belli bir sinirlilik seziliyordu. Yürümeye başladı. Gringoire da, bir kez bu etkileyici adamla karşılaşan herkes gibi, dediğini yapmaya alışmış olduğundan, peşinden gidiyordu. Oldukça tenha olan Bernardins Sokağı’na varıncaya kadar sessizce yürüdüler. Dom Claude orada durdu.</p>
		<p>“Bana ne diyecektiniz Üstat?” diye sordu Gringoire.</p>
		<p>Başdiyakoz, derin düşünceler içindeymiş gibi karşılık verdi:</p>
		<p>“Ne dersiniz? Az önce gördüğümüz o atlıların kıyafeti, sizinkiyle benimkinden daha güzel değil miydi?”</p>
		<p>Gringoire başını salladı:</p>
		<p>“Doğrusu ben, kendi sarılı kırmızılı mintanımı o demirden ve çelikten balık pullarına tercih ederim. Yürürken Ferraille Rıhtımı’nda zelzele oluyormuş gibi gürültü çıkarmak ne de zevkli olur ya!”</p>
		<p>“Demek ki, Gringoire, bu parlak üniformalı zengin çocuklarına karşı hiç kıskançlık duymadınız, öyle mi?”</p>
		<p>“Nelerini kıskanayım Sayın Başdiyakozum? Kuvvetlerini mi, silahlarını mı, yoksa disiplinlerini mi? Paçavralar içinde de olsa felsefe ve bağımsızlık bunlardan yeğdir. Aslanın kuyruğu olacağıma sineğin başı olayım, daha iyi.”</p>
		<p>“Bu tuhaf işte,” dedi Rahip düşünceli bir tavırla. “Oysa güzel bir üniforma insana yakışır pekâlâ.”</p>
		<p>Onu düşünceli gören Gringoire, yanından uzaklaşıp yakındaki bir evin kapı kemerini incelemeye gitti. Az sonra ellerini çırparak geri geldi.</p>
		<p>“Askerlerin güzel giysileriyle daha az meşgul olsaydınız sayın Başdiyakoz, gidip şu kapıyı görmenizi rica ederdim. Her zaman söylemişimdir, Mösyö Aubry’nin evi, dünyanın en muhteşem giriş kapısına sahiptir.”</p>
		<p>“Pierre Gringoire,” dedi Başdiyakoz, “o küçük Çingene dansözü ne yaptınız?”</p>
		<p>“Esmeralda’yı mı? Amma da aniden konu değiştiriyorsunuz!”</p>
		<p>“O sizin karınız değil miydi?”</p>
		<p>“Evet, kırık bir testi vasıtasıyla. Dört yıllığına. Lafı açılmışken,” diye ekledi Gringoire, Başdiyakoz’a yarı alaycı bir bakış fırlatarak, “onu hâlâ düşünüyor musunuz yoksa?”</p>
		<p>“Ya siz? Siz düşünmüyor musunuz?”</p>
		<p>“Pek değil. O kadar çok şey var ki düşünecek!.. Ah canım, küçük keçi ne kadar da sevimliydi!..”</p>
		<p>“Bu çingene sizin hayatınızı kurtarmamış mıydı?”</p>
		<p>“Sahiden de doğru.”</p>
		<p>“Ee öyleyse? Onu ne yaptınız? Ne oldu?”</p>
		<p>“Size söyleyemem. Sanırım onu astılar.”</p>
		<p>“Sanır mısınız?”</p>
		<p>“Emin değilim. İnsanları asmak istediklerini görünce oyundan çekilmiştim.”</p>
		<p>“Bütün bildiğiniz bu kadar mı?”</p>
		<p>“Durun hele. Notre-Dame’a sığındığını, orada emniyette olduğunu söylediler bana; buna çok sevindim; ama keçinin de onunla birlikte kurtarılıp kurtarılmadığını öğrenemedim. Bu konuda bütün bildiklerim bundan ibaret.”</p>
		<p>“Ben size daha fazlasını öğreteceğim,” diye bağırdı Dom Claude; o âna kadar hafif, adeta fısıltı gibi çıkan sesi birden gürlemeye başlamıştı. “Gerçekten de Notre-Dame’a sığındı. Ama üç gün sonra adli merciler onu oradan geri alacak ve Grève Meydanı’nda asılacak. Parlamento kararı var.”</p>
		<p>“Ya! Bu çok kötü işte,” dedi Gringoire.</p>
		<p>Rahip bir anda tekrar soğuk ve sakin tavrına dönmüştü.</p>
		<p>“Peki hangi vicdansız gidip Parlamento’dan böyle bir karar çıkartmış? Şu parlamentoyu rahat bıraksalar olmuyor mu? Zavallı bir kızcağızın, Notre-Dame’ın payanda kemerlerinin altına, kırlangıç yuvalarının yanına sığınmasının kime ne zararı var?”</p>
		<p>“Dünyada şeytanlar da vardır,” dedi Başdiyakoz.</p>
		<p>“Çok şeytanca bir kumpas kurulmuş zaten,” dedi Gringoire.</p>
		<p>Bir sessizlik ânından sonra Başdiyakoz devam etti:</p>
		<p>“Ne diyorduk? Sizin hayatınızı kurtarmıştı, değil mi?”</p>
		<p>“Can dostlarım dilenci takımının orada. Asılmama ramak kalmıştı. Asmış olsalardı bugün pişman olurlardı.”</p>
		<p>“Onun için bir şey yapmak istemiyor musunuz?”</p>
		<p>“İsterim istemesine de Dom Claude; ya bunu yapayım derken başıma bir bela alırsam?”</p>
		<p>“Ne önemi var?”</p>
		<p>“Ya! Ne önemi varmış! Amma da tuhafsınız Üstadım! Başlanmış iki büyük eserim var benim.”</p>
		<p>Rahip elini alnına vurdu. Takındığı sakin tavra rağmen, ara sıra sinirli bir hareket içindeki ihtilaçları dışa vuruyordu.</p>
		<p>“Onu nasıl kurtarmalı?”</p>
		<p>“Üstadım,” dedi Gringoire, “size ‘<em>Il padelt,</em>’ diye cevap vereceğim ki bu, ‘<em>Umudumuz Tanrı’dır</em>,’ anlamına gelir.”</p>
		<p>“Onu nasıl kurtarmalı?” diye tekrarladı Claude, düşünceli düşünceli.</p>
		<p>Bu kez de Gringoire elini alnına vurdu.</p>
		<p>“Dinleyin Üstadım. Hayal gücüm geniştir. Size bazı çözüm yolları bulacağım. Mesela... Kraldan af dileğinde bulunsak?..”</p>
		<p>“XI. Louis’den mi? Af dileği mi?”</p>
		<p>“Neden olmasın?”</p>
		<p>“Git kaplanın ağzından kemiğini al!”</p>
		<p>Gringoire, yeni çözüm yolları aramaya koyuldu.</p>
		<p>“Pekâlâ. Tamam, buldum! Kızın hamile olduğunu beyan ederek ebe kadınlara dilekçe vermemi ister misiniz?”</p>
		<p>Bu öneri, Rahip’in çukura kaçmış gözlerini parlattı.</p>
		<p>“Hamile mi? Seni serseri!.. Bu konuda bir bildiğin mi var?”</p>
		<p>Gringoire, Rahip’in halinden korktu, alelacele ekledi:</p>
		<p>“Yo, yoo! Ben değil! Bizim evlenmemiz tam bir <em>forismaritagium</em>’du<a class="si-noteref epub-type_noteref" href="#f204" id="ref_f204">204</a>. Ben dışta kaldım. Ama bu yolla belki bir erteleme elde edebiliriz.”</p>
		<p>“Delilik! Alçaklık! Kes sesini!”</p>
		<p>“Kızmakla hata ediyorsunuz,” diye homurdandı Gringoire. “Erteleme sağlanırsa bundan kimseye zarar gelmez, üstelik ebe kadınlar da, ki yoksul zavallılardır, Paris parasıyla kırk dinar kazanmış olur.”</p>
		<p>Rahip, onu dinlemiyordu.</p>
		<p>“Ama oradan çıkması da lazım!” diye mırıldanıyordu. “Karar üç gün içinde uygulanmak üzere verildi. Zaten karar da olmayacaktı ya... Ama ah şu Quasimodo! Kadınların pek sapık zevkleri var!” Sesini yükseltti:</p>
		<p>“Pierre Usta, iyice düşündüm. Onun için bir tek kurtuluş çaresi var.”</p>
		<p>“Hangisi? Ben artık çare göremiyorum.”</p>
		<p>“Dinleyin Pierre Usta ve ona hayatınızı borçlu olduğunuzu unutmayın. Fikrimi size açıkça söyleyeceğim. Kilise gece gündüz gözetim altında. Ancak girerken görülenlerin çıkmasına izin veriliyor. Demek ki siz girebilirsiniz. Benimle geleceksiniz. Sizi onun yanına götüreceğim. Onunla giysilerinizi değiş tokuş edeceksiniz. O sizin mintanınızı giyecek, siz onun etekliğini giyeceksiniz.”</p>
		<p>“Buraya kadar sakıncası yok,” dedi filozof. “Ya sonra?”</p>
		<p>“Sonra mı? O sizin kılığınızda dışarı çıkacak, siz onun kılığında içeride kalacaksınız. Sizi belki asacaklar ama o kurtulmuş olacak.”</p>
		<p>Gringoire gayet ciddi bir tavırla kulağını kaşıdı.</p>
		<p>“Bak hele!” dedi. “Öyle bir fikir ki, kendiliğinden asla aklıma gelmezdi.”</p>
		<p>Dom Claude’un bu beklenmedik önerisi karşısında, şairin pırıl pırıl ve halim selim çehresi birdenbire, güneşin bir bulutla örtülmesine yol açan münasebetsiz bir rüzgâra maruz kalmış hoş bir İtalya manzarası gibi kararmıştı.</p>
		<p>“Ee, Gringoire, çareye ne diyorsunuz?”</p>
		<p>“Şunu diyorum Üstadım: Beni belki değil, kesinlikle asacaklardır.”</p>
		<p>“Ama bu bizi alakadar etmez.”</p>
		<p>“Kahretsin!” dedi Gringoire.</p>
		<p>“Kız, sizin hayatınızı kurtardı. Borcunuzu ödemiş olursunuz.”</p>
		<p>“Ödemediğim başka borçlarım da var.”</p>
		<p>“Pierre Usta, bu mutlaka yapılmalı!”</p>
		<p>Başdiyakoz buyurur gibi konuşuyordu.</p>
		<p>“Dinleyin Dom Claude,” dedi şair kederli kederli. “Bu fikirde ısrar ediyorsunuz ama yanılıyorsunuz. Başkasının yerine kendimi astırmam için hiçbir sebep göremiyorum ben.”</p>
		<p>“Sizi hayata bu kadar bağlayan ne var?”</p>
		<p>“Ohoo! Binlerce neden!”</p>
		<p>“Mesela neler, söyler misiniz?”</p>
		<p>“Neler mi? Hava, gökyüzü, sabah, akşam, mehtap, can dostlarım dilenci takımı, karılarla dalga geçişlerimiz, Paris’in incelenmeye amade güzel mimari eserleri, yazılacak üç koca kitap, biri ‘Piskoposla Değirmenlerine Karşı’, ne bileyim, böyle bir sürü şey işte! Anaksagoras, güneşi hayranlıkla seyretmek için yeryüzünde bulunduğunu söylerdi. Sonra, bütün günlerimi sabahtan akşama kadar deha sahibi bir adamla, yani kendimle geçirmek gibi bir mutluluktan da yararlanıyorum ki, bu da çok hoş bir şey.”</p>
		<p>“Kafayı al, çıngırak diye salla!” diye homurdandı Başdiyakoz dişlerinin arasından. “Ya! Söyle bakalım, bu kadar güzel anlattığın bu hayatı kim kurtardı? Bu havayı solumayı, bu gökyüzünü seyretmeyi ve ayrıca o kuş beynini ipe sapa gelmez ve çılgınca şeylerle eğlendirebilmeyi kime borçlusun? O olmasaydı nerede olacaktın? Demek ki, sayesinde hayatta olduğun kişi ölsün istiyorsun? O güzel yaratık, o tapılası melek, dünyanın ışığına gerekli, Tanrı’dan daha ilahî varlık ölsün ha; ama sen, yarı bilge yarı deli, bir şeyin gereksiz taslağı, yürüdüğünü ve düşündüğünü zanneden ot, sen ondan çaldığın o hayatla, öğle vaktindeki bir kandil gibi yararsız ve lüzumsuz, yaşayasın, öyle mi? Hadi canım, biraz merhamet, Gringoire! Bu kez de sen yüce gönüllülük göster. Önce o yaptı bunu.”</p>
		<p>Rahip ateşli ateşli konuşuyordu. Gringoire onu önce kararsız bir tavırla dinledi, sonra yumuşadı ve nihayet, solgun çehresi, karnı ağrıyan bir yeni doğmuş bebeğinkine benzeyecek biçimde acıklı acıklı yüzünü buruşturdu.</p>
		<p>“Dokunaklı konuşuyorsunuz,” dedi gözündeki bir damla yaşı silerek. “Pekâlâ, düşüneceğim. Ama doğrusu fikriniz çok garip. Hem sonra,” diye devam etti bir anlık sessizlikten sonra, “kim bilir, belki de beni asmazlar... Her nişanlanan evlenecek değil ya... Beni o hücrede o gülünç kılıkta, etek ve kadın başlığıyla bulunca belki de gülmekten kırılırlar. Hem sonra, asarlarsa bile, yağlı ip de alt tarafı diğer ölümler gibi bir ölüm, daha doğru bir deyişle, diğerleri gibi olmayan bir ölüm değil mi?.. Hayatı boyunca tereddütte kalmış bir bilgeye layık bir ölüm; gerçek şüphecinin zihni gibi kararsız bir ölüm, Pyrrhon’culuk ve tereddütle yüklü, gökle yerin arasına tutunan ve insanı askıda bırakan bir ölüm... Kısacası bir filozof ölümü, ben de belki buna yazgılıydım. Yaşadığın gibi ölmek, şahane bir şey!”</p>
		<p>Rahip sözünü kesti:</p>
		<p>“Anlaştık mı?”</p>
		<p>“Hem ölüm nedir ki sonuçta?” diye devam etti Gringoire coşarak. “Kötü bir an, bir geçiş ücreti, pek azdan hiçe geçiş. Megalopolisli Kerkidas’a biri, ölmeye gönüllü olup olmadığını sormuş. ‘Neden olmasın?’ demiş adam, zira ölümden sonra bütün o büyük adamları göreceğim: filozoflardan Pythagoras, tarihçilerden Hekataios, şairlerden Homeros, müzisyenlerden Olympos...”</p>
		<p>Başdiyakoz elini uzattı.</p>
		<p>“Demek sözümüz söz? Yarın geleceksiniz.”</p>
		<p>Bu hareket, Gringoire’ı kendine getirdi.</p>
		<p>“Ha? Yoo! Olmaz!” dedi uykudan uyanıyormuş gibi. “Asılmak ha! Çok saçma. Ben bu işte yokum.”</p>
		<p>“O zaman elveda!” Ve Başdiyakoz dişlerinin arasından ilave etti: “Seninle tekrar görüşürüz nasıl olsa!”</p>
		<p>“Bu şeytan herifin benimle tekrar görüşmesini istemem,” diye düşündü Gringoire ve Dom Claude’un arkasından koştu.</p>
		<p>“Bakın sayın Başdiyakoz, eski dostlar arasında küsüşmek olmaz! Siz bu genç kızla, yani karımla demek istiyorum, ilgileniyorsunuz, bu iyi bir şey. Onu Notre-Dame’dan çıkartmak için bir plan tasarlamışsınız ama planınız, bendeniz Gringoire açısından son derece nahoş sonuçlar doğuruyor. Ya ben başka bir plan düşünmüşsem? Şunu bilin ki az önce aklıma çok parlak bir fikir geldi. Kendi boynumu yağlı ip konusunda hiç tehlikeye atmadan onu bu kötü durumdan çekip çıkarmak için işe yarar bir çare bulmuş olduğumu söyleseydim, ne derdiniz? Bu sizce yeterli olmaz mıydı? Memnun olmanız için ille benim asılmam mı gerekiyor?”</p>
		<p>Rahip sabırsızlıktan cüppesinin düğmelerini koparıyordu.</p>
		<p>“Laf ebeliğini bırak! Çaren nedir söyle!”</p>
		<p>“Evet,” dedi Gringoire kendi kendine konuşuyor gibi ve düşünüyor görünmek için işaretparmağını burnuna dayayarak. “Evet, çare şu. Dilenciler, yiğit çocuklardır. Mısır kabilesi bu kızı sever. Hadi der demez ayaklanacaklardır. Çok kolay bir iş. Basit bir yardım. Çıkacak kargaşalıkta onu kolayca kaçırabiliriz. Yarın akşamdan tezi yok... Zaten onların da istediği bu...”</p>
		<p>“Çareyi söyle! Çabuk,” dedi Rahip şairi sarsarak.</p>
		<p>Gringoire azametle ona doğru döndü:</p>
		<p>“Bırakın beni canım! Görüyorsunuz ki kafamda tasarlıyorum! Birkaç dakika daha düşündü; sonra düşüncesini pek beğenmiş olmalı ki ellerini çırparak bağırdı:</p>
		<p>“Harikulade! Başarı garanti!”</p>
		<p>“Çare!” diye tekrarladı Claude öfkeyle.</p>
		<p>Gringoire’ın gözleri parlıyordu.</p>
		<p>“Gelin, alçak sesle söyleyeyim. Sahiden akıllıca bir karşı plan bu, hepimizi tereyağından kıl çeker gibi işin içinden sıyıracak. Ne fikir ama! Kabul etmek gerek ki, ben ahmağın teki değilim!”</p>
		<p>Durakladı.</p>
		<p>“Ha şu da var! Küçük keçi de kızın yanında mı?”</p>
		<p>“Evet. Tanrı belanı versin!”</p>
		<p>“Herhalde onu da asacaklardır, değil mi?”</p>
		<p>“Bundan bana ne?”</p>
		<p>“Evet, mutlaka onu da asacaklardır. Geçen ay pekâlâ bir dişi domuzu astılar ya. Cellat bu işi sever. Astıktan sonra hayvanı yer. Şirin Djali’ciğimi asmak ha! Zavallı küçük yavrucuk!”</p>
		<p>“Lanet olsun!” diye haykırdı Dom Claude. “Cellat sensin. Hangi kurtuluş çaresini buldun, çabuk söyle soytarı! Fikrini ağzından kerpetenle mi söküp alayım?”</p>
		<p>“Çok güzel Üstat! İşte söylüyorum.”</p>
		<p>Gringoire Başdiyakoz’un kulağına eğildi ve kimsenin geçmediği sokağın bir ucundan öbür ucuna endişeli bakışlar fırlatarak alçak sesle konuştu. Bitirdiği zaman Dom Claude, şairin elini sıktı ve soğukça şöyle dedi:</p>
		<p>“İyi. Yarın görüşürüz.”</p>
		<p>“Yarın görüşürüz,” diye tekrarladı Gringoire. Başdiyakoz uzaklaşırken o ters istikamete yöneldi; bir yandan da kendi kendine mırıldanıyordu:</p>
		<p>“İşte muhteşem bir iş, Mösyö Pierre Gringoire. Neyse boş ver. Küçüğüz diye büyük bir girişimden ürküp kaçacak halimiz yok. Biton, koca bir boğayı sırtında taşımıştı. Kuyruksallayanlar, ötleğenler, kuyrukkakanlar bile okyanusu aşıyor...”</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">II</span>Git, haydut ol</h1>
		<p>Başdiyakoz manastıra dönünce hücre kapısının önünde, kardeşi Jehan du Moulin’i bekler buldu; beklerken can sıkıntısını öldürmek için duvara kömürle, ağabeyinin koca bir burunla zenginleştirilmiş profilini çizmişti.</p>
		<p>Dom Claude kardeşine bakmadı bile. Kafası başka yerdeydi. Çevresine yaydığı neşeyle birçok kez Rahip’in kasvetli suratında güller açtıran bu şen fırlama çehre, bu çürümüş, kokuşmuş ve durgun ruhun üzerinde günden güne yoğunlaşan sisi dağıtacak güçte değildi şimdi.</p>
		<p>“Ağabey,” dedi Jehan çekingen bir tavırla, “sizi görmeye geldim.”</p>
		<p>Başdiyakoz gözlerini kaldırıp bakmadı bile.</p>
		<p>“Ee, sonra?”</p>
		<p>“Ağabeyciğim,” diye devam etti riyakâr serseri, “bana o kadar iyi davranıyorsunuz, o kadar iyi öğütler veriyorsunuz ki, hep sizi ziyarete geliyorum.”</p>
		<p>“Sonra?”</p>
		<p>“Heyhat! Ağabey, bana, ‘Jehan! Jehan! <em>Cessat doctorum doctrina, discipulorum disciplina.</em><a class="si-noteref epub-type_noteref" href="#f205" id="ref_f205">205</a> Jehan, akıllı ol; Jehan, bilgili ol; Jehan, haklı bir sebep ve hocanın izni olmadan geceyi okul dışında geçirme. Picardie’lileri dövme: <em>Noli, Johannes, verberare Picardos</em>. Okulun saman döşeği üstünde kara cahil bir eşek gibi, <em>quasi asinus illiteratus</em>, çürüyüp gitme. Jehan, hocan seni cezalandırdığında sesini çıkarma. Jehan, her akşam şapele git ve şanlı Meryem Anamıza ayet ve duayla birlikte bir kıta ilahi oku!’ dediğinizde çok haklıydınız. Heyhat! Ne mükemmel öğütlerdi bunlar!”</p>
		<p>“Peki sonra?”</p>
		<p>“Ağabey, şu anda önünüzde bir suçlu, bir cani, bir sefil, bir ahlaksız, iğrenç bir herif görüyorsunuz. Sevgili ağabeyciğim, Jehan, sizin o değerli öğütlerinizi birer saman ve gübre gibi ezip geçti. Bunun cezasını çektim, yüce Tanrı olağanüstü adil davrandı. Param olduğu sürece vur patlasın, çal oynasın zevk ve safa sürdüm. Ahh! Bilseniz, önden o kadar çekici görünen bu sefahat hayatı, arkadan ne kadar çirkin ve somurtuk! Artık bir mangırım dahi yok; örtümü, mintanımı ve havlumu bile sattım, neşeli günler bitti! Güzel kandil söndü; artık suratımı islendiren kötü yağ fitiline kaldım. Kızlar benimle dalga geçiyor. Su içiyorum. Vicdan azabının ve alacaklıların baskısı altında inliyorum. “</p>
		<p>“Devamı?” dedi Başdiyakoz.</p>
		<p>“Heyhat! Sevgili ağabeyciğim, daha düzenli bir hayat yaşamak isterdim. Pişmanlıkla dolu olarak size başvuruyorum. Kefaretini ödemeye çalışan bir günahkârım. İtiraf ediyorum. Yumruklarımla göğsümü dövüyorum. Bir gün lisans diplomamı alarak Torchi Koleji’ne eğitmen yardımcısı olmamı istemekte haklıydınız. İşte şimdi bu iş için içimde büyük bir heves uyandığını hissediyorum. Ama mürekkebim yok, satın almam lazım; kalemim yok, satın almam lazım; kâğıdım yok, kitabım yok, hepsini satın almam lazım. Bunun için bir miktar mali desteğe acilen ihtiyacım var. Ve size geliyorum, ağabeyciğim, kalbim pişmanlıkla dopdolu olarak...”</p>
		<p>“Bu kadar mı?”</p>
		<p>“Evet,” dedi öğrenci. “Biraz para.”</p>
		<p>“Param yok.”</p>
		<p>O zaman öğrenci hem ciddi hem kararlı bir edayla şöyle dedi:</p>
		<p>“Öyleyse, ağabey, başka yerlerden bana pek güzel teklifler geldiğini üzülerek size bildirmek zorundayım. Bana para vermek istemiyor musunuz? Hayır mı? Bu durumda, ben de gidip haydut olacağım.”</p>
		<p>Bu korkunç sözcüğü söylerken başına yıldırım düşmesini bekleyen Aias’ın yüz ifadesini takınmıştı.</p>
		<p>Başdiyakoz soğuk tavrını bozmadan, “Peki,” dedi, “git haydut ol.”</p>
		<p>Jehan, ağabeyini yerlere kadar eğilerek selamladı ve ıslık çalarak merdivenden indi.</p>
		<p>Manastırın avlusundan, tam da ağabeyinin hücresinin penceresi altından geçtiği sırada bu pencerenin açıldığını işitti, başını kaldırdı ve pencerede Başdiyakoz’un çatık kaşlı suratını gördü.</p>
		<p>“Cehenneme kadar yolun var!” diyordu Dom Claude; “İşte benden alacağın son para.”</p>
		<p>Rahip aynı anda Jehan’a, alnına gelerek koca bir şişlik yapan bir kese fırlattı; Jehan da, kemikle taşlanan bir köpek gibi, hem kızgın hem memnun çekip gitti.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">III</span>Yaşasın şenlik!</h1>
		<p>Okur, Miracles Sarayı’nın bir bölümünün, şehrin eski dış surlarıyla çevrili olduğunu herhalde unutmamıştır; bu surun birçok kulesi, daha o devirde harabeye dönüşmeye başlamıştı. Bu kulelerden biri, dilenci takımı tarafından zevk ve eğlence mekânına dönüştürülmüştü. Aşağı salonda meyhane, üst katlarda gerisi yer alıyordu. Bu kule, haydut mahallesinin en canlı, dolayısıyla en iğrenç yeriydi. Burası adeta gece gündüz uğuldayan dev bir arı kovanıydı. Geceleri, dilenci güruhunun büyük bir kısmı uyumuş, meydana bakan toprak rengi evlerde tek bir ışıklı pencere kalmamışken; bu evler dolusu insandan, hırsızlar, fahişeler ve sokakta bulunmuş ya da gayrimeşru çocuklardan oluşmuş bu karınca yuvalarından bir çığlık bile duyulmazken bu neşeli kule, çıkardığı gürültüyle hem pencerelerden hem hava deliklerinden hem de duvarlardaki çatlaklardan yayılarak, adeta tüm gözeneklerinden fışkıran parlak kırmızı ışığıyla, her zaman dikkati çekerdi.</p>
		<p>Bodrum katın meyhane olduğunu söylemiştik. Buraya alçak bir kapıdan, bir klasik aleksandren<a class="si-noteref epub-type_noteref" href="#f206" id="ref_f206">206</a> kadar dik bir merdivenden inilerek giriliyordu. Kapının üstünde tabela olarak, parlak sikkeler ve kesilmiş tavuklar çizilmiş, harika bir boyama vardı; altında da şu cinas yer almaktaydı: <em>Aux sonneurs pour les trépassés.</em><a class="si-noteref epub-type_noteref" href="#f207" id="ref_f207">207</a></p>
		<p>Bir akşam, Paris’in bütün gözetleme kulelerinde ışıkları söndürme saati çaldığı sırada, devriye çavuşları –tabii o korkunç Miracles Sarayı’na girmelerine izin olsaydı– haydutların meyhanesinde her zamankinden daha fazla gürültü patırtı edildiğini, daha çok içildiğini ve daha okkalı küfürlerin savrulduğunu görürdü. Dışarıda, meydanda ise önemli bir girişim tartışılıyormuş gibi aralarında fiskos eden birçok grupla, ötede beride yere çömelerek uzun yassı bir demiri bir kaldırım taşında bileyen bazı garip tipler vardı.</p>
		<p>Bu sırada meyhanenin içinde şarap ve kumar, o akşam haydut gürühunun kafalarını işgal eden fikirlere o derece güçlü bir saptırıcı etki yapıyordu ki, sarhoşların sözlerinden, meselenin ne olduğunu tahmin etmek çok zordu. Sadece alışılagelenden daha neşeliydiler ve hepsinin bacaklarının arasında bir silahın; bir budama bıçağı, bir balta, ağır bir şövalye kılıcı ya da eski bir arkebüz dipçiğinin parladığı görülüyordu.</p>
		<p>Daire biçimindeki salon gayet genişti; fakat masalar birbirine o denli yakın, içenler o denli kalabalıktı ki, meyhanede bulunanlar, erkekler, kadınlar, sıralar, bira testileri, içenler, uyuyanlar, kumar oynayanlar, sağlamlar, sakatlar, bir istiridye kabuğu yığını kadar düzen ve uyum içinde, karmakarışık vaziyette üst üste gibi görünüyorlardı. Masaların üstünde birkaç mum yanıyordu; fakat meyhanenin asıl ışık kaynağı, bir opera salonundaki büyük avizenin rolünü oynayan şey, ocaktaki ateşti. Bu bodrum katı o kadar rutubetliydi ki, yaz ortasında bile şöminedeki ateş asla söndürülmüyordu; davlumbazı oymalı, her tarafından ağır zincirler ve çeşitli mutfak gereçleri sarkan, geceleri köy sokaklarında demirci pencerelerinin hayaletlerini karşı duvara kıpkızıl yansıtan o büyük odun ve bataklık kömürü ateşlerinden birinin yandığı devasa bir şömineydi bu. Külün içine vakarla oturmuş koca bir köpek, bolca et geçirilmiş bir şişi, korların üstünde çeviriyordu.</p>
		<p>İlk bakışta göze çarpan kargaşa ne olursa olsun, biraz sonra bu kalabalığın içinde okurun daha önceden tanıdığı üç şahsiyet etrafında toplanmış, üç ana grup seçilebiliyordu. Bu kişilerden biri, çeşitli Doğu giysilerinden oluşma garip bir kılığa bürünmüş Mısır ve Bohemya dükü Mathias Hungadi Spicali idi. Haramibaşı, bir masanın üstüne bağdaş kurmuş, işaretparmağı havada, yüksek sesle, ak ve kara büyüdeki engin bilgisini çevresinde aval aval bakan bir sürü surata dağıtıyordu. Bir başka kalabalık, eski dostumuz yiğit Thune’ler kralı, dişlerine değin silahlı Clopin Trouillefou’nun etrafında tepişiyordu. Clopin gayet ciddi bir tavırla ve alçak sesle silah dolu bir fıçının muhteviyatının paylaşımını idare ediyordu; onun önünde kırılan fıçıdan, bolluk boynuzundan elma ve üzümlerin fışkırması gibi bir sürü balta, kılıç, miğfer, zırh, mızrak demiri, kısa kargı, ok ve döner oklar dökülüyordu. Herkes yığından ya hafif bir tolga, ya uzun ve keskin bir kılıç, ya da kabzası haç şeklinde uzun bir hançer seçip alıyordu. Çocuklar da silahlanıyor, hatta bacakları olmayan kötürümler bile, zırh ve silah kuşanmış olarak, kocaman karafatmalar gibi sarhoşların ayakları arasında dolaşıyorlardı.</p>
		<p>Son olarak üçüncü bir dinleyici kitlesi, en gürültülü, en keyifli ve en kalabalık olanı, masaları ve sıraları dolduruyor; bunların ortasında, miğferden mahmuzlara dek tüm parçaları tamam, ağır bir zırhın altından çıkan tiz bir ses nutuk atıyor, küfür savuruyordu. Vücuduna böyle bir demir giysi geçirmiş olan adam, o savaş kılığının içinde öylesine kayboluyordu ki, tüm gövdesinden sadece kalkık, kırmızı ve küstah bir burun, sarı bir saç lülesi, pembe dudaklar ve cüretkâr gözler görülebiliyordu. Kemerinden bir sürü bıçak ve hançer, sağ tarafından koca bir kılıç, solundan paslanmış bir kundaklı yay sarkıyordu; önünde devasa bir şarap maşrapası, sağında ise hırpani kılıklı, etli butlu bir kız vardı.</p>
		<p>Bütün bunlara belki yirmi adet ikincil grubu, başlarının üstünde maşrapalarla oraya buraya koşuşturan kız ve oğlanları; yere çömelmiş bilye ve çeşitli zar oyunları ile pek sevilen <em>tringlet</em><a class="si-noteref epub-type_noteref" href="#f208" id="ref_f208">208</a> oynayan oyuncuları; bir köşedeki kavgaları ve öbüründeki öpüşmeleri de ilave ederseniz, meyhanenin duvarlarında hareketli binlerce kocaman ve gülünç gölge oluşturarak alev alev yanan büyük bir ateşin saçtığı titrek ışıkla aydınlanmış bu bütün hakkında bir fikir edinebilirsiniz.</p>
		<p>Gürültüye gelince tam kapasiteyle çalınan büyük bir çanın içi gibiydi.</p>
		<p>Ocakta kızaran şişin altındaki, içinde etlerden süzülen yağların cızırdadığı büyük tava, salonun bir ucundan öbürüne birbirine karışan bu binlerce diyaloğun arasını, hiç kesilmeyen cızırtısıyla dolduruyordu.</p>
		<p>Bu gürültüde, meyhanenin en dip tarafında, şömineye en yakın sırada, ayakları külün içinde, gözü korlarda, düşüncelere dalmış bir filozof vardı: Bu, Pierre Gringoire’dı.</p>
		<p>“Hadi çabuk! Acele edelim, silahlanalım! Bir saate kadar yola çıkılıyor! diyordu Clopin Trouillefou Argolu uyruklarına.”</p>
		<p>Bir kız şarkı mırıldanıyordu:</p>
		<div class="poem html5_section">
			<span>İyi geceler anam, babam!</span>
			<span>Mumu söndürsün sona kalan.</span>
		</div>
		<p>Kâğıt oynayan iki kişi tartışıyordu. En kızarmış suratlısı öbürüne yumruğunu sallayarak, “Vale!” diye bağırıyordu. “Seni sinekle keseceğim. Efendimiz kralın kâğıt oyununda sinek valesinin yerine geçebilirsin.”</p>
		<p>“Öf be!” diye bağırıyordu, genizden konuşmasından Norman olduğu anlaşılan biri, “Burada Caillouville’in azizleri<a class="si-noteref epub-type_noteref" href="#f209" id="ref_f209">209</a> gibi üst üste yığılmışız!”</p>
		<p>“Evlatlarım,” diyordu dinleyicilerine Mısır dükü, sesini incelterek, “Fransa cadıları, Şabat ayinine ne süpürge, ne içyağı ne de binek kullanarak birkaç sihirli sözle gider. İtalya cadılarının her zaman kapılarında kendilerini bekleyen bir keçisi vardır. Hepsi de bacadan çıkmakla yükümlüdür.”</p>
		<p>Tepeden tırnağa silahlı genç zırtapozun sesi uğultuyu bastırıyordu.</p>
		<p>“Noel! Noel!” diye bağırıyordu. “Bugün benim ilk vuruşma günüm! Haydut! Ben bir haydudum, kahretsin! İçki verin bana! Dostlarım, benim adım Jehan Frollo du Moulin ve ben bir asilzadeyim. Şu fikirdeyim ki, Tanrı da silah kuşansaydı, yağmacılık yapardı. Kardeşlerim, az sonra güzel bir sefere çıkacağız. Yiğit adamlarız biz. Kiliseyi kuşatmak, kapıları kırmak, güzel kızı oradan çıkarmak, hâkimlerden rahiplerden kurtarmak, manastırı dağıtmak, piskoposluğu piskoposla birlikte yakmak... Bütün bunları bir belediye başkanının bir kaşık çorba içme süresinde yapmış olacağız. Davamız haklıdır, Notre-Dame’ı yağmalayacağız ve her şey hallolmuş olacak. Quasimodo’yu asacağız. Quasimodo’yu tanır mısınız hanımlar? Bir Paskalya Yortusu günü büyük çanın üstünde nasıl soluğunu tükettiğini gördünüz mü? Lanet olasıca. Güzel bir manzaradır! Sanki bir gulyabaniye binmiş bir şeytan! Dostlarım, beni dinleyin, ben tüm yüreğimle haydudum, tüm ruhumla Argoluyum, harami olarak doğmuşum. Çok zengin oldum ama malımı yiyip bitirdim. Anam beni subay, babam diyakoz yardımcısı, teyzem soruşturma memuru, ninem kral noteri, büyük teyzem de milis haznedarı yapmak istiyordu. Ama ben haydut oldum. Bunu babama söyledim, bana lanet okudu; anama söyledim, zavallı ihtiyar şu ocakta yanan kütük gibi ağlayıp sızlamaya başladı. Yaşasın şenlik! Ben tam bir mahpushane kaçkınıyım! Meyhaneci, cancağızım, daha şarap getir! Hâlâ ödeyecek param var. Ama artık Suresnes şarabı istemem, boğazımı yırtıyor. Kahretsin! bir sepetle gargara yapmaktan farkı yok!”</p>
		<p>Kalabalık kahkahalar arasında alkışlıyordu. Çevresindeki gürültü patırtının giderek arttığını gören öğrenci bağırmaya başladı:</p>
		<p>“Aman ne güzel gürültü! <em>Populi debacchantis populosa debacchatio!</em><a class="si-noteref epub-type_noteref" href="#f210" id="ref_f210">210</a>” Vecit içinde ikindi duasını okuyan bir rahip gibi, şakımaya başladı: “<em>Quæ cantica! Quæ organa! Quæ cantilenæ! Quæ melodiæ hic sine fine decantantur! Sonant melliflua hymnorum organa, suavissima angelorum melodia, cantica canticorum mira!</em><a class="si-noteref epub-type_noteref" href="#f211" id="ref_f211">211</a>” Burada ara verdi: “Cehenneme gidesice meyhaneci, yemek ver bana!”</p>
		<p>Bir an tam bir sessizlik oldu, bu esnada çingenelere ders veren Mısır dükünün hırçın sesi yükseldi.</p>
		<p>“Gelinciğe <em>aduine</em>, tilkiye Maviayak veya Ormanmüdavimi, kurda Bozayak ya da Yaldızlıayak, ayıya İhtiyar ya da Büyükbaba denir. Bir yeraltı cininin takkesi, giyeni görünmez yapar ve görünmez şeyleri görmesini sağlar. Vaftiz edilen her kara kurbağasına, kırmızı veya siyah kadife giydirilmeli; boynuna ve ayaklarına da birer çıngırak asılmalıdır. Vaftiz babası hayvanın başını, vaftiz anası da kıçını tutar. Kızları çıplak oynatma gücüne sahip olan, İfrit Sidragasum’dur.”</p>
		<p>“Canına yandığımının!” diye atıldı Jehan, “O İfrit Sidragasum olmak isterdim!”</p>
		<p>Bu esnada haydutlar, meyhanenin öbür ucunda aralarında fısıldaşarak silahlanmaya devam ediyordu.</p>
		<p>“Vah zavallı Esmeralda!” diyordu bir çingene. “O bizim hemşiremizdir. Onu orada bırakamayız.”</p>
		<p>“Hâlâ Notre-Dame’da mıdır acaba?” diyordu Yahudi’ye benzeyen bir işportacı bozuntusu.</p>
		<p>“Elbette, nerede olacak başka?”</p>
		<p>“Öyleyse,” diye haykırdı işportacı, “haydi doğru Notre-Dame’a! Hele orada, Aziz Féréol ve Aziz Ferrution Şapeli’nde, Vaftizci Yahya ile Aziz Antoine’ın som altından birer heykeli de olduğuna göre... Hepsi birlikte on yedi altın <em>marc</em><a class="si-noteref epub-type_noteref" href="#f212" id="ref_f212">212</a> ve on beş <em>estellin</em> ağırlığındadır; ayrıca yaldızlı gümüşten kaideleri de on yedi <em>marc</em> beş ons çeker. Nerden mi biliyorum, çünkü ben kuyumcuyum.”</p>
		<p>O sırada, Jehan’ın yemeğini getirdiler. Yanındaki kadının göğsüne yaslanarak haykırdı:</p>
		<p>“Halkın Aziz Goguelu dediği aziz Voult-de-Lucques adına, tam manasıyla mutluyum. Şurada önümde bir arşidükün tıraşlı suratıyla bana bakan bir salak var. Bir tane de solumda, dişleri o kadar uzun ki çenesini örtüyor. Üstelik Pontoise Kuşatması’ndaki Mareşal de Gié gibiyim; sağ kanadım bir tümseğe<a class="si-noteref epub-type_noteref" href="#f213" id="ref_f213">213</a> dayalı. Lanet olsun, arkadaş! Oyun topu satıcısına benziyorsun ama gelip yanıma oturuyorsun! Ben soyluyum dostum. Satıcılık, soylulukla bağdaşmaz. Çek git buradan. Hey, hey! Siz oradakiler! Dövüşmeyin bakayım! Ne o, Kazyiyici Baptiste, o kadar güzel bir burnun var, onu şu hergelenin yumrukları karşısında tehlikeye mi atacaksın? Salak! <em>Non cuiquam datum est habere nasum.</em><a class="si-noteref epub-type_noteref" href="#f214" id="ref_f214">214</a> Kulakkemiren Jacqueline, gerçekten olağanüstüsün! Ama ne yazık ki başında saçın yok. Heheyy! Benim adım Jehan Frollo; ağabeyim, başdiyakozdur. Şeytan alsın keratayı! Size bütün söylediklerim doğrudur. Haydutluk mesleğine girmekle ağabeyimin bana Cennet’te vaat ettiği bir evin yarı hissesinden gönül rızasıyla vazgeçmiş oluyorum. <em>Dimidiam domum in paradiso.</em><a class="si-noteref epub-type_noteref" href="#f215" id="ref_f215">215</a> Metinden aynen alıyorum. Tirechappe Sokağı’nda bir yurtluğum da var ve bütün kadınlar bana âşık. Aziz Eloy’nın usta bir kuyumcu olduğu, Paris şehrinin beş zanaat erbabının debbağlar, sepiciler, sahtiyancılar, keseciler ve kunduracılar olduğu ve Aziz Laurent’ın yumurta kabuklarıyla yakıldığı ne kadar doğruysa dediklerim de o kadar doğrudur. Yemin ederim ki, arkadaşlar:</p>
		<div class="poem html5_section">
			<span>Biber suyu içmiycem bir sene</span>
			<span>Yalan söylüyorsam şimdi burda!</span>
		</div>
		<p>Cancağızım, mehtap çıkmış, bak şu pencereden; rüzgâr, bulutları nasıl buruşturuyor! Ben de senin göğüslüğüne aynı şeyi yapıyorum. Hey, kızlar, çocukların burunlarını silin, tüten mumların fitillerini kesin. Tanrı aşkına! Ne yiyorum ben yahu? Hey, mama kadın, orospularının başında bulunmayan saçlar, omletlerinden çıkıyor! Bak kocakarı, ben kel omlet severim. Burnun kopsun, e mi! Amma da güzel bir Belzebuth hanıymış burası, orospular saçlarını çatallarla tarıyor!”</p>
		<p>Ardından tabağını yere atarak kırdı ve avaz avaz şarkı söylemeye başladı:</p>
		<div class="poem html5_section">
			<span>Yoktur benim çok şükür,</span>
			<span>Anasını satarım,</span>
			<span>Ne dinim ne imanım,</span>
			<span>Ne evim ne ocağım.</span>
			<span>Ne kral tanırım</span>
			<span>Ne de Tanrı!</span>
		</div>
		<p>Bu sırada Clopin Trouillefou, silah dağıtımını bitirmişti. Ayaklarını ocağın ızgara demirine dayayarak derin hülyalara dalmış görünen Gringoire’a yaklaştı. “Pierre Arkadaş,” dedi, “ne düşünüyorsun bakalım?”</p>
		<p>Gringoire melankolik bir tebessümle Thune’ler kralına döndü:</p>
		<p>“Ateşi seviyorum, aziz efendim. Ayaklarımızı ısıtması ya da çorbamızı kaynatması gibi bayağı bir nedenden dolayı değil, kıvılcım çıkardığı için. Bazen saatlerce kıvılcımları seyrettiğim oluyor. Ocağın kara boşluğuna saçılan bu yıldızcıklarda binlerce şey keşfediyorum. Bu yıldızlar da kendi başlarına birer dünya.”</p>
		<p>“Anlıyorsam Arap olayım!” dedi haydut. “Saatin kaç olduğunu biliyor musun?”</p>
		<p>“Bilmiyorum,” dedi Gringoire.</p>
		<p>Clopin o zaman Mısır düküne yaklaştı.</p>
		<p>“Mathias arkadaş, zamanlama uygun değil. Kral XI. Louis’nin Paris’te olduğu söyleniyor.”</p>
		<p>“İyi ya işte, hemşiremizi pençelerinden çekip almak için bir sebep daha var demektir,” dedi yaşlı çingene.</p>
		<p>“Erkek gibi konuştun,” dedi Thune’ler kralı. “Zaten işi çabucak halledeceğiz. Kilisede korkulacak bir direniş olmaz. Rahipler tavşan gibidir; hem biz de kalabalığız. Parlamento’nun adamları, yarın onu almaya geldiklerinde suratlarını görmek isterdim! Lanet olsun, o güzel kızı asmalarını istemiyorum!”</p>
		<p>Clopin, meyhaneden çıktı.</p>
		<p>Bu esnada Jehan, boğuklaşmış sesiyle bağırıyordu:</p>
		<p>“Yiyorum, içiyorum, matizim, buranın efendisiyim! Hey, Kasap Pierre, bana bir daha böyle bakarsan bir fiskede burnunu uçururum. Düşüncelerinden koparılıp alınmış olan Gringoire da çevresini saran heyecan ve hareket dolu gürültülü sahneyi incelemeye koyulmuştu; bir yandan da dişlerinin arasından mırıldanıyordu: <em>Luxuriosa res vinum et tumultuosa ebrietas</em>.<a class="si-noteref epub-type_noteref" href="#f216" id="ref_f216">216</a> Yazık! İçmemekte çok haklıyım, ve Aziz Benoît da zaten ne güzel demiş: ‘<em>Vinum apostatare facit etiam sapientes.</em>’<a class="si-noteref epub-type_noteref" href="#f217" id="ref_f217">217</a>”</p>
		<p>O anda Clopin tekrar içeri girdi ve gök gürültüsü gibi bir sesle haykırdı:</p>
		<p>“Gece yarısı!”</p>
		<p>“Atlara!” komutunun, mola vermiş bir alay üzerindeki etkisiyle aynı etkiye sahip bu söz üzerine erkek, kadın, çocuk tüm haydutlar büyük bir silah ve demir şakırtısı içinde, topluca meyhanenin dışına seğirttiler.</p>
		<p>Ay, bulutlarla perdelenmişti.</p>
		<p>Miracles Sarayı tamamen karanlıktı. Bir tek ışık bile yoktu. Yine de ıssız değildi. Alçak sesle konuşan bir yığın erkek ve kadın seçiliyordu. İnsanların uğultuları duyuluyor, karanlıkta her türlü silahın parladığı görülüyordu. Clopin büyük bir taşın üzerine çıktı.</p>
		<p>“Argo, hizaya geç!” diye bağırdı. “Mısır, hizaya geç! Celile, hizaya geç!”</p>
		<p>Karanlıkta bir hareketlilik oldu. Büyük kalabalığın, yürüyüş kolları oluşturduğu görüldü. Birkaç dakika sonra Thune’ler kralı tekrar sesini yükseltti:</p>
		<p>“Şimdi, Paris’in içinden geçerken sessiz olacağız! Parola şu: ‘Küçük alev, aylak aylak geziniyor!’ Meşaleler ancak Notre-Dame’da yakılacak! İleri, marş!”</p>
		<p>On dakika sonra, gece devriyesinin atlıları, büyük Hal Mahallesi’ni her yönde delip geçen eğri büğrü sokaklardan çıkarak Change Köprüsü’ne doğru inen, kapkara ve sessiz insanların oluşturduğu uzun bir alayın önünden korkuyla kaçıyorlardı.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">IV</span>Beceriksiz bir dost</h1>
		<p>O gece Quasimodo uyumuyordu. Az önce kiliseyi son kez dolaşarak her şeyin yolunda olup olmadığını kontrol etmişti. Kapıları kapadığı sırada Başdiyakoz’un da yanından geçtiğinin ve kendisinin geniş kapı kanatlarına bir duvarın sağlamlığını kazandıran kocaman demir aksamı titizlikle kilitleyip zincirlemekte olduğunu görünce biraz sinirlendiğinin farkına varmamıştı. Dom Claude, alışılmıştan daha kaygılı ve düşünceli görünüyordu. Zaten, hücredeki gece macerasından sonra Quasimodo’yu devamlı hırpalıyordu; fakat ne kadar sert davranırsa davransın, hatta isterse dövsün, sadık zangocun itaatkâr, sabırlı ve kaderine razı tutumunu hiçbir şey sarsamıyordu. Başdiyakozdan gelen hakaret, tehdit, dayak dahil her şeye hiçbir alınganlık göstermeden, hiçbir şikâyette bulunmadan katlanıyordu. Olsa olsa Dom Claude’u, kulenin merdiveninden çıktığı sırada, endişeli gözlerle izliyordu, fakat Başdiyakoz, çingene kızın gözüne görünmekten kendiliğinden vazgeçmişti.</p>
		<p>Evet, o gece Quasimodo son zamanlarda pek ihmal edilmiş olan zavallı çanlarına, Jacqueline’e, Marie’ye, Thibaud’ya bir göz attıktan sonra, kuzey kulesinin tepesine kadar çıkmış, iyice kapattığı hırsız fenerini kurşun damın bir kenara koyduktan sonra Paris’i seyre koyulmuştu. Dediğimiz gibi gece çok karanlıktı. O devirde hemen hemen hiç aydınlatma sistemi bulunmayan Paris, siyah kütlelerden oluşmuş, şurada burada Seine’in beyazımsı kavisleriyle kesilen, karmakarışık bir yığın görüntüsü arz ediyordu. Quasimodo sadece Saint-Antoine kapısı taraflarında, belli belirsiz ve kara profili damların hayli üzerinde görülen uzak bir binanın bir penceresinde ışık görüyordu. Orada da uyumayan biri vardı.<a class="si-noteref epub-type_noteref" href="#f218" id="ref_f218">218</a></p>
		<p>Zangoç, tek gözünü bu sis ve gece ufkunda gezdiriken, içinde tarifsiz bir tedirginlik hissediyordu. Günlerdir tetikteydi. Kilisenin etrafında, gözlerini genç kızın sığınağından ayırmayan ürkünç suratlı tiplerin dolaşıp durduğunu görüyordu. Oraya sığınmış zavallıya karşı bir komplo kurulmakta olabileceğini; ahalinin, kendisinden olduğu gibi ondan da nefret ettiğini ve yakında pekâlâ bir şeyler olabileceğini düşünüyordu. Bu yüzden kulesinin üstünde, Rabelais’nin dediği gibi, “hayalhanesinde hayal kurarak” gözü kâh hücrede kâh Paris’te, iyi bir köpek gibi sıkı bekçilik yaparak, aklında binlerce kuşkuyla, hep tetikte duruyordu.</p>
		<p>Doğanın sanki bir tür telafi kaygısıyla, Quasimodo’da noksan olan diğer organların da görevini üstlenecek kadar keskin yarattığı o tek gözüyle büyük şehri tararken birdenbire Eski Kürkçüler Rıhtımı’nın karaltısında bir gariplik varmış, o noktada bir şeyler hareket ediyormuş, suyun beyazlığının önünde siyahlığıyla beliren korkuluğun çizgisi diğer rıhtımlarınki gibi düz ve sakin değilmiş, bir nehrin dalgaları ya da yürüyüş halindeki bir kalabalığın kafaları misali dalgalanıyormuş gibi geldi.</p>
		<p>Bunu tuhaf buldu ve iyice dikkat kesildi. Hareket, Cité yönüne doğru görünüyordu. İçinde hiçbir ışık yoktu. Rıhtımda biraz oyalandı; sonra, gelen şey, adanın içine giriyormuş gibi yavaş yavaş kayıp geçti; hareket tamamen durdu ve rıhtımın çizgisi tekrar düz ve kıpırtısız haline kavuştu.</p>
		<p>Quasimodo neler olduğununa dair türlü türlü tahminler yürütürken hareketin, Notre-Dame’ın cephesine dikey olarak Cité’de devam eden Parvis Sokağı’nda tekrar ortaya çıktığını fark etti. Nihayet, ortalık ne kadar zifirî karanlık olursa olsun, bu sokaktan bir insan kafilesinin çıktığını ve kalabalık bir insan topluluğu olduğundan başka hiçbir özelliği karanlıkta ayırt edilemeyen bir kalabalığın meydana yayıldığını gördü.</p>
		<p>Bu manzaranın dehşet uyandırıcı bir yanı vardı. Derin bir karanlığın içinde saklanmaya bu denli özen gösteren bu acayip yürüyüş kolu, muhtemelen daha az derin olmayan bir sessizlik içinde hareket ediyordu. Ancak yine de az çok bir gürültü, hiç olmazsa ayak sesleri çıkıyor olmalıydı. Fakat bu gürültü bizim sağıra ulaşmıyor, o denli yakınında hareket etmesine ve yürümesine karşın ancak zar zor seçebildiği ama sesini hiç işitemediği bu insan kalabalığı, onun üzerinde dilsiz, elle tutulamayan, dumanların arasında kaybolmuş bir ölüler alayı etkisini yapıyordu. Sanki insanla dolu bir sisin kendisine doğru ilerlediğini, karanlığın içinde birtakım karanlık gölgelerin kıpırdadığını görüyordu.</p>
		<p>O zaman korkuları geri geldi ve kafasında tekrar, çingene kıza karşı bir girişimde bulunulacağı fikri belirdi. Şiddet içeren bir duruma yaklaştığını belli belirsiz hissetti. Bu kritik anda, bu kadar kötü programlanmış bir beyinden beklenebileceğinden çok daha iyi ve hızlı bir akıl yürütmeyle, durumu gözden geçirdi. Çingene’yi uyandırmalı mıydı? Kaçmasını sağlamalı mıydı? Ama nereden? Sokaklar tutulmuştu, kilisenin öbür yanı nehirdi. Kayık yoktu! Çıkış da yoktu! Tek çare vardı: Notre-Dame’ın eşiğinde kendini feda etmek, en azından yardım gelinceye kadar –tabii gelecek yardım varsa– direnmek, Esmeralda’nın uykusunu bozmamak. Ölüm ânı gelince nasıl olsa uyanacaktı zavallı. Quasimodo bir kez bu kararı verince, “düşman”ı daha sakin bir kafayla incelemeye başladı. Meydanda kalabalık her an artıyormuş gibi görünüyordu. Ancak Quasimodo, topluluğun pek az gürültü çıkarmakta olduğu kanısına vardı; çünkü sokaklara ve meydana bakan pencereler açılmamıştı. Derken aniden bir ışık parladı ve bir anda yakılan yedi-sekiz meşale, karanlıkta titreyen alevden dilleriyle, başların üzerinde gezindi. Zangoç o zaman meydanda, uçları ışıkta parlayan tırpanlar, kargılar, tahralar ve mızraklarla silahlanmış, paçavralar içinde, ürkünç bir erkek ve kadın güruhunun dalgalandığını açık seçik gördü. Yer yer birtakım siyah yabalar, bu iğrenç başların üstünde birer çift boynuz gibi duruyordu. Bu ayaktakımını belli belirsiz hatırladı, birkaç ay önce kendisini “deliler papası” olarak selamlamış olan bütün yüzleri tanıdığını sandı. Bir elinde meşale öbüründe bir kırbaç olan bir adam, bir sınır taşının üstüne çıkıp nutuk atıyor göründü. Aynı anda garip ordu, kilisenin çevresinde mevzileniyormuş gibi birkaç manevra yaptı. Quasimodo, fenerini alarak düşmanı daha yakından görmek ve savunma imkânlarını gözden geçirmek için, kulelerin arasındaki sahanlığa indi.</p>
		<p>Gerçekten de Notre-Dame’ın yüksek kapısının önüne gelmiş olan Clopin Trouillefou, ordusunu muharebe düzenine sokmuştu. Hiçbir direniş beklememesine karşın, tedbirli bir komutan olarak, sırasında devriyelerin veya zabitlerin ani bir saldırısına göğüs germesini sağlayacak belli bir düzeni korumak istiyordu. Dolayısıyla birliğini o şekilde kademelendirmişti ki, yukarıdan ve uzaktan bakılınca sanki, Roma ordusunun Ecnomus Burnu Deniz Muharebesi’ndeki “üçgen”i, İskender’in domuz kafası ya da Gustaf-Adolf’ün ünlü kaması sanılabilirdi. Bu üçgenin tabanı, Parvis Sokağı’nı kapatacak şekilde meydanın sonuna dayanıyor, bir kenarı Hôtel-Dieu’ye, öbür kenarı Saint-Pierre-aux-Boeufs Sokağı’na bakıyordu. Clopin Trouillefou, Mısır dükü, dostumuz Jehan ve en gözüpek sara taklitçileriyle birlikte, üçgenin tepesinde yer almıştı.</p>
		<p>Ortaçağ şehirlerinde, haydutların şu anda Notre-Dame’a karşı giriştiklerine benzer teşebbüsler nadirattan değildi. Bugün “polis” dediğimiz şey, o zamanlar mevcut değildi. Kalabalık kentlerde, özellikle başkentlerde, tek ve düzenleyici bir merkezî iktidar yoktu. Feodal sistem, bu büyük beldeleri garip bir şekilde inşa etmişti. Kent, kendisini çeşitli biçim ve boyutlarda bölümlere ayıran bir sürü senyörlüğün bir araya gelmesinden oluşuyordu. Bu yüzden, birbiriyle çelişen bir sürü polis gücü vardı; başka deyişle polis yoktu. Örneğin Paris’te, toprak sahibi olduklarını iddia eden yüz kırk bir senyörden bağımsız olarak, yüz beş sokağa sahip Paris piskoposundan dört sokağa sahip Notre-Dame-des Champs başrahibine kadar, toprak sahibi ve adli yetki sahibi olma iddiasında olan yirmi beş senyör daha vardı. Bütün bu feodal adalet dağıtıcıları, kralın tabi olunan otoritesini ancak sözde tanıyorlardı. Hepsinin, sokaklar üzerinde yetkisi vardı. Hepsi, kendini evinde görüyordu. Richelieu ve XIV. Louis tarafından krallık yararına sürdürülüp Mirabeau tarafından halk yararına tamamlanan, feodal yapıyı yıkma işini kapsamlı biçimde başlatmış olan yorulmaz işçi XI. Louis, Paris’i kaplayan bu senyörlükler ağını, yaman iki-üç asayiş fermanıyla yok etmeye çalışmıştı. Örneğin 1465’te şehir sakinlerine, itaatsizliğin cezası ip olmak üzere, geceleri pencerelerini mumlarla aydınlatmaları ve köpeklerini kapamaları emredilmişti; aynı yıl, akşamları sokak ağızlarının zincirle kapatılması buyurulmuş, geceleri sokaklarda hançer ve benzeri saldırı silahlarının taşınması yasaklanmıştı. Fakat bu belde yasası oluşturma girişimleri kısa zamanda tavsadı ve unutuldu. Burjuvalar, rüzgârın pencerelerindeki mumları söndürmesine ve köpeklerinin sokakta dolaşmasına aldırış etmez oldular; demir zincirler yalnız sıkıyönetim durumlarında gerildi; hançer taşıma yasağı ise “Coupe-Gueule Sokağı”nın adının “Coupe-Gorge Sokağı” olarak değişmesinden –Bunun bir ilerleme olduğu açıktır!– başka bir değişiklik yaratmadı. Eski feodal hukuk ve adalet yapıları ayakta kaldı. Sonuç: Şehirde birbiriyle kesişen, birbirini çelmeleyen, arap saçı gibi birbirine dolanan adli yetki çevreleri ve senyörlüklerin devasa yığını; etkisiz ve lüzumsuz devriyeler, alt devriyeler ve karşı devriyeler ormanı ve bunların arasından elinde silahla rahatça geçen haydutluk, soygunculuk ve her türlü asayişsizlik... Dolayısıyla, bu düzensizliğin içinde, bir kısım ayaktakımının en kalabalık mahallelerde bir saray, konak ya da eve bu şekilde saldırıda bulunması görülmedik bir olay değildi. Böyle durumların çoğunda, komşular olaya ancak talan kendi evlerine kadar uzanırsa karışırlardı. Silah seslerine kulaklarını tıkar, pencerelerini kapatır, kapılarına barikat kurar, çatışmanın devriyeli veya devriyesiz sona ermesini beklerler, ertesi gün de Paris’te olayın söylentisi dolaşırdı: “Dün gece Etienne Barbette’in evine girmişler,”; “Mareşal de Clermont tutuklanmış,” vb... Bu yüzden, yalnız Louvre, Adalet Sarayı, Bastille, Tournelles gibi krallık ikametgâhlarının değil, Petit-Bourbon, Sens Konağı, Angoulême Konağı vb. gibi sıradan senyör konaklarının da duvarlarında mazgallar, kapılarının üstünde ise çıkma mazgallar vardı. Kiliseler, kutsallıkları sayesinde korunuyordu. Ama yine de bazıları –Notre-Dame bunların arasında değildi– tahkim edilmişti. Saint-Germain-des-Prés’ nin başrahibi, bir baron gibi mazgallarının arkasında yaşıyor, manastırında top dökümü için çan dökümünden daha çok bakır sarf ediliyordu. Kalesi, 1610’da hâlâ yerinde duruyordu. Bugün yalnızca kilisesi mevcuttur.</p>
		<p>Notre-Dame’a dönelim.</p>
		<p>İlk mevzilenme işlemleri bitince –haydut disiplininin hakkını vermek için belirtmemiz lazım ki, Clopin’in emirleri büyük bir sessizlik içinde ve hayrete şayan bir dakiklikle icra edilmişti– ağırbaşlı çete reisi meydan parmaklığının üzerine çıktı ve Notre-Dame’a doğru dönerek ve elindeki meşaleyi sallayarak, boğuk ve hırıltılı sesini yükseltti; meşalenin rüzgârla savrulan ve ara ara kendi dumanına gömülen alevi, kilisenin kızılımsı cephesini bir gösteriyor bir gizliyordu.</p>
		<p>“Ey Paris piskoposu, Parlamento Kurulu üyesi Louis de Beaumont! Ben, Thune’ler kralı, büyük reis, Argo prensi, deliler piskoposu Clopin de Trouillefou, sana sesleniyor ve diyorum ki: Haksız yere büyücülükle suçlanan hemşiremiz, senin kilisene sığınmıştır; ona sığınak ve himaye sağlamak boynunun borcudur; oysa Parlamento Kurulu onu oradan almak istiyormuş ve sen buna razı oluyormuşsun; öyle ki, Tanrı ve biz haydutlar işe karışmazsak yarın Grève Meydanı’nda asılacakmış. Bu yüzden sana geldik, ey piskopos! Senin kilisen kutsalsa bizim hemşiremiz de kutsaldır; eğer hemşiremiz kutsal değilse kilisen de artık kutsal değildir. Dolayısıyla kiliseni kurtarmak istiyorsan o kızı bize vermeni talep ediyoruz; yoksa onu kendimiz alacağız, kiliseni de tahrip ve talan edeceğiz ve sen bunu hak etmiş olacaksın. Sözümün kanıtı olarak nah işte buraya bayrağımı dikiyorum, Tanrı seni korusun, ey Paris piskoposu!”</p>
		<p>Quasimodo, kasvetli ve vahşi bir tür ihtişamla söylenen bu sözleri ne yazık ki işitemedi. Haydutlardan biri bayrağını Clopin’e uzattı, o da bu bayrağı gösterişli hareketlerle iki kaldırım taşının arasına sapladı. Söz konusu “bayrak” dişlerinden kanlı bir leş parçası sarkan bir dirgendi.</p>
		<p>Thune’ler kralı, bu işi bitirdikten sonra dönüp bakışlarını, gözlerin de hemen hemen mızrak temrenleri kadar parladığı ürkünç bir kalabalık oluşturan ordusunun üzerinde gezdirdi. Bir anlık duraklamadan sonra haykırdı:</p>
		<p>“İleri, evlatlarım! İş başına, kabadayılar!”</p>
		<p>Sağlam yapılı, geniş omuzlu, çilingir suratlı otuz adam, ellerinde çekiç ve kerpetenler, omuzlarında demir çubuklarla saflardan ayrılıp öne çıktı. Kilisenin ana kapısına yöneldiler, basamakları çıktılar; hepsinin kemerin altına çömelip kerpeten ve levyelerle kapının kilidini kurcaladıkları görüldü. Birçok haydut da yardım etmek ya da seyretmek için etraflarını sardı. Kapının önündeki on bir basamak, tamamen işgal edildi.</p>
		<p>Fakat kapı dayanıyordu. “Hay lanet şeytan, amma da sağlam ve inatçıymış!” diyordu biri. “Yaşlı, ne olacak! Kıkırdakları taşlaşmış,” diyordu bir başkası. “Yılmayalım arkadaşlar!” diye cesaret veriyordu Clopin. “Bir çift terliğe karşılık kendi kellemi ortaya koyarım ki, bir kayyumu bile uyandırmadan kapıyı açacak, kızı alacak, ana mihrabı soyup soğana çevireceksiniz. Bakın işte! Galiba kilit artık çalışmıyor.”</p>
		<p>Clopin tam o anda arkasında patlayan dehşetli bir gümbürtü üzerine sözünü kesti ve döndü. Kocaman bir kalas adeta gökten düşmüş, kilise merdivenlerinde bir düzine haydudu ezmiş, kaldırımda top arabası gürültüsüyle yuvarlanırken haydut kalabalığı içinde hâlâ şurada burada bacakları kırıyor, hırsız dilenci güruhu da dehşet çığlıklarıyla önünden kaçışıyordu. Kilisenin önü, göz açıp kapayıncaya kadar boşaldı. “Kabadayılar” da, geniş kapı kemerinin altında korunur durumda olmalarına karşın kapıyı terk etti; bizzat Clopin de kiliseyle arasına hayli mesafe koymayı uygun buldu.</p>
		<p>“Ucuz kurtuldum!” diye bağırıyordu Jehan. “Rüzgârını yüzümde hissettim, anasını sattığım! Ama Kasap Pierre’in kafası kırıldı!”</p>
		<p>Haydutların üzerlerine bu kalasla birlikte nasıl korkuyla karışık bir şaşkınlık çöktüğünü anlatmak imkânsızdır. Birkaç dakika, bu ağaç parçasından, kralın binlerce okçusundan korktuklarından daha çok korkmuş, gözlerini göğe dikmiş vaziyette kalakaldılar.</p>
		<p>“Hay kör şeytan,” diye homurdandı Mısır dükü, “bu işte büyücülük kokusu var!”</p>
		<p>“Bu kütüğü bize ay gönderdi,” dedi Kızıl Andry.</p>
		<p>“Bir de ay için Meryem Ana’nın dostu derler!” dedi François Chanteprune.</p>
		<p>“Hay şeytan çarpsın sizi!” diye haykırdı Clopin. “Hepiniz dangalaksınız!” Fakat kalasın nasıl düştüğünü kendisi de açıklayamıyordu.</p>
		<p>Bu esnada, meşalelerden yayılan ışığın, doruğuna kadar erişemediği kilisenin cephesinde hiçbir şey ayırt edilemiyordu. Ağır kalas, kilisenin önünde yatıyor, onun ilk darbesine maruz kalmış ve taş basamakların keskin kenarlarında karınları yarılmış zavallıların iniltileri duyuluyordu.</p>
		<p>İlk şaşkınlık geçince Thune’ler kralı, yoldaşlarına da makul gelen bir açıklama buldu.</p>
		<p>“Lanet olsun! Rahipler savunmaya mı geçti yoksa? Öyleyse hadi yağmaya! İleri!”</p>
		<p>“Yağmaya!” diye tekrarladı kalabalık, çılgınca bir narayla; kundaklı yaylar ve tüfekler, kilisenin cephesine doğru salvo atışına geçtiler.</p>
		<p>Bu silah sesleri üzerine çevre evlerdeki sessiz sakin vatandaşlar uyandı, birçok pencerenin açıldığı, gece takkeleriyle kandil tutan ellerin dışarı uzandığı görüldü. Clopin, “Pencerelere ateş edin!” diye haykırdı. Pencereler bir anda kapandı, bu ölgün ışıklı ve gürültülü sahneye ürküntüyle bir göz atmaya ancak fırsat bulmuş olan zavallı şehirliler, dehşet içinde karılarının yanına döndüler; kendi kendilerine, cadılar ayininin artık Notre-Dame’ ın avlusunda mı icra edildiğini, yoksa 64’te olduğu gibi şehre Burgogne’luların mı saldırdığını soruyorlardı. O zaman kocaların aklında soygun, karıların aklında tecavüz vardı ve hepsi korkudan tir tir titremişti.</p>
		<p>“Haydi yağmaya!” diye tekrarlıyordu Argolular ama yaklaşmaya çekiniyorlardı. Bir kiliseye, bir kalasa bakıyorlardı. Kalas kımıldamıyordu. Kilise sakin ve ıssız görünümünü koruyordu; fakat sanki bir şey haydutların taş kesmesine yol açıyordu.</p>
		<p>“Hadisenize kabadayılar!” diye bağırdı Trouillefou. “Kapıyı kırın bakayım.”</p>
		<p>Kimse adım atmadı.</p>
		<p>“Tuu, cehennemin dibine gidin!” dedi Clopin. “Bunlar da adam olacak! Bir mertekten korkuyorlar!”</p>
		<p>Kabadayılardan biri ona seslendi:</p>
		<p>“Komutan, bize sorun çıkaran mertek değil, kapı; demir çubuklarla kale kapısı gibi güçlendirilmiş. Kerpeten işlemiyor.”</p>
		<p>“Peki, ne lazım size kapıyı kırmak için?” diye sordu Clopin.</p>
		<p>“Hımm! Tamam, bir koçbaşı lazım.”</p>
		<p>Thune’ler kralı, cesaretle devasa kalasa koştu ve ayağını üstüne koydu.</p>
		<p>“İşte size koçbaşı!” diye bağırdı. “Hem de rahipler tarafından gönderilmiş.” Kiliseye doğru alaylı bir selam çakarak ilave etti: “Teşekkür ederim, rahip efendiler!”</p>
		<p>Bu meydan okuma olumlu etki yaptı; artık kalasın büyüsü dağılmıştı. Haydutlar cesaretlerini topladı; çok geçmeden iki yüz kuvvetli kolun üstünde tüy gibi kaldırılan ağır mertek, taşkın bir öfkeyle daha önce kırılmaya çalışılmış olan büyük kapıya indirildi. Haydutlardaki az sayıdaki meşalenin meydanda yarattığı yarı aydınlıkta, bu insan sürüsünün kollarında taşıdığı ve koşar adım kilisenin kapısına indirmeye hazırlandığı bu uzun merteği gören, başını eğmiş bin ayaklı muazzam bir böceğin taş deve saldırışını gördüğünü sanırdı.</p>
		<p>Kalasın çarpmasıyla yarı madenî kapı dev bir davul gibi gümbürdedi. Gerçi kırılmadı ama bütün katedral titredi ve kilisenin derin boşluklarından gürlemeler geldi.</p>
		<p>Aynı anda, cephenin üst kısmından saldırganların üzerine koca koca taşlar yağmaya başladı.</p>
		<p>“Hay kör olası şeytan!” diye bağırdı Jehan. “Kuleler, korkuluklarını üstümüze mi silkeliyor yoksa?”</p>
		<p>Fakat atağa geçilmişti bir kere, Thune’ler kralı da askerlerine örnek oluyordu, piskoposun kendini savunmakta olduğu belliydi; bu yüzden, sağda solda kafaları patlatan taş yağmuruna karşın, kapı daha da şiddetli bir öfkeyle dövüldü.</p>
		<p>İlginç olan nokta, taşların birer birer ama pek kısa aralıklarla düşmesiydi. Argolular daima biri ayaklarına öbürü başlarına olmak üzere aynı anda iki darbe hissediyorlardı. İsabet etmeyen azdı; artık saldırganların ayaklarının altında bir yaralı ve ölü katmanı çırpınıp kan döküyor, onlar da, gözleri öfkeden dönerek durmadan, düşenlerin yerini dolduruyorlardı. Uzun kalas, bir çanın düzenli ritmiyle kapıyı dövmeye, taşlar yağmaya, kapı da gümbürdemeye devam ediyordu.</p>
		<p>Okur, haydutların öfkesini kabartan bu beklenmedik direnişin Quasimodo’nun eseri olduğunu çoktan anlamıştır herhalde.</p>
		<p>Talihin kötü cilvesi, bir rastlantı, kahraman sağırın işine yaramıştı.</p>
		<p>Kulelerin arasındaki sahanlığa indiğinde kafası henüz çok karışıktı. Kiliseye saldırmaya hazırlanan haydut kitlesini yukarıdan seyrederek, çingene kızını kurtarması için kâh Şeytan’a kâh Tanrı’ya yalvararak, galerinin bir ucundan öbür ucuna gidip gelerek, birkaç dakika deli gibi koşuşturup durmuştu. Aklına, güney kulesine çıkıp alarm çanını çalmak gelmişti; fakat koca çanı harekete geçirinceye, Marie tek bir çığlık atıncaya kadar kilisenin kapısı on kez kırılmış olmayacak mıydı? O an, tam da kabadayıların, ellerinde çilingir aletleriyle kapıya yaklaşmakta oldukları andı. Ne yapmalıydı?</p>
		<p>Biredenbire duvarcıların bütün gün, güney kulesinin duvar, yapı kafesi ve damını onarmakla uğraşmış olduklarını hatırladı. Kafasında bir şimşek çaktı. Duvar taştandı, dam kurşundan, yapı kafesi de ağaçtan. Bu yapı kafesinin mertekleri o kadar sıktı ki, “orman” diye anılıyordu.</p>
		<p>Quasimodo o kuleye koştu. Gerçekten de alt kat odaları inşaat malzemesiyle doluydu. Yığın yığın duvar taşları, rulo halinde kurşun levhalar, birbirine bağlanmış latalar, testereyle kesilmeye başlanmış sağlam kalaslar, moloz yığınları vardı. Yani tam bir “silah” deposuydu.</p>
		<p>Vakit azalıyordu. Aşağıda çekiç ve kerpetenler işliyordu. Tehlike duygusunun on katına çıkardığı bir kuvvetle merteklerden birini, en ağır ve en uzununu, kaldırdı, bir pencereden dışarı çıkardı, sonra bu kez kulenin dışından kavrayarak sahanlığı çevreleyen korkuluğun köşesine kadar kaydırdı ve boşluğa bıraktı. Koskoca inşaat kalası, duvara sertçe sürtünerek, heykel ve kabartmaları kırarak yüz altmış kadem yükseklikten düşerken boşlukta başını alıp giden bir değirmen kanadı gibi kendi etrafında birkaç kez döndü. Nihayet yere değince korkunç bir çığlık yükseldi; kaldırıma çarparak zıplayan siyah kalas, sıçrayan bir yılana benziyordu.</p>
		<p>Quasimodo, kalasın düşmesiyle haydutların, bir çocuğun üflediği kül gibi, dört bir yana dağıldığını gördü. Bu korkularından yararlandı; onlar batıl inançlarını dışa vuran gözlerle gökten düşen koca topuza bakar, ok ve saçma salvolarıyla kapıdaki taş azizlerin gözlerini oyarken Quasimodo sessizce molozları, ham ve yontulmuş duvar taşlarını, hatta ustaların alet torbalarını daha önce kalasın fırlatıldığı küpeştenin kenarına yığmakla meşgul oldu.</p>
		<p>Bu sayede, haydutlar ana kapıyı koçbaşıyla dövmeye başladıkları zaman, taş yağmuru da yağmaya başladı; kilisenin kendiliğinden üzerlerine yıkılmakta olduğunu zannettiler.</p>
		<p>O anda Quasimodo’yu gören korkardı. Parmaklığın üstüne yığdığı atış malzemesinden ayrı, sahanlığa da bir sürü taş yığmıştı. Parmaklığın üstündeki malzeme tükenince bu yığından “mermi” almaya başladı. İnanılmaz, hummalı bir faaliyet içinde, bir eğiliyor, bir doğruluyor, tekrar eğiliyor, tekrar doğruluyor, eciş büçüş koca kafası parmaklığın üstünden sarkıyor, kocaman bir taş düşüyor, sonra bir tane daha, arkasından bir tane daha düşüyordu. Ara sıra beğendiği bir taşı gözüyle izliyor, isabet kaydettiği zaman, “Huh!” diyordu.</p>
		<p>Fakat hırsız dilenci güruhu yılmıyordu. Çullandıkları kalın ve hantal kapı, yüz kişinin kuvvetiyle ağırlığı birkaç kat artan meşe koçbaşının darbeleriyle, o âna dek belki yirmi kez sarsılmıştı. Panolar kırılıyor, oymalar parçalanıyor, her sarsılışta menteşeler zıvanalarında hopluyor, kaplama tahtaları ayrılıyor, demir örgü içinde ezilen ahşap, toz halinde dökülüyordu. Quasimodo’nun şansına, kapıda ahşaptan çok demir vardı.</p>
		<p>Ama ne de olsa artık büyük kapının pes etmek üzere olduğunu hissediyordu. Kendisi işitmese de her darbe, hem kilisenin içindeki mağara gibi boşluklarda hem de kendi vücudunun içinde yankılanıyordu. Yukarıdan, hem zafer hem öfke hareketleriyle karanlık cepheye yumruk sallayan haydutları görüyor, hem kendisi hem de çingene kızı hesabına, başının üstünden sürü halinde kaçıp giden baykuşların kanatlarına imreniyordu.</p>
		<p>Taş yağmuru, saldırganları püskürtmeye yetmiyordu.</p>
		<p>Bu kaygı ânında gözü, Argolulara taş yağdırdığı parmaklığın biraz aşağısında, sularını tam büyük kapının üzerine boşaltacak şekilde yapılmış taştan iki uzun yağmur oluğuna takıldı. Bu olukların içteki ağızları, sahanlığın zeminine ulaşıyordu. Aklına bir fikir geldi. Kendi zangoç hücresine koşup bir çalı çırpı demeti getirdi, bunun üstüne –o âna dek kullanmadığı silahlardan– birçok tahta parçası ve kurşun rulosu yığdı ve bu yığını iki yağmur oluğunun bağlı olduğu tahliye çukurunun üzerine güzelce yerleştirdikten sonra, feneriyle tutuşturdu.</p>
		<p>Bu esnada, taş yağmuru durduğu için, haydutlar da havaya bakmaktan vazgeçmişti. Yabandomuzunu ininde kıstırmış köpek sürüsü gibi soluk soluğa, koçbaşının vuruşlarıyla harabeye dönmüş ama hâlâ yerinde duran büyük kapının çevresinde kargaşa içinde itişip kakışıyorlar; içleri titreyerek son büyük darbeyi, kapıyı devirecek büyük vuruşu bekliyorlardı. Kapı açıldığında, bu görkemli katedrale, üç yüzyılın tüm zenginliğinin yığılmış olduğu bu büyük hazine yuvasına daha önce dalmak için en ön saflarda yer almak üzere adeta birbirlerini eziyorlardı. Sevinç ve heves kükreyişleriyle, o güzel gümüş haçları, şahane brokar rahip üstlüklerini, yaldızlı gümüşten mezar bezeklerini, koro yerinin akılları durduran ihtişamını, o göz kamaştırıcı bayram kutlamalarını, meşaleler altında ışıldayan Noelleri, güneş altında parlayan Paskalyaları; şamdanlar, kudas kapları, kutsal kâse dolapları, kutsal eşya sandıklarının mihrapları altın ve elmastan birer katmanla kapladığı o şatafatlı törenleri birbirlerine hatırlatıyorlardı. Tabii bu güzel fırsat ânında, sokaklarda çeşitli kılıklara girip çeşitli roller oynayan dilenci ve hırsızların, çingene kızını kurtarmaktan çok Notre-Dame’ı talan etmeyi düşündükleri bir gerçekti. Hatta birçoğu için Esmeralda’nın sadece bir bahane olduğu söylenseydi –ve haydutların işlerinde bahaneye ihtiyacı olsaydı– doğrusu biz de tereddütsüz inanırdık.</p>
		<p>Son bir gayretle kapıyı kırmak üzere, kesin darbeyi olanca güçleriyle indirmek için nefeslerini tutup kaslarını gererek koçbaşının etrafına toplandıkları sırada, birdenbire içlerinden, az önce kalasın altından yükselip kesilen çığlıklardan çok daha tüyler ürpertici, ulumayı andıran bir çığlık yükseldi. Bağırmayanlar, hâlâ hayatta olanlar, ne oluyor, diye baktılar. Binanın üst tarafından kalabalığın en yoğun olduğu noktaya iki erimiş kurşun dereciği akıyordu. İnsan denizi, sıcak suyun karda açtığı oyuğa benzer biçimde, döküldüğü noktalarda kalabalığın arasında siyah ve dumanı tüten iki oyuk açmış olan kızgın madenin altında yığılıp kalmıştı. Yerde yarı kömürleşmiş, acıdan böğürerek can çekişen vücutların kıvrandığı görülüyordu. İki ana akıntının çevresinde, bu korkunç yağmurun damlaları da saldıranların üzerine saçılıyor, alevden burgular gibi kafataslarını deliyordu. Sanki ağır bir ateş bu sefilleri binlerce mermiyle dövüyordu.</p>
		<p>Canhıraş çığlıklar yürek paralayıcıydı. En yiğitleri de en ödlekleri de, kalası cesetlerin üzerine fırlatarak darmadağınık vaziyette kaçıştılar, kilisenin önü ikinci kez boşaldı.</p>
		<p>Bütün gözler, kilisenin üst tarafına dönmüştü, gördükleri şey olağanüstüydü. En yüksek galerinin tepesinde, ortadaki vitraylı pencerenin de üstünde, iki kulenin arasında, kıvılcım girdapları arasında göğe yükselen büyük bir alev vardı, rüzgârın ara sıra bir parçasını dumanlar içinde alıp götürdüğü taşkın ve kudurgan bir alev... Bu alevin altında, yonca biçimli aralıkları kor gibi parlayan korkuluğun altında, canavar ağızlarını andıran iki yağmur oluğu, gümüşi akıntısı alt cephenin karanlığında netlikle beliren bu yakıcı yağmuru kusup duruyordu. İki sıvı kurşun seli yere yaklaştıkça, sulama kovasının süzgecinden fışkıran su gibi demet halinde genişliyordu. Alevin üstünde, her birinin, biri kıpkızıl öbürü kapkara olmak üzere yalnız ikişer yüzü görülen iki devasa kule, göğe dek yansıttıkları gölgelerinin genişliği içinde olduklarından daha büyük görünüyorlardı. Cephelerdeki sayısız şeytan ve ejderha kabartmaları da kasvetli bir görünüm alıyor, alevin tedirgin ve titrek aydınlığında hareket ediyormuş gibi görünüyordu. Gülüyor izlenimi veren yılanlar, havlamaları duyulacakmış gibi gelen hayvan biçimli çörtenler, ateşe üfleyen semenderler, dumana hapşıran ejderhalar vardı. Bu alevin, bu gürültünün taş uykularından böyle uyandırdığı bu ürkünç yaratıkların arasında bir tanesi vardı ki, gerçekten yürüyordu ve zaman zaman kandilin önünden geçen bir yarasa gibi yanan ateşin önünden geçtiği görülüyordu.</p>
		<p>Bu garip fener uzakta, fundalıklarının üzerinde Notre-Dame kulelerinin devasa gölgelerinin oynaşmasından korkuya kapılan Bicêtre tepelerinin oduncusunu da uyandıracaktı kuşkusuz.</p>
		<p>Haydutlar bir dehşet sessizliğine gömüldü; bu esnada hücrelerinde kapalı kalmış, yanan bir ahırdaki atlardan daha tedirgin katedral rahiplerinin korkulu çığlıkları, hızla açılıp daha da hızla kapanan pencerelerin çekingen tıkırtıları, çevredeki evlerle Hôtel-Dieu’nün içindeki koşuşturmalar, alevlerin arasında rüzgârın uğultusu, can çekişenlerin son hırıltıları ve kaldırıma yağan kurşun yağmurunun tıpırtısından başka bir şey işitilmedi.</p>
		<p>Bu sırada haydutların ileri gelenleri, Gondelaurier Konağı’nın kapı kemeri altına çekilmiş, durumu görüşüyorlardı. Bir sınır taşının üstüne oturmuş olan Mısır dükü dinî bir korku içinde, iki yüz kadem yukarıda ışıldayan akıl almaz ateşi seyrediyordu. Clopin Trouillefou öfkeden kudurmuş halde iri yumruklarını ısırıyordu.</p>
		<p>“Girmek imkânsız!” diye mırıldanıyordu dişlerinin arasından.</p>
		<p>“Eski bir perili kilise bu!” diye homurdanıyordu yaşlı çingene Mathias Hungadi Spicali.</p>
		<p>“Canına yandığımının!” diyordu saçları ağarmış dalgacının biri, “Şu yağmur oluklarına bak! Lectoure mazgallarından daha iyi erimiş kurşun akıtıyorlar üstümüze!”</p>
		<p>“Şu ateşin önünde gidip gelen ifriti görüyor musunuz?” diye bağırdı Mısır dükü.</p>
		<p>“Aman Tanrım!” dedi Clopin, “Bu o melun zangoç yahu! Quasimodo bu!”</p>
		<p>Çingene başını sallıyordu.</p>
		<p>“Bana sorarsanız bu ‘Sabnac’ denen kötü ruhtur, büyük marki, istihkâmların cini. Gövdesi silahlı asker şeklinde, başı aslan başıdır. Bazen çok çirkin bir ata biner. İnsanları taşa çevirip o taşlardan kuleler yapar. Elli lejyona kumanda eder. Bu gerçekten o, kendisini tanıyorum. Ara sıra Türk usulü işlemeli sırmalı bir kaftan giyer.”</p>
		<p>“Bellevigne de l’Etoile nerede?” diye sordu Clopin.</p>
		<p>“Öldü,” dedi bir kadın haydut.</p>
		<p>Kızıl Andry salak salak gülerek, “Notre-Dame Hôtel-Dieu’ye müşteri topluyor,” diyordu.</p>
		<p>“Ne yani, şu lanet kapıyı kırmanın yolu yok mu?” diye bağırdı Thune’ler kralı ayağını yere vurarak.</p>
		<p>Mısır dükü acı acı başını sallayarak, binanın siyah cephesine iki uzun fosforlu çizgi çeken iki kaynar kurşun dereciğini gösterdi.</p>
		<p>“Kendisini böyle savunan kiliseler görülmüştür,” dedi içini çekerek. Mesela bundan kırk yıl önce İstanbul’da Ayasofya, kubbesini, yani deyin ki başını, sallayarak Muhammed’in hilalini art arda üç kez yere çalmıştır. Bu bizimkini inşa eden Guillaume de Paris de sihirbazdı.</p>
		<p>“Öyleyse süklüm püklüm dönüp gidecek miyiz, yol kesen uşak takımı gibi?” dedi Clopin. “Hemşiremizi bırakıp kaçalım da kukuletalı kurtlar yarın assın mı yani?”</p>
		<p>“Ya araba yüküyle altın bulunan ayin eşyası odası!” dedi maaalesef adını bilmediğimiz bir serseri.</p>
		<p>“Tanrı belasını versin!” diye bağırdı Trouillefou.</p>
		<p>“Bir kez daha deneyelim,” dedi haydut.</p>
		<p>Mathias Hungadi başını salladı.</p>
		<p>“Kapıdan giremeyeceğiz anlaşılan. İhtiyar perinin zırhındaki zayıf noktayı bulmamız lazım. Bir delik, gizli bir kapı, herhangi bir aralık gibi.”</p>
		<p>“Kim benimle geliyor?” dedi Clopin. “Ben kapıya dönüyorum. Sahi, şu pek silahlı külahlı küçük öğrenci Jehan nerede?”</p>
		<p>“Herhalde ölmüştür,” dedi birisi, “artık gülüşleri duyulmuyor.”</p>
		<p>Thune’ler kralı kaşlarını çattı.</p>
		<p>“Yazık! O demir yığınının altında yiğit bir yürek vardı. Peki, ya Pierre Gringoire Usta? O ne oldu?”</p>
		<p>“Kumandan Clopin,” dedi Kızıl Andry, “daha Change Köprüsü’ne bile gelmemiştik ki, ortadan toz olduydu.”</p>
		<p>Clopin ayağını yere vurdu.</p>
		<p>“Lanet olasıca! Başımıza bu belayı sarıyor, sonra da tam işin ortasında bizi bırakıp tüyüyor! Hanım evladı, ödlek geveze!”</p>
		<p>“Kumandan Clopin!” diye bağırdı Parvis Sokağı’na doğru bakan Kızıl Andry. “İşte küçük mektepli!”</p>
		<p>“Tanrı’ya şükürler olsun!” dedi Clopin. “Ama o ardından sürüklediği şey de ne?”</p>
		<p>Gerçekten de bu Jehan’dı; kendisinden yirmi kat uzun bir ot parçasına koşulmuş bir karıncadan daha soluk soluğa, ağır şövalye kılığının ve peşinden sürüklediği uzun merdivenin izin verdiği kadar hızlı koşarak geliyordu.</p>
		<p>“Zafer! <em>Te Deum</em>!” diye haykırıyordu öğrenci. “Bu, Saint-Landry iskelesindeki hamalların merdiveni.”</p>
		<p>Clopin yaklaştı.</p>
		<p>“Hey, evlat, lanet olsun, ne yapmak istiyorsun bu merdivenle?”</p>
		<p>“Onu aldım,” dedi Jehan körük gibi soluyarak. “Nerede olduğunu biliyordum. Devriye komutanının evinin sundurması altında. Orada tanıdığım bir kız var, beni Cupido gibi güzel bulur. Merdiveni ele geçirmek için bundan yararlandım, ve işte merdiven elimde, canına yandığım! Zavallı kız, kapıyı iç gömleğiyle açtı bana.”</p>
		<p>“Tamam da,” dedi Clopin, “bu merdiveni ne yapacaksın?”</p>
		<p>Jehan, ona kurnaz ve çok bilmiş bir edayla baktı, parmaklarını şıklattı. O anda gerçekten muhteşemdi. Başında, ejderha biçimli tuhaf tepeliğiyle düşmanı daha uzaktan korkutan şu aşırı aksesuvar yüklü on beşinci yüzyıl miğferlerinden biri vardı. Onunki on tane demir gagayla bezeliydi, öyle ki Jehan, Homeros’un anlattığı Nestor’un gemisinin <span class="latin">δεκέμβολος</span><a class="si-noteref epub-type_noteref" href="#f219" id="ref_f219">219</a> sıfatına rakip çıkabilirdi.</p>
		<p>“Onunla ne mi yapacağım, yüce Thune’ler kralı? Şurada, üç kapının üstündeki şu şapşal suratlı heykel dizisini görüyor musunuz?”</p>
		<p>“Görüyorum. Sonra?”</p>
		<p>“Bu, Fransa kralları galerisidir.”</p>
		<p>“Bundan bana ne?”</p>
		<p>“Durun hele! Bu galerinin ucunda sadece kapı koluyla açılıp kapanan bir kapı vardır. Bu merdivenle oraya çıkıyorum ve hop kilisenin içindeyim.”</p>
		<p>“Evlat, bırak önce ben çıkayım.”</p>
		<p>“Olmaz arkadaş, merdiven benim. Sen ikinci olacaksın.”</p>
		<p>“Şeytan alsın canını!” dedi suratını asan Clopin. “Ben kimsenin ardından gitmem yahu!”</p>
		<p>“Öyleyse Clopin, bir merdiven bul!”</p>
		<p>Jehan, merdivenini sürüyerek ve, “Bu tarafa evlatlarım!” diye bağırarak meydanda koşmaya başladı.</p>
		<p>Bir anda merdiven dikildi ve yan kapılardan birinin üstündeki alt galerinin korkuluğuna dayandı. Haydut sürüsü, naralar ve alkışlar arasında tırmanmak için merdivenin dibinde toplandı. Fakat Jehan hakkını kaptırmadı ve en önde tırmanmaya başladı. Yol hayli uzundu. Fransa kralları galerisi, bugün yerden yaklaşık altmış kadem yukarıdadır. O devirde kapı önündeki sekinin on bir basamağı, galeriyi daha da yükseltmekteydi. Jehan, ağır zırhının verdiği rahatsızlıkla, bir eliyle merdiven basamağını öbürüyle kundaklı yayını tutarak ağır ağır çıkıyordu. Merdivenin ortasına gelince aşağıda seki basamaklarına saçılmış zavallı Argolu ölülere kederli bir bakış attı. “Heyhat!” dedi, “İşte <em>İlyada</em>’nın beşinci bölümüne layık bir ceset yığını!” Ve çıkmaya devam etti. Haydutlar arkasından geliyordu. Her basmakta bir kişi vardı. Bu zırhlı sırt dizisinin böyle karanlıkta dalgalanarak tırmandığını gören, çelik pullarla kaplı dev bir yılanın kiliseye kafa tuttuğunu sanırdı. Önde giden ve ıslık çalan Jehan da bu yanılsamayı tamamlıyordu.</p>
		<p>Öğrenci nihayet galerinin korkuluğuna ulaştı ve oldukça çevik bir sıçrayışla, tüm haydutların alkışları arasında, üstünden atladı. Bu şekilde kaleye hâkim olunca bir sevinç narası attı ve bir anda taş kesilmiş gibi kalakaldı. Bir kral heykelinin ardında, karanlığa gizlenmiş ama gözü alev saçan Quasimodo’yu fark etmişti.</p>
		<p>Korkunç kambur, ikinci kuşatmacının galeriye ayak basmasına fırsat vermeden, hemen merdivenin başına sıçradı, hiçbir şey söylemeden iki dikmesini güçlü elleriyle kavrayıp kaldırdı, duvardan ayırdı, yukarıdan aşağıya kadar haydutlarla dolu uzun ve esnek merdiveni korku feryatları arasında bir süre ileri geri salladı ve birdenbire insanüstü bir kuvvetle, bu insan salkımını meydana fırlattı. Bir an en azimlilerin bile kalbi deli gibi çarptı. Geriye itilen merdiven kısa bir süre adeta tereddüt eder gibi dikey durumda ayakta kaldıktan sonra sallandı ve seksen kadem yarıçapında korkunç bir yay çizerek, tüm haydut yüküyle birlikte, zincirleri kopmuş iner-kalkar bir şato kapısı kadar hızla kaldırıma devrildi. Küfürler, sövgüler yükseldi, sonra her şey sustu, birkaç zavallı sakat sürünerek ölü yığınının altından çıktı.</p>
		<p>Kuşatmacıların arasında, ilk zafer çığlıklarının yerini bir acı ve öfke uğultusu aldı. Quasimodo hiçbir şey olmamış gibi sakin, dirseklerini korkuluğa dayamış, bakıyordu. Penceresinden etrafı seyreden ak saçlı yaşlı bir kralı andırıyordu.</p>
		<p>Jehan Frollo ise kritik bir durumdaydı. Arkadaşlarından seksen kadem yüksekliğinde dik bir duvarla ayrılmış, galeride korkunç zangocun karşısında tek başına kalmıştı. Quasimodo merdivenle uğraşırken kendisi açık olduğunu sandığı yan kapıya koşmuştu. Ama nafile. Sağır, galeriye girerken kapıyı arkadan kilitlemişti. O zaman Jehan bir taş kralın arkasına saklanmış, nefes almaya bile çekinerek korkudan fal taşı gibi açılmış gözlerini dehşetengiz kambura dikmişti. Hayvanat bahçesi bekçisinin karısına kur yapan ve bir akşam aşk buluşmasına giderken yanlış duvardan atlayınca kendini bir beyaz ayıyla burun buruna bulan adam gibi...</p>
		<p>İlk anlarda sağır, Jehan’ın farkında olmadı; ama sonunda başını çevirdi ve birdenbire doğruldu. Öğrenciyi görmüştü.</p>
		<p>Jehan sıkı bir darbeye hazırlandı, fakat sağır yerinden kımıldamadı; sadece öğrenciye doğru dönmüş bakıyordu.</p>
		<p>“Hey hey!” dedi Jehan, “Ne bakıyorsun öyle, o kederli tek gözünle?..”</p>
		<p>Genç bıçkın, bunu derken bir yandan da sinsi sinsi kundaklı yayını atışa hazırlıyordu.</p>
		<p>“Quasimodo!” diye haykırdı, “Lakabını değiştireceğim senin. Sağır yerine kör diyecekler sana artık!”</p>
		<p>Ok atıldı. Ucuna tüy takılmış döner ok ıslık çaldı ve gelip kamburun sol koluna saplandı. Quasimodo bundan Kral Pharamond’a atılmış bir çizik kadar bile etkilenmedi. Eliyle oku kavradı, kolundan çekip çıkardı, sakince koca dizinin üstünde kırdı ve iki parçayı atmaktan çok öylece yere bıraktı. Fakat Jehan, ikinci bir atışa fırsat bulamadı. Quasimodo oku kırdıktan sonra körük gibi soludu, çekirge gibi sıçradı ve öğrencinin tepesine çöktü; zavallının zırhı duvara çarpıp yassıldı.</p>
		<p>O zaman meşale ışıklarının dalgalandığı bu yarı karanlıkta insanın kanını donduran bir olay yaşandı.</p>
		<p>Quasimodo sol eliyle, kendini tamamen mahvolmuş gördüğü için çırpınmayı bile bırakmış olan Jehan’ın iki kolunu birden kavramıştı. Sağ eliyle, hiçbir şey söylemeden, tüyler ürpertici bir yavaşlıkla, üstündeki silah ve zırh parçalarını, kılıcını, hançerlerini, miğfer ve göğüslüğünü, kolluklarını birer birer koparıyordu. Cevizi kabuğundan çıkarmaya çalışan bir maymun gibiydi adeta. Quasimodo öğrencinin demir kabuğunu parça parça ayaklarının dibine atıyordu.</p>
		<p>Öğrenci silahsızlandırıldığını, soyulduğunu, güçsüz ve çıplak vaziyette o korkunç ellere teslim olduğunu görünce, sağıra seslenmeye kalkışmadı; bunun yerine küstahça suratına gülmeye ve on altı yaşında bir çocuğun yılgınlık bilmez kaygısızlığıyla, o sıralar çok sevilen bir şarkıyı söylemeye koyuldu:</p>
		<div class="poem html5_section">
			<span>Giyim kuşam yerinde</span>
			<span>Zengin Cambrai şehrinde.</span>
			<span>Talan etti Marafin...</span>
		</div>
		<p>Bitiremedi. Quasimodo’nun galeri korkuluğunun üstüne çıktığı görüldü. Bir eliyle öğrenciyi iki ayağından birden tutmuş, boşlukta sapan gibi çeviriyordu. Derken bir kafatasının duvara çarpmasından çıkan çatırtıya benzer bir ses duyuldu ve bir şeyin düştüğü, yolun üçte birine varınca binanın bir çıkıntısına takıldığı görüldü. Bir cesetti bu; beli kırılmış, kafatası boşalmış, ikiye katlanmış, orada asılı kaldı.</p>
		<p>Serserilerden bir dehşet çığlığı yükseldi.</p>
		<p>“İntikam!” diye bağırdı Clopin.</p>
		<p>“Yakıp yıkalım, talan edelim!” diye karşılık verdi kalabalık.</p>
		<p>“Hücum! Hücum!”</p>
		<p>O zaman tüm dil, lehçe ve şivelerin birbirine karıştığı olağanüstü bir uluma duyuldu. Zavallı öğrencinin ölümü, kalabalıkta şiddetli bir saldırma isteği yarattı. Bir yandan utanç, bir yandan kilise önünde alt tarafı bir kambura böyle yenik düşmenin neden olduğu öfke, ruhlara hâkim oldu. Korkunç gazap; merdivenler bulup getirdi, meşaleleri çoğalttı ve birkaç dakika sonra çaresiz kalan Quasimodo dehşetengiz haşerat sürüsünün her yandan Notre-Dame’a saldırıya geçtiğini gördü. Merdiveni olmayanların düğümlü halatları vardı; halatı olmayanlar heykel ve kabartmaların girinti çıkıntılarına tutunarak tırmanıyor, birbirlerinin giysilerine asılıyorlardı. Korkunç suratlardan oluşmuş bu gelgit dalgasına direnmenin imkânı yoktu. Bu yabani suratlar çılgın öfkeyle sanki parlıyor, tozlu alınlarından ter boşanıyor, gözlerinde şimşekler çakıyordu. Bütün bu çarpılmış suratlar, bu çirkinlikler Quasimodo’yu kuşatmaktaydı. Sanki bir başka kilise, Notre-Dame’a saldırmak üzere kendi <em>gorgo</em>’larını, çeşitli efsanevi hayvan ve ifritlerini, en düşsel heykel ve figürlerini göndermişti. Cepheyi süsleyen taş canavarların üstü, adeta bir canlı canavar katmanıyla kaplanmıştı.</p>
		<p>Bu arada meydan da binlerce meşaleyle yıldızlı göğe dönmüş, o zamana dek karanlığa gömülü olan düzensiz sahne aniden ışığa boğulmuştu. Kilisenin önü pırıl pırıl parlıyor, az çok göğü bile ışıtıyordu. Yukarı sahanlıktaki ateş hâlâ yanmakta ve uzaktan tüm şehri aydınlatmaktaydı. İki kulenin devasa silueti, uzakta Paris damları üzerinde daha da genişleyerek bu aydınlanan alanda büyük bir karanlık gediği açıyordu. Artık şehir de ayaklanmış görünüyor, uzaklardaki tehlike çanları sanki acı acı yakınıyordu. Haydutlar uluyor, soluyor, küfür savuruyor, tırmanıyorlar, Quasimodo ise bu kadar çok düşmana karşı güçsüz, çingene kızının hayatı için titreyerek öfkeli suratların kendi bulunduğu galeriye gittikçe yaklaştığını görerek gökten bir mucize diliyor, çaresizlik içinde kıvranıp duruyordu.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">V</span>Mösyö Louis de France’ın dualarını ettiği inzivahane</h1>
		<p>Okur, Quasimodo’nun gece seferine çıkmış haydut sürüsünü fark edişinden az önce kulesinin tepesinden Paris’i gözleriyle tararken Saint-Antoine Kapısı taraflarında yüksek ve karanlık bir binanın en üst katındaki bir pencereden sızan tek bir ışık gördüğünü sanırım unutmamıştır. Bu bina Bastille, bu ışık da XI. Louis’nin kandilinin ışığıydı.</p>
		<p>Gerçekten de Kral XI. Louis, iki günden beri Paris’teydi; iki gün sonra da Montilz-lès-Tours’daki kalesine dönmek üzere şehirden ayrılacaktı. Kral “sevgili Paris şehrinde” kendini yeteri kadar tuzak, darağacı ve İskoçyalı okçuyla çevrili hissetmediği için, hep seyrek gelir ve kısa bir süre kalırdı.</p>
		<p>O gün de yatmak üzere Bastille’e gelmişti. Louvre’ daki, on iki iri hayvan ve on üç büyük peygamber heykeliyle süslü koca şöminesi ve on bire on iki kadem boyutlarındaki büyük karyolasıyla on beş kadem-karelik geniş odasından pek hoşnut değildi. Bu büyüklüklerin içinde kendini kaybediyordu. Tam bir burjuva olan bu kral, Bastille’de küçük yatağı olan küçük bir odayı tercih ediyordu. Hem sonra Bastille, Louvre’dan daha iyi tahkim edilmişti.</p>
		<p>Kralın ünlü devlet hapishanesinde kendine ayırdığı bu <em>odacık</em> yine de oldukça genişti ve burçtaki bir kuleciğin en üst katını işgal ediyordu. Yuvarlak biçimli, parlak samandan örülme hasırlarla döşeli bir odaydı; tavanı, yaldızlı kalaydan zambaklarla süslü ve araları boyalı merteklerden oluşuyordu; duvarları ise sarı ve çivit rengi karışımından elde edilen güzel ve canlı bir yeşile boyanmış ve yer yer beyaz kalaydan güllerle bezenmiş gösterişli bir ahşap lambriyle kaplıydı.</p>
		<p>Bir tek penceresi vardı, pirinç tel kafes ve demir çubuklarla berkitilmiş, ayrıca sağladığı aydınlık, kral ve kraliçenin armalarının yer aldığı –her biri yirmi iki meteliğe mal olmuş– güzel renkli camlarıyla gölgelenen, sivri kemerli dar ve uzun bir pencereydi bu.</p>
		<p>Odaya bir tek giriş yeri vardı, basık yuvarlak kemerli, içten ağır bir perdeyle, dıştansa yüz elli yıl öncesine kadar birçok eski evde hâlâ görülen, ilginç bir tarzda oymalı narin marangozluk işi İrlanda ahşabı bir kemerle donanmış modern bir kapıydı bu. “Bulundukları yeri daraltıp çirkinleştirmelerine rağmen,” diyor Sauval üzüntüyle, “yaşlılarımız bunlardan kurtulmak istemiyor, elâlem ne derse desin bunları muhafazada ısrar ediyorlar.”</p>
		<p>Bu odada sıradan dairelerdeki mobilyaların hiçbiri bulunmuyordu; ne sıra, ne sedir, ne minderli kanepe, ne sandık biçiminde alışılagelmiş tabureler, ne parçası dört metelik eden ayaklı güzel tabureler vardı. Sadece, ağaç kısımları kırmızı zemin üzerine güllerle, lal renkli Kurtuba sahtiyanından oturağı uzun ipek püsküller ve binlerce altın çiviyle süslü, pek görkemli açılır kapanır bir kolçaklı sandalye görülüyordu. Bu sandalyenin yalnızlığı, bu odada yalnız bir kişinin oturmaya hakkı olduğunu açıkça gösteriyordu. Sandalyenin yanında ve pencerenin dibinde kuş desenli bir örtüyle kaplı bir masa, masanın üzerinde lekeli bir mürekkep hokkası, birkaç yaprak parşömen, birkaç tüy kalem ve işlemeli bir gümüş kupa vardı; biraz daha ötede de bir mangal ve altın kabartma süsleri bulunan kırmızı kadifeden bir dua iskemlesi. Son olarak, ta dipte sarı ve pembe damaskoyla kaplı, süssüz sırmasız, püskülleri sade, basit bir yatak. Daha iki yüz yıl öncesine kadar bir Şurayı Devlet üyesinin evinde hayranlıkla seyredilebilen, XI. Louis’nin uyku veya uykusuzluğunu taşımasıyla ünlü yatak işte bu yataktı. Onu orada gören de <em>Cyrus</em> adlı romanda <em>Arricidie</em> ve <em>La Morale</em><a class="si-noteref epub-type_noteref" href="#f220" id="ref_f220">220</a> adı altında ünlenmiş olan yaşlı Madam Pilou idi.</p>
		<p>“Mösyö Louis de France’ın dualarını ettiği inzivahane,” diye anılan oda işte böyle bir yerdi.</p>
		<p>Okuru buraya getirdiğimiz sırada “inzivahane” oldukça karanlıktı. Işıkları söndürme çanı çalalı bir saat olmuş, gece bastırmıştı ve odada çeşitli şekillerde gruplanmış beş kişiyi aydınlatan, masanın üstündeki titrek alevli mumdan başka bir şey yoktu.</p>
		<p>Işığın aydınlattığı ilk şahıs, lal renkli ve gümüş sırmalı muhteşem bir ceketle pantolon, yaldızlı çuhadan siyah desenli ve omuzluklu bir üstlük giymiş bir senyördü. Üstünde ışığın oynaştığı bu görkemli giysi her kıvrımına alev işlenmiş gibi görünüyordu. Sahibinin göğsünde canlı renklerle işlenmiş arması vardı: sivri ucunda sıçrayan bir alageyik olan ters dönük bir “V”. Armanın sağında bir zeytin dalı, solunda bir alageyik boynuzu vardı. Adam belinde, yaldızlı gümüşten kabzası sorguç biçiminde ve tepesi bir kontluk tacı şeklinde işlemeli, gösterişli bir hançer taşıyordu. Görünüşü aksi, yüz ifadesi gururlu ve başı dikti. Suratından ilk bakışta kibir, ikincisinde hilebazlık okunuyordu.</p>
		<p>Bu kişi başı açık, elinde uzun bir kâğıtla, kolçaklı sandalyenin arkasında ayakta duruyordu. Sandalyede ise gayet biçimsizce kamburunu çıkarmış, dizlerini birbirine dayamış, dirseği masaya dayalı, son derece kötü giyimli bir şahıs oturuyordu. Gerçekten de, o canım Kurtuba sahtiyanının üstünde yamrı yumru iki çarpık dizi, siyah yün örgüden yoksul işi bir çakşır giydirilmiş iki sıska bacak, bir dimi üstlük ile tüylerinden çok derisi görülen bir kürke sarınmış bir gövdeyi gözünüzün önüne getirin; son olarak, taç makamında, en kalitesiz çuhadan, kenarı kurşun figürcüklerden bir kordonla çevrili, eski, yağlı bir şapkayı. Ancak bir-iki tel saçın görünmesine izin veren bu kirli takkeyle birlikte, oturan şahıstan görülebilenler işte bu kadardı. Başını o denli eğik tutuyordu ki, karanlıkta kalan yüzünden, herhalde uzunca olduğu için üstüne ışık vuran burnu dışında hemen hiçbir şey seçilmiyordu. Bir deri bir kemik buruşuk elinden bir ihtiyar olduğu anlaşılıyordu. Bu adam XI. Louis idi.</p>
		<p>Bu ikisinin arkasında, biraz uzakta, Flaman tarzı giyimli başka iki kişi, alçak sesle konuşuyorlardı. Bunlar, Gringoire’ın oyununun temsilini izlemiş olanların, orada gördükleri en önemli iki Flandre elçisini, yani Gand şehrinin öngörüsü güçlü “belediye reisi” Guillaume Rym ile halkın sevgilisi çorapçı Jacques Coppenole’u tanıyamayacakları kadar karanlıkta kaybolmuş değillerdi. Bu iki adamın, XI. Louis’nin gizli politik entrikalarına karışmış oldukları hatırlardadır.</p>
		<p>Son olarak iyice dipte, kapının yanında, karanlıkta, asker donanımlı, üniforması armalı, tıknaz yapılı, güçlü kuvvetli bir adam heykel gibi kıpırtısız dikilmekteydi. Yuvalarından fırlayacakmış gibi duran patlak gözleri, kocaman ağzı ve iki geniş saçak gibi iki yandan inerek kulaklarını örten düz saçlarıyla, alınsız köşeli suratında hem köpekten hem kaplandan bir şeyler vardı.</p>
		<p>Kral hariç hepsinin başı açıktı.</p>
		<p>Kralın yanındaki senyör ona bir tür uzun “masraf listesi” okuyor, Kral da bunu dikkatle dinler görünüyordu. İki Flaman fısıldaşıyorlardı.</p>
		<p>“Tanrı aşkına!” diye homurdanıyordu Coppenole, “Ayakta dikilmekten yoruldum yahu! Burada iskemle filan bulunmaz mı?”</p>
		<p>Rym hafif bir tebessüm eşliğinde, “hayır” anlamına gelen bir işaret yaptı.</p>
		<p>“Tanrı aşkına!” diye tekrarladı, böyle sesini alçaltmak zorunda kaldığı için pek mutsuz görünen Coppenole, “Şeytan, çorapçı usulü yere bağdaş kurup otur diyor, dükkânımda yaptığım gibi!..”</p>
		<p>“Sakın ha, Jacques Usta!”</p>
		<p>“Ya, demek öyle, Guillaume usta! Burada insan yalnızca ayakta durabiliyor anlaşılan.”</p>
		<p>“Ya da diz çökerek,” dedi Rym.</p>
		<p>Bu sırada Kral’ın sesi yükseldi. Sustular.</p>
		<p>“Uşaklarımızın esvapları elli metelik<em>,</em> tacımızın kâtiplerinin cüppeleri on iki <em>livre</em>! Tabii, neden olmasın! Altını avuç avuç saçın bari! Siz deli misiniz Olivier?”</p>
		<p>İhtiyar böyle konuşurken başını kaldırmıştı. Boynundaki Saint-Michel nişanı kolyesinde altın boncukların parladığı görülüyordu. Mum, cılız ve hırçın profilini bütünüyle aydınlatıyordu. Adamın elinden kâğıdı çekip aldı.</p>
		<p>“Bizi batırıyorsunuz!” diye bağırdı, çukura kaçmış gözlerini defterde gezdirerek. “Nedir bütün bunlar? Ne lüzum var bu olağanüstü müstahdem ordusuna? Ayda onar <em>livre</em> maaşla iki özel rahip ve yüz meteliğe bir şapel görevlisi! Yılda doksan <em>livre</em>’ye bir oda hizmetçisi! Her biri, yılda yüz yirmi lira ücret alan dört mutfak hizmetçisi! Her biri ayda on <em>livre</em>’ye olmak üzere bir kebapçı, bir sebzeci, bir salçacı, bir aşçı, bir zırh sorumlusu, iki somya uşağı! Sekiz liraya iki mutfak ayakçısı! Ayda yirmi dört <em>livre</em>’ye bir seyis ve iki seyis yamağı! Her biri yılda altmış <em>livre</em>’ye olmak üzere bir taşıyıcı, bir pastacı, bir fırıncı, iki arabacı! Ve yüz yirmi <em>livre</em>’ye bir demirci! Ve bin iki yüz <em>livre</em>’ye hazine dairemizin sorumlusu ile beş yüz <em>livre</em>’ye denetçimiz! Ne diyeyim bilmem ki! Bu bir çılgınlık! Hizmetlilerimizin ücretleri uğruna Fransa talan ediliyor! Böyle bir masraf ateşi, Louvre’daki bütün altınları eritecek bu gidişle! Kap kacağımızı bile satmak zorunda kalacağız! Ve gelecek sene Tanrı ve Notre-Dame (burada şapkasını çıkardı) bize ömür verirse şuruplarımızı bile kalay maşrapadan içeceğiz!”</p>
		<p>Bunu derken masanın üstündeki parlayan gümüş kupaya bir göz attı, öksürdü ve sözlerine devam etti:</p>
		<p>“Üstat Olivier, büyük senyörlüklerde kral ve imparator gibi saltanat süren prensler, saraylarında gösteriş merakının alıp yürümesine izin vermemelidirler; zira bu ateş oralardan çıkıp taşrayı da sarıyor. Demek ki Üstat Olivier, bunu kafana iyice yerleştireceksin. Masraflarımız her yıl artıyor. Bu durum bizim hoşumuza gitmiyor. Tanrı aşkına, nasıl oluyor da 79 yılına kadar otuz altı bin <em>livre</em>’yi geçmemiş olan harcamalar 80’de –rakam aklımda– kırk üç bin altı yüz on dokuz <em>livre</em>’ye, 81’de altmış altı bin altı yüz seksen <em>livre</em>’ye çıkıyor? Bu sene de –yeminle söylüyorum–seksen bin <em>livre</em>’yi bulacak! Dört yılda iki katına çıkmış olacak yani! Korkunç!”</p>
		<p>Soluğu tükenmiş gibi bir an durdu, sonra aynı öfkeyle devam etti:</p>
		<p>“Etrafımda yalnızca, ben sıskalaştıkça semiren asalaklar görüyorum! Bütün gözeneklerimden çil çil ekü emiyorsunuz!”</p>
		<p>Kimse sesini çıkarmıyordu. Sessizce geçmesi beklenen öfkelerdendi bu. Kral devam etti:</p>
		<p>“Fransa senyörlüğünden gelen ve tacın büyük görevleri dedikleri şeyi yeniden düzenlememiz gerektiğini öne süren şu Latince talep gibi mesela... Görevlermiş! Ezici yükler aslında! Ahh, efendiler! <em>Dapifero nullo buticulario nullo</em><a class="si-noteref epub-type_noteref" href="#f221" id="ref_f221">221</a> saltanat sürmek istediğimize göre gerçek bir kral olmadığımızı söylüyorsunuz. Tanrı adına! Kral olup olmadığımızı size göstereceğiz!”</p>
		<p>Burada gücünün bilinciyle gülümsedi, asık suratı biraz yumuşadı ve Flamanlara döndü.</p>
		<p>“Biliyor musunuz, dostum Guillaume? Ekmekçibaşı, şarapçıbaşı, başmabeyinci ve saray nazırı denen adamların en süfli uşak kadar bile değerleri yoktur! Bu sözüme mim koyun, dostum Coppenole; bunlar hiçbir işe yaramaz. Kralın çevresinde böyle işe yaramadan durduklarını görünce Adalet Sarayı’ndaki büyük duvar saatinin kadranını çevreleyen ve Philippe Brille tarafından bu yakınlarda onarılıp yenilenen dört İncilci havariyi görmüş gibi oluyorum. Yaldızlı olmasına yaldızlılar ama saati göstermiyorlar; akreple yelkovan pekâlâ bunlarsız da işlerini görebilir.”</p>
		<p>Bir an düşünceli düşünceli durdu, sonra yaşlı başını sallayarak ilave etti:</p>
		<p>“Hah, ha! Tanrı aşkına, ben Philippe Brille değilim ki, o büyük senyörleri yaldızlayayım. Devam et Olivier.”</p>
		<p>Bu adla çağırdığı şahıs, Kral’ın elinden defteri alıp tekrar yüksek sesle okumaya başladı:</p>
		<blockquote>
			<p>Paris valiliği mühürdarlığıyla görevli Adam Tenon’a, önceki mühürler eskime ve yıpranmadan dolayı layıkıyla iş göremez hale gelmiş olduğundan, yeniden yapılmış olan adı geçen mühürlerin gümüşü, imali ve oyma işleri için: on iki Paris <em>livre</em>’si.</p>
			<p>Guillaume Frère’e, bu yılın ocak, şubat ve mart aylarında Tournelles Konağı’nın iki güvercinliğindeki güvercinleri besleyip doyurmasının zahmet ve ücreti olarak, Paris akçesiyle dört <em>livre</em> dört metelik tutan meblağ; kendisi bu görev için yedi şinik arpa sarf etmiştir.</p>
			<p>Bir rahibe, bir suçlunun günahını çıkardığı için, dört Paris meteliği.</p>
		</blockquote>
		<p>Kral sessizce dinliyordu. Ara sıra öksürüyor, o zaman gümüş kupayı dudaklarına götürüp içindeki şuruptan yüzünü buruşturarak bir yudum alıyordu.</p>
		<blockquote>
			<p>Bu sene mahkeme kararıyla Paris meydan ve sokak ağızlarında elli altı kez boru eşliğinde tellal bağırtılmıştır. Hesap görülecek.</p>
			<p>Gerek Paris’te gerek taşrada bazı yerlerde, saklanmış olduğu söylenen paraları aramak için yapılan, fakat hiçbir şey bulunamayan kazılar için: kırk beş Paris <em>livre</em>’si.</p>
		</blockquote>
		<p>“Bir metelik çıkaracağım diye bir ekü gömmek denir buna!” dedi Kral.</p>
		<blockquote>
			<p>Tournelles Konağı’nda, demir kafesin olduğu yere altı adet beyaz cam tabela konulması karşılığında: on üç metelik. Kralın emriyle Canavarlar Günü, adı geçen senyörün simgelerini taşıyan, çepeçevre gül başlıklarla bezeli dört armanın imal ve teslimi karşılığında: altı <em>livre</em>. Kralın eski elbisesine takılan iki yeni kol için: yirmi metelik. Kralın çizmelerini yağlamak için bir kutu içyağı, on beş dinar. Kralın siyah domuzlarını barındırmak için yeniden yapılan bir ağıl: otuz Paris <em>livre</em>’si. Saint-Pol’deki aslanları kapamak için inşa edilen çeşitli ara bölme, pano ve kapaklar: yirmi iki <em>livre</em>.</p>
		</blockquote>
		<p>“Bayağı pahalıya patlayan hayvanlarmış,” dedi XI. Louis. “Ama ne önemi var? Krallık ihtişamının güzel bir tezahürü işte. Hele kızıl yeleli kocaman bir tanesi var ki, yaltaklanışları özellikle hoşuma gidiyor. Onu gördünüz mü Üstat Guillaume? Hükümdarların böyle harika hayvanları olması lazımdır. Biz kralların köpekleri aslan, kedileri kaplan olmalı. Büyüklük, taçlara yakışır. Jüpiter’in paganları zamanında, halk kiliselere yüz sığır ve yüz koyun adarken imparatorlar yüz aslan ve yüz kartal veriyorlarmış. Vahşice ama çok güzel bir âdet. Fransa krallarının tahtlarının etrafından öteden beri kükremeler eksik olmamıştır. Yine de hakkım teslim edilecektir ki, ben bu işe onlardan daha az para harcıyorum; aslan, ayı, fil ve leopar beslemek bakımından da daha insaflı davranıyorum. Devam, Üstat Olivier. Dostlarım Flamanlara bunları söylemek istemiştim sadece.”</p>
		<p>Guillaume Rym saygıyla yerlere dek eğilirken Coppenole asık suratıyla haşmetmeabın bahsettiği ayılardan biri gibi duruyordu. Kral buna dikkat etmedi. Dudaklarını kupanın kenarına değdirmiş, ağzına aldığı içeceği geri tükürürken söyleniyordu:</p>
		<p>“Pöh! Ne berbat bir şurup!”</p>
		<p>Listeyi okuyan kişi, işine devam etti:</p>
		<blockquote>
			<p>Ne yapılacağına karar verilinceye kadar, altı aydan beri salhanedeki hücrede kilit altında tutulan rezil bir piyadenin iaşesi için: altı <em>livre</em> dört metelik.</p>
		</blockquote>
		<p>“Bu da ne?” diye kesti Kral. “Asılacak olanı beslemek, öyle mi? Tanrı aşkına, bu iaşe için bir metelik bile vermem. Olivier, bu konuyu Mösyö d’Estouteville’le görüşün, bu akşamdan tezi yok herifin darağacıyla düğün hazırlığını yapın. Okumaya devam.”</p>
		<p>Olivier, “rezil piyade maddesi”ne başparmağıyla bir işaret koyarak sonraki maddeye geçti.</p>
		<blockquote>
			<p>Paris Adliyesi’nin başcelladı Henriet Cousin’e, Monsenyör Paris valisinin emirleriyle, cürüm teşkil eden fiillerine binaen adalet tarafından mahkûm edilmiş suçluların idamında ve başlarının vurulmasında kullanılacak büyük ve enli bir kılıç satın aldığı; bunu kınıyla ve bütün diğer aksamıyla teçhiz ettiği ve aynı şekilde Mösyö Louis de Luxembourg infaz edilirken kırılmış ve kertilmiş olan eski kılıcı da tamir ettirip yeniden kaplattığı için, sözü geçen sayın vali tarafından tarh ve tahakkuk ettirilmiş altmış Paris meteliği tutarındaki meblağ; daha iyi anlaşılacağı gibi...</p>
		</blockquote>
		<p>Kral okumayı durdurdu:</p>
		<p>“Yeter. Bu meblağın ödenmesini, canı gönülden tasdik ediyorum. Bunlar benim azına çoğuna bakmadığım masraflardandır. Böyle işlere harcanan paradan hiçbir zaman pişman olmamışımdır. Devam edin.”</p>
		<blockquote>
			<p>Yeni ve büyük bir kafes yaptırdığı...</p>
		</blockquote>
		<p>“Hahh!” dedi Kral iki eliyle sandalyesinin kolçaklarını kavrayarak, “Bu Bastille’e önemli bir şey için geldiğimi biliyordum zaten. Biraz bekleyin Üstat Olivier, kafesi kendim görmek istiyorum. Ben onu incelerken siz de maliyetini okursunuz. Sayın Flaman efendiler, gelin bunu siz de görün. İlginç bulacaksınız.”</p>
		<p>Sandalyesinden kalkarak muhatabının koluna yaslandı, kapının önünde duran dilsiz görünümlü uşağa önü sıra gitmesini, iki Flaman’a da ardından gelmelerini işaret etti ve odadan çıktı.</p>
		<p>Kralın kafilesine, hücrenin kapısında ağır zırhlar içindeki askerler ve meşale taşıyan incecik iç oğlanları da katıldı. Kafile bir süre, duvarlarının içine bile koridor ve merdivenler oyulmuş karanlık kulenin derinliklerinde yol aldı. Bastille kumandanı önden giderek öksüre öksüre yürüyen, hasta ve beli bükük yaşlı kralın önünde kapıları açtırıyordu.</p>
		<p>Her kapıda, zaten iki büklüm olan ihtiyarınki hariç bütün başlar mecburen eğiliyordu.</p>
		<p>“Hımm,” diyordu Kral dişetlerinin arasından –zira ağzında diş kalmamıştı– “kabir kapısına artık iyice yaklaştık. Basık kapı, beli bükülmüşler içindir.”</p>
		<p>Nihayet, üstündeki kilit bolluğundan ötürü açılması çeyrek saat süren son basık kapıyı da geçince, ortasında meşalelerin ışığında küp biçiminde, taş, demir ve ahşap karışımı büyük ve hantal bir yapının seçildiği, sivri kubbeli geniş bir salona girdiler. İçi oyuk olan bu yapı <em>kralın kızcağızları</em><a class="si-noteref epub-type_noteref" href="#f222" id="ref_f222">222</a> adı verilen ünlü mahkûm kafeslerinden biriydi. Yan yüzeylerinde iki-üç küçük pencere vardı; bu pencerelere kalın demir çubuklarla öyle sık bir kafes örülmüştü ki camları görünmüyordu. Kapısı, tıpkı mezarlardaki gibi, büyük ve yassı bir taş levhadan ibaretti, yani yalnızca girmek için kullanılan kapılardan biri. Ancak bu mezardaki ölü, bir canlıydı.</p>
		<p>Kral, dikkatle inceleyerek, küçük yapının etrafını ağır ağır dolaşmaya başladı; bu sırada onu izleyen Üstat Olivier de yüksek sesle listeyi okumayı sürdürüyordu:</p>
		<blockquote>
			<p>Boyu dokuz, eni sekiz kadem, tabanıyla tavanı arası yedi kadem, ahşap köşebentler ve iri demir çubuklarla takviye edilmiş kalın kalas, mertek ve kirişlerden yeni büyük bir ahşap kafes yaptırdığı için... Söz konusu kafes, Saint-Antoine Hisarı’nın kulelerinden birine yerleştirilmiş olup içinde, efendimiz kralın buyruklarıyla, daha önce yıkık dökük eski bir kafeste ikâmet etmekte olan bir mahkûm, mahpus tutulmaktadır. Adı geçen bu yeni kafes için doksan altı yatık ve elli iki dikme kalas, dokuzar kadem boyunda on kiriş kullanılmış olup bütün bu kerestenin Bastille avlusunda yontulması ve kesilip biçilmesi için yirmi gün boyunca on dokuz dülger çalıştırılmıştır...</p>
		</blockquote>
		<p>“Oldukça güzel meşe özü kereste,” dedi Kral yumruğuyla kalaslara vurarak.</p>
		<p class="margin-top">Sözüne devam etti beriki:</p>
		<blockquote>
			<p>Bu kafesin inşası için iki yüz yirmisi dokuz ve sekiz kademlik, kalanı orta boy kalın demir çubuklar ile bunlar için gerekli diğer demir malzeme kullanılmış olup bütün bu demir aksam, üç bin yedi yüz otuz beş libre ağırlığındadır; bundan başka adı geçen kafesin parçalarını bitiştirmeye yarayan sekiz kalın demir köşebent ile kenet ve çiviler de hep birlikte iki yüz on sekiz libre demir etmektedir ki, kafesin yerleştirildiği odanın pencerelerindeki demir tel kafes, odanın kapısındaki demir çubuklar ve diğer bazı şeyler bunun dışındadır...</p>
		</blockquote>
		<p>“Bir ruhun hafifliğini dizginlemek için amma da çok demir!” dedi Kral.</p>
		<blockquote>
			<p>Hepsi üç yüz on yedi <em>livre</em>, beş metelik, yedi dinar tutmaktadır.</p>
		</blockquote>
		<p>“Canına yandığım!” diye haykırdı Kral.</p>
		<p>XI. Louis’nin en sevdiği küfür olan bu söz üzerine, kafesin içinde birinin uyandığını gösteren bir hareketlenme oldu, yerde sürüklenen zincirlerin şangırtısı duyuldu ve mezardan geldiği zannedilecek kadar zayıf bir ses yükseldi: “Haşmetmeap! Efendimiz! Bağışlayın!”</p>
		<p>“Üç yüz on yedi <em>livre</em> beş metelik yedi dinar ha!” diye tekrarladı XI. Louis.</p>
		<p>Kafesten çıkan içler acısı ses, Üstat Olivier dahil bütün oradakilerin kanını dondurmuştu. Yalnız Kral işitmemiş gibi görünüyordu. Emri üzerine Üstat Olivier tekrar okumaya başladı, Haşmetmeap da tüm soğukluğuyla kafesi incelemeye devam etti.</p>
		<blockquote>
			<p>Bundan başka, pencerelere takılacak demir çubukların deliklerini açan ve kafesin ağırlığını taşıyabilmesi için yerleştirildiği odanın zeminini takviye eden bir duvarcıya da Paris akçesiyle yirmi yedi <em>livre</em> on dört metelik ödenmiştir...</p>
		</blockquote>
		<p>Ses tekrar inlemeye başladı:</p>
		<p>“Lütfen, Haşmetmeap! Yemin ederim ki ihaneti yapan sayın Angers Kardinali’dir, ben değil...”</p>
		<p>“Duvarcı insafsızmış!” dedi Kral. “Devam et Olivier.”</p>
		<p>Olivier devam etti:</p>
		<blockquote>
			<p>Pencereler, kerevetler, delikli oturak ve diğer teferruat için bir marangoza, Paris akçesiyle yirmi <em>livre</em> iki metelik...</p>
		</blockquote>
		<p>Ses de devam ediyordu:</p>
		<p>“Heyhat! Haşmetmeap! Beni dinlemeyecek misiniz? Sizi temin ederim ki o mektubu Monsenyör de Guyenne’e ben yazmadım, Mösyö Kardinal La Balue yazdı!”</p>
		<p>“Marangoz pahalıya gelmiş,” dedi Kral. “Hepsi bu mu?”</p>
		<p>“Hayır Haşmetmeap. Adı geçen odanın camları için bir camcıya Paris akçesiyle kırk altı metelik sekiz dinar.”</p>
		<p>“Bağışlayın Haşmetmeap! Bütün mülkümü yargıçlarıma, kap kacağımı Mösyö de Torcy’ye, kütüphanemi Üstat Pierre Doriolle’a, halılarımı Roussillon valisine vermek kâfi değil mi? Ben masumum. On dört senedir bu demir kafeste soğuktan titriyorum. Lütufkârlık gösterin Haşmetmeap! Karşılığını yukarıda görürsünüz.”</p>
		<p>“Üstat Olivier,” dedi Kral. “Toplam nedir?”</p>
		<p>“Paris akçesiyle üç yüz altmış yedi <em>livre</em> sekiz metelik üç dinar<em>.</em>”</p>
		<p>“Aman Tanrım!” diye haykırdı Kral. “İşte haddini aşmış bir kafes!”</p>
		<p>Defteri, Olivier’nin elinden çekip aldı ve bir kâğıdı bir kafesi inceleyerek parmaklarıyla hesap yapmaya koyuldu. Bu esnada mahpusun hıçkırıkları duyuluyordu. Karanlıkta bu inlemeler yürekleri dağlıyordu, hepsinde bet beniz atmış, bakışıp duruyorlardı.</p>
		<p>“On dört yıl, Haşmetmeap! On dört yıldır buradayım, 1469 Nisanı’ndan beri... Tanrı’nın kutlu anası adına, Haşmetmeap, beni dinleyin! Bütün bu süre içinde siz sıcacık güneşin tadını çıkardınız. Zavallı ben ise hiç gün görmeyecek miyim acaba? Lütfedin Haşmetmeap, bağışlayın. Bağışlayıcılık, öfkenin hamlelerini engelleyen güzel bir krallık erdemidir. Majesteleriniz acaba, ölüm ânında bir kral için hiçbir suçu cezasız bırakmamış olmanın büyük bir memnuniyet sebebi olduğuna mı inanıyor? Kaldı ki, Haşmetmeap, ben zatıâlilerinize asla ihanet etmedim, bunu yapan Mösyö d’Angers’dir. Ayağımda pek ağır bir zincir, ucunda da makulün çok ötesinde ağır bir demir gülle var. Eyy, Haşmetmeap, acıyın bana!”</p>
		<p>“Olivier,” dedi Kral, başını sallayarak, “görüyorum ki alçının çuvalını bana yirmi metelikten hesaplamışlar, oysa piyasa fiyatı ancak on iki metelik. Bu hesap cetvelini yeniden yapacaksınız.”</p>
		<p>Kafese sırtını döndü ve odanın kapısına yöneldi. Zavallı sefil mahpus, meşale ve gürültülerin uzaklaşmasından Kral’ın gitmekte olduğuna hükmetti.</p>
		<p>Umutsuzca peşlerinden, “Haşmetmeap! Efendimiz!” diye haykırdı.</p>
		<p>Kapı kapandı. Artık hiçbir şey göremez oldu; ancak kulaklarının dibinde şarkısını söyleyen kapıcının boğuk sesini işitti:</p>
		<div class="poem html5_section">
			<span>Üstat Jean Balue</span>
			<span>Göremez oldu</span>
			<span>Piskoposluğunu;</span>
			<span>Mösyö de Verdun’e de</span>
			<span>Kalmadı bir tane,</span>
			<span>Dağıtıldı hepsi de.</span>
		</div>
		<p>Kral sessizce inzivahanesine çıkıyor, maiyeti de mahkûmun son iniltilerinden dehşete düşmüş durumda, arkasından geliyordu. Majesteleri birdenbire Bastille kumandanına döndü:</p>
		<p>“Sahi,” dedi, “o kafeste biri yok muydu?”</p>
		<p>“Aman efendim, olmaz olur mu!” dedi soru karşısında afallayan kumandan.</p>
		<p>“Peki kimdi o?”</p>
		<p>“Sayın Verdun piskoposu.”</p>
		<p>Kral bunu herkesten iyi biliyordu. Ama bu, hastalıklı bir alışkanlık haline gelmişti.</p>
		<p>“Ha!” dedi ilk kez aklına gelmiş gibi saf bir edayla, “Guillaume de Harancourt, Sayın Kardinal La Balue’nün dostu. Fena kardinal değildir aslında!”</p>
		<p>Birkaç dakika sonra inzivahanenin kapısı tekrar açılmış, okurun bu bölüm başında görmüş olduğu beş kişinin üzerine tekrar kapanmış, adamlar eski yer ve konumlarını tekrar alarak fısıltılı sohbetlerine tekrar koyulmuşlardı.</p>
		<p>Kral’ın yokluğu esnasında masasının üzerine birkaç resmî evrak konmuştu; Kral, bunların mühürlerini bizzat kırdı ve hızla art arda okumaya başladı; yanında kâtiplik görevi de yapıyor görünen <em>Üstat Olivier</em>’ye bir kalem almasını işaret etti ve mektupların içeriği hakkında bilgi vermeksizin alçak sesle yanıtları dikte etmeye başladı. Olivier oldukça rahatsız bir durumda, masanın önüne diz çökmüş, söylenenleri yazıyordu.</p>
		<p>Guillaume Rym sahneyi dikkatle seyrediyordu.</p>
		<p>Kral o denli alçak sesle konuşuyordu ki, Flamanlar ara sıra kulaklarına gelen, “Verimli araziyi ticaretle, çorak yerleri imalathanelerle değerlendirmek...”, “İngiliz senyörlere dört büyük topumuz Londra, Brabant, Bourgen-Bresse ve Saint-Omer’i göstermek...”, “Savaş artık daha akıllıca yapılıyorsa nedeni topçuluktur...”, “Dostumuz A.M. Bressuire’e...”, “Ordular vergisiz ayakta tutulamaz...” gibi münferit ve güç anlaşılır cümle kırıntılarından başka bir şey duyamıyorlardı.</p>
		<p>Bir keresinde sesini yükseltti:</p>
		<p>“Canına yandığım! Sayın Sicilya kralı, bir Fransa kralı gibi mektuplarını sarı balmumuyla mühürlüyormuş. Belki de buna izin vermekle hata ediyoruz. Sevgili kuzenim Burgogne dükü kırmızı armalara izin vermiyordu. Hanedanların yüceliği, hak yetkilerinin tam kullanımıyla güvenceye alınır. Bunu kaydet, dostum Olivier.”</p>
		<p>Bir başka defa şöyle dedi:</p>
		<p>“Oh, ohh! İşte asıl büyük mesaj! Ne istiyormuş bakalım biraderimiz imparator?..” Mektuba göz gezdirirken okumasını ünlemlerle kesiyordu: “Doğrudur! Alman ülkeleri o kadar büyük ve güçlüdür ki, insanın inanası gelmez. Ama eski atasözünü de unutmayalım: ‘En güzel kontluk Flandre, en güzel dükalık Milano, en güzel krallık Fransa’dır.’ Değil mi, Flaman efendiler?”</p>
		<p>Bu kez Guillaume Rym’le birlikte Coppenole de eğildi. Çorapçının milliyetçi gururu okşanmıştı.</p>
		<p>Son evrak XI. Louis’nin kaşlarını çatmasına sebep oldu.</p>
		<p>“Bu da ne?” diye haykırdı. Picardie’deki garnizonlarımızdan şikâyet ve talepler varmış. Olivier, Sayın Mareşal de Rouault’ya acil olarak yazın: Disiplinin gevşediğini. Kraliyet birlikleri, çağrılı asiller, başıbozuk okçular ve İsviçreli muhafızların ahaliye pek çok kötülükler ettiklerini; askerin, çiftçilerin evlerinde bulduğu erzakla yetinmeyip onları sopa veya kırbaç altında şehre şarap, balık, bakkaliye ve haddini aşan şeyler getirmeye zorladığını; Kral efendinin de bunu bildiğini; halkımızı böyle rahatsızlıklardan, hırsızlık ve yağmadan masun tutmaya kararlı olduğumuzu; Tanrı adına, irademizin böyle olduğunu; bundan başka, hiçbir çalgıcı, berber ya da savaşçı yamağının prensler gibi kadife, ipek çuha giyinip altın yüzükler takınmasının hoşumuza gitmediğini; bu gösteriş merakının Tanrı’ya karşı gelmek olduğunu; bizim bile, asilzade olmamıza rağmen, Paris arşını on altı metelik eden çuha elbiseyle yetindiğimizi; bu muhterem asker uşaklarının da pekâlâ bu kadar mütevazı davranabileceklerini... Bildirin ve emredin. Dostumuz Mösyö de Rouault’ya. Güzel.”</p>
		<p>Bu mektubu yüksek sesle, kararlı bir tavırla ve arada bir duraklayarak yazdırdı. Bitirdiği sırada kapı açılarak yeni bir şahsa yol verdi. Bu kişi telaş ve korku içinde, “Haşmetmeap! Haşmetmeap! Paris’te bir halk ayaklanması oluyor!” diye bağırarak odaya daldı.</p>
		<p>XI. Louis’nin ciddi suratı kasıldı; fakat pek az belli ettiği heyecanını bir şimşek hızıyla bastırdı. Kendini tuttu ve sakin bir ciddiyetle şöyle dedi:</p>
		<p>“Jacques Usta, ahbap, içeri pek paldır küldür girdiniz!”</p>
		<p>Jacques Usta soluk soluğa tekrarladı:</p>
		<p>“Ama Haşmetmeap, ayaklanma var!”</p>
		<p>Ayağa kalkmış olan Kral, kabaca adamın kolunu kavradı ve yalnızca onun işitebileceği bir sesle, bastırmaya çalıştığı bir öfkeyle ve yan gözle Flamanları işaret ederek, şöyle dedi:</p>
		<p>“Sus ya da yavaş konuş!”</p>
		<p>Yeni gelen anladı ve büyük bir ürküntü içinde ama alçak sesle olayı anlatmaya koyuldu; Kral sakin sakin dinliyor, bu esnada Guillaume Rym de Coppenole’ün dikkatini yeni gelenin kıyafetine çekiyordu: <em>caputia fourrata</em>, kürklü başlık; <em>epitogia curta</em>, cüppesindeki kısa şerit ve siyah kadife cüppesine bakılırsa Divanı Muhasebat’tan bir yönetici olmalıydı.</p>
		<p>Bu şahıs, Kral’a bazı açıklamalarda bulunur bulunmaz XI. Louis bir kahkaha atarak haykırdı:</p>
		<p>“Sahi mi? Yüksek sesle konuşsanıza ahbap Coictier! Böyle fısıldayacak ne var? Meryem Anamız da biliyor ki bizim iyi dostumuz Flamanlardan saklayacak hiçbir şeyimiz yoktur.”</p>
		<p>“İyi ama Haşmetmeap... ”</p>
		<p>“Yüksek sesle konuşun!”</p>
		<p>“Ahbap Coictier” şaşkınlıktan dilini yutmuştu.</p>
		<p>“Demek ki,” diye devam etti Kral, “–konuşsanıza beyefendi– sevgili Paris şehrimizde reaya arasında biraz hareketlenme var, öyle mi?”</p>
		<p>“Evet Haşmetmeap.”</p>
		<p>“Ve bu hareket, dediğinize göre, Adalet Sarayı’nın savcısını hedef alıyor, öyle mi?”</p>
		<p>Kralın düşüncesinde meydana gelen ani ve anlaşılmaz değişiklikten aklı tamamen karışmış olan <em>ahbap</em> kekeleyerek cevap verdi:</p>
		<p>“Öyle görünüyor efendim.”</p>
		<p>Kral devam etti:</p>
		<p>“Devriye, kalabalığa nerede rast geldi?”</p>
		<p>“Grande-Truanderie’den Change Köprüsü’ne doğru inerken. Ben de majestelerinin emrine itaat ederek buraya gelirken rastladım. İçlerinden bazılarının, “Kahrolsun Adalet Sarayı savcısı!” diye bağırdıklarını işittim.</p>
		<p>“Savcıyla ne alıp veremedikleri varmış?”</p>
		<p>“Ne olacak!” dedi ahbap Jacques, “Bunların senyörü o ya...”</p>
		<p>“Sahiden mi?”</p>
		<p>“Evet Haşmetmeap. Bunlar Miracles Sarayı’nın hırsız uğursuz takımı. Reayası oldukları savcıdan, öteden beri şikâyet ederler. Onu ne adliye ne de asayiş yetkilisi olarak tanımak istemiyorlar.”</p>
		<p>“Demek öyle!” dedi Kral, gizlemeye boşuna uğraştığı bir memnuniyet tebessümüyle.</p>
		<p>“Parlamento’ya verdikleri bütün dilekçelerde yalnız iki efendileri olduğunu iddia ederler; biri siz majesteleri, öbürü Tanrıları, ki sanırım Şeytan’dır.”</p>
		<p>“Kim bilir!” dedi Kral.</p>
		<p>Ellerini ovuşturuyor, yüzü aydınlatan o içsel gülüşüyle gülüyordu. Ara sıra kendine hâkim olmaya çalışsa da sevincini gizleyemiyordu. Üstat Olivier de dahil, kimse bir şey anlayamıyordu. Düşünceli ama memnun bir halde, bir süre sessiz kaldı. Sonra birden sordu:</p>
		<p>“Kalabalıklar mı?”</p>
		<p>“Evet, tabii, Haşmetmeap,” dedi ahbap Jacques.</p>
		<p>“Kaç kişiler?”</p>
		<p>“En az altı bin.”</p>
		<p>Kral, “İyi!” demekten kendini alamadı ve devam etti:</p>
		<p>“Silahları var mı?”</p>
		<p>“Orak ve tırpanlar, kargılar, çakaralmazlar ve kazmalar. Her türlü vurucu kırıcı silah.”</p>
		<p>Kral bu liste karşısında hiç endişelenmiş görünmedi. Ahbap Jacques, bir uyarı ilave etmeyi gerekli gördü:</p>
		<p>“Majesteleri, savcıya hemen yardım göndermezlerse işi bitiktir.</p>
		<p>“Göndereceğiz,” dedi Kral sahte bir ciddiyetle. “Pekâlâ. Elbette göndereceğiz. Sayın savcı, bizim dostumuzdur. Altı bin ha! Pek azimli zibidilermiş bunlar. Gözlerini iyice karartmışlar, biz de buna çok kızdık. Ama bu gece yanımızda yöremizde pek fazla adam yok. Yarın sabah uygundur.”</p>
		<p>Ahbap Jacques haykırdı:</p>
		<p>“Hemen, Haşmetmeap! O zamana kadar savcılık yirmi kez yakılıp yıkılmış, senyörlük ayaklar altına alınmış, savcı da asılmış olur. Tanrı aşkına, Haşmetmeap! Yarın sabahtan önce gönderin.”</p>
		<p>Kral, gözlerini adamın yüzüne dikti.</p>
		<p>“Size yarın sabah dedim.”</p>
		<p>Karşılık kabul etmeyen bakışlardan biriydi bu.</p>
		<p>Bir anlık sessizlikten sonra XI. Louis yeniden sesini yükseltti:</p>
		<p>“Dostum Jacques, siz bunu bilirsiniz herhalde? Savcının feodal yetki alanı neresiydi?.. –düzeltti– ...neresidir?”</p>
		<p>“Haşmetmeap, Adalet Sarayı savcısı, Calandre Sokağı’nın Otçular Sokağı’na kadar olan bölümü, Saint-Michel Meydanı ile Notre-Dame des Champs Kilisesi (Kral burada şapkasının kenarını kaldırdı) yakınlarında bulunan ve halk arasında Mureaux denen yerler ki buradaki konaklar on üç adettir, Miracles Sarayı, Banlieue denen hastane ve bu hastaneden başlayıp Saint-Jacques Kapısı’nda biten yolun tamamı üzerinde yetki sahibidir. Bütün bu yerlerin asayiş sorumlusu üst, orta ve alt yargı mercii ve tam yetkili senyörüdür.</p>
		<p>“Hımm, demek böyle,” dedi Kral, sağ eliyle sol kulağını kaşıyarak. “Benim şehrimin bayağı büyük bir parçasını kapmış desene! Ahh! Demek ki sayın savcı bütün buraların kralı idi!”</p>
		<p>Bu kez sözünde düzeltme yapmadı. Aklı başka yerde, kendi kendine konuşuyormuş gibi devam etti:</p>
		<p>“Hele dur bakalım Savcı Efendi! Parisimizden güzelce bir parça dişlemiştin ama...”</p>
		<p>Birdenbire patladı:</p>
		<p>“Canına yandığım! Bizim evimizde asayişçilik, adalet dağıtıcılığı, beylik ve efendilik taslayan, halkımızın arasında adım başı haraç toplama noktaları, her kavşakta mahkeme ve cellatları olan bütün bu insanlar da kim oluyor?.. Tıpkı Yunan’ın kaç çeşmesi varsa, Acem’in kaç yıldız görüyorsa o kadar tanrıları olduğuna inanmaları gibi, Fransız’ın da kaç darağacı görürse o kadar kral olması gerekiyor sanki!.. İşin doğrusu, bu durum kötüdür ve karmaşa, benim hoşuma gitmiyor. Paris’te kraldan başka asayiş yetkilisi, parlamentomuzdan başka adalet makamı ve bütün bu imparatorlukta bizden başka imparator bulunmasının Tanrı’nın bir lütfu olup olmadığını bilmek isterim! Şurası bir gerçek ki, Cennet’te tek bir Tanrı olduğu gibi Fransa’da da tek bir kral, tek bir senyör, tek bir yargıç, tek bir kelle kesici olacağı günün artık gelmesi gerekiyor!”</p>
		<p>Yine başlığını kaldırdı ve hâlâ hayal kuruyormuş gibi, köpeklerini sinirlendirip salıveren bir avcının tavır ve tonuyla devam etti:</p>
		<p>“Güzel! Aferin halkım! Kahramanlığını göster! Ez geç şu sahte efendileri! Görevini yap! Saldır üstlerine! Kır dök, yağmala, ipe çek onları! Ya, işte böyle senyör efendiler! Kral olmak istiyordunuz, değil mi? Alın bakalım. Yürü halkım, yürü!”</p>
		<p>Sözünün burasında aniden durdu, ağzından kısmen kaçırdığı düşüncesini geri çekmek ister gibi dudağını ısırdı, delici bakışını sırasıyla çevresindeki beş kişi üzerinde dolaştırdı ve birdenbire iki eliyle kavradığı şapkasına gözünü dikerek ona hitap etti:</p>
		<p>“Ahh şapkam ahh! Kafamdan neler geçtiğini bilseydin seni yakardım!”</p>
		<p>Sonra, sinsice inine çekilen bir tilkinin dikkatli ve tedirgin bakışını yine çevresinde dolaştırarak konuştu:</p>
		<p>“Neyse bunun önemi yok! Sayın savcının yardımına koşacağız koşmasına ama ne yazık ki şu sırada burada o kalabalığa karşılık pek az asker var. Yarına dek beklemek lazım. Yarın Cité’de düzeni tekrar sağlar, tuttuğumuzu hemen oracıkta asarız.”</p>
		<p>“Sırası gelmişken Haşmetmeap!” dedi ahbap Coictier, telaşla, “demin söylemeyi unuttum. Devriye, çetenin gerisinden gidenlerden iki kişiyi yakalamış. Majesteleriniz bu adamları görmek isterlerse şuradalar.”</p>
		<p>“Onları görmek istersem mi?” diye haykırdı Kral. “Ne demek istersem! Canına yandığım! Böyle bir şeyi unuttun ha! Sen, Olivier, koş git, getir şunları!”</p>
		<p>Üstat Olivier çıktı ve birkaç dakika sonra kraliyet okçuları eşliğinde iki mahpusla birlikte döndü. Birincisi alık alık bakan, sarhoş ve şaşkın, ablak suratlı biriydi. Üstünde giysi diye birtakım paçavralar vardı, dizini bükerek ve bir ayağını sürüyerek yürüyordu. İkincisi ise okurun önceden tanıdığı, soluk benizli, güler yüzlü bir tipti.</p>
		<p>Kral bir süre hiçbir şey söylemeden adamları inceledi, sonra aniden birinciye hitap etti:</p>
		<p>“Adın ne?”</p>
		<p>“Gieffroy Pincebourde.”</p>
		<p>“İşin?”</p>
		<p>“Dilencilik.”</p>
		<p>“Bu lanetli ayaklanmada ne işin vardı?”</p>
		<p>Dilenci sarsak sarsak kollarını sallayarak Kral’a baktı. İçinde zekânın ancak külahın altındaki mum alevi kadar rahat olduğu, doğru dürüst biçimlenmemiş kafalardandı.</p>
		<p>“Bilmem,” dedi. “Gidiyorlardı, ben de katıldım.”</p>
		<p>“Hiç utanmadan senyörünüz Adalet Sarayı savcısına saldırıp evini talan etmeye gitmiyor muydunuz?”</p>
		<p>“Birinin evinden bir şey almaya gidildiğini biliyorum. Hepsi bu.”</p>
		<p>Bir asker, dilencinin üstünden çıkan bir budama bıçağını Kral’a gösterdi.</p>
		<p>“Bu silahı tanıyor musun?” dedi Kral.</p>
		<p>“Evet, benim bağ bıçağım. Ben bağcıyım.”</p>
		<p>“Peki, şu adamın arkadaşın olduğunu kabul ediyor musun?” diye ekledi XI. Louis, öbür mahpusu göstererek.</p>
		<p>“Hayır, onu tanımıyorum.”</p>
		<p>“Yeter,” dedi Kral ve daha önce okura sözünü ettiğimiz, kapının yanında sessiz ve hareketsizce bekleyen şahsa parmağıyla bir işaret yaptı:</p>
		<p>“Dostum Tristan, işte sana bir adam.”</p>
		<p>Münzevi Tristan eğildi, iki okçuya alçak sesle bir emir verdi, askerler adamı alıp götürdüler.</p>
		<p>Bu sırada Kral boncuk boncuk terlemekte olan ikinci mahpusa yaklaşmıştı.</p>
		<p>“Senin adın?”</p>
		<p>“Pierre Gringoire, Haşmetmeap.”</p>
		<p>“İşin?”</p>
		<p>“Filozofluk, efendim.”</p>
		<p>“Kendinde bu hakkı nasıl görüyorsun da, maskara herif, dostumuz sayın Adalet Sarayı savcısının evini kuşatmaya kalkışıyorsun, üstelik halktaki bu hareketlenme hakkında diyeceğin nedir?”</p>
		<p>“Haşmetmeap, ben onlardan değildim.”</p>
		<p>“Hadi ordan serseri! O haydutlarla birlikteyken devriyeye yakalanmadın mı?”</p>
		<p>“Hayır Haşmetmeap, yanlışlık oldu. Kaderin cilvesi. Ben tragedyalar yazarım. Haşmetmeap, majestelerinize beni dinlemeniz için yalvarıyorum. Ben şairim. Geceleri sokaklarda dolaşmak benim mesleğimdekilerin melankolik davranışlarındandır. Bu akşam da oradan geçiyordum. Az görülür bir rastlantı. Beni haksız yere tutukladılar. Başıbozukların çıkardığı bu kargaşada benim hiçbir suçum yok. Majesteleriniz de zaten dilencinin beni tanımadığını görüyorlar. Majestelerine yalvarıyorum...”</p>
		<p>“Kes sesini!” dedi Kral iki yudum şurup arasında. “Kafamızı şişiriyorsun.”</p>
		<p>Münzevi Tristan öne çıktı ve Gringoire’ı parmağıyla işaret etti:</p>
		<p>“Haşmetmeap, bunu da asabilir miyiz?”</p>
		<p>Bu, ağzından çıkan ilk sözdü.</p>
		<p>“Pöhh!” dedi Kral, önemsemiyormuş gibi bir tavırla. “Ben bir sakınca görmüyorum.”</p>
		<p>“Bense pek çok sakınca görüyorum,” dedi Gringoire.</p>
		<p>Filozofumuz o anda zeytinden daha yeşildi. Kralın soğuk ve kayıtsız yüz ifadesini görünce çok acındırıcı görünmekten başka çare olmadığını anladı ve umutsuz el kol hareketleriyle haykırarak XI. Louis’nin ayaklarına kapandı:</p>
		<p>“Haşmetmeap! Majesteleriniz mutlaka beni dinlemeye tenezzül etmeli. Efendimiz! Benim gibi önemsiz birine esip gürlemeyin! Tanrı’nın yıldırımı, bir marul parçasını çarpmaz. Haşmetmeap! Siz pek güçlü ve ulu bir hükümdarsınız, isyan çıkarması bir buz parçasının kıvılcım çıkarmasından daha imkânsız olan dürüst bir adama acıyın! Pek lütufkâr Haşmetmeap, iyi kalplilik kralların ve aslanların erdemidir. Heyhat! Sertlik ruhları ürkütmekten başka işe yaramaz; kamçı gibi döven soğuk rüzgâr, yolda yürüyen adama paltosunu çıkarttıramaz, ama ışınlarını azar azar gönderen güneş onu öyle ısıtır ki, adam çok geçmeden don gömlek kalır. Haşmetmeap, siz güneşsiniz. Sizi yeminle temin ederim, hükümdarım, beyim ve efendim, ben yoldan çıkmış hırsız uğursuz takımından biri değilim. İsyan ve haydutluk Apollon’un icraatına dahil değildir. Nifak ve yıkıcılık naraları atan o kalabalıklara dalacak biri varsa o ben değilim. Ben majestelerinin sadık bir bendesiyim. Kocanın karısının şerefi için duyduğu kıskançlığı, oğulun baba sevgisi gereği duyduğu derin bağlılığı, bir vasalın şan ve şöhreti için duymalı, onun hanedanı uğruna, ona daha çok hizmet etmek için kendini feda etmelidir. Onu etkisine alacak bütün diğer tutkular deliliktir. İşte, Haşmetmeap, benim devlet şiarlarım bunlardır. Dolayısıyla, dirsekleri aşınmış giysime bakıp da beni isyancı ve yağmacı olarak görmeyin. Beni bağışlarsanız Haşmetmeap, sabah akşam sizin için Tanrı’ya dua ederek giysimin dizlerini de aşındıracağım! Heyhat! Pek öyle zengin biri değilim, bu doğru. Hatta biraz yoksulum da diyebilirim. Ama bundan ötürü kötü de değilim. Bu benim suçum değil. Herkes bilir ki zenginlikler, edebiyat metinlerinden elde edilmiyor ve en iyi kitapları yazmış olanlar bile kışın ocaklarında harlı ateş göremiyor. Avukatlık tek başına bütün hasadı götürüyor, diğer bilimsel mesleklere sadece samanını bırakıyor. Filozofların delik mantolarına dair kırk atasözü biliyorum. Ohh! Haşmetmeap! Bağışlayıcılık büyük bir ruhun içini aydınlatan biricik ışıktır. Bağışlayıcılık bütün diğer erdemlerin önünde meşaleyi taşır. O olmadı mı, insanlar el yordamıyla Tanrı’yı arayan körlere döner. Esirgeyicilik, ki bağışlayıcılıkla aynı şeydir, tebaanın sevgisini sağlar ki bu, hükümdarın çevresindeki en güçlü muhafız alayıdır. Yüzü ışıltılı siz majestemiz için dünyada fazladan bir zavallı insanın bulunması ne fark eder? Aç karnına çarptıkça tın tın öten boş kesesiyle felaketin karanlıkları içinde debelenen zavallı masum bir filozofun?.. Kaldı ki, Haşmetmeap, ben bir aydınım. Büyük krallar, aydınları korumakla taçlarına bir inci takmış olur. Herkül bile Musagetes unvanını hor görmezdi. Mathias Corvin matematiğin övünç kaynağı Jean de Monroyal’i el üstünde tutuyordu. Demek ki, aydınları asmak edebiyat kültürünü korumak için kötü bir tarzdır. İskender, Aristoteles’i asmış olsaydı, şanına ne büyük bir leke sürmüş olurdu! Bu olay, ününün çehresinde onu güzelleştiren küçük bir ben değil, çirkinleştiren habis bir ülser olurdu. Haşmetmeap! Saygıdeğer Flandre’lı prenses ve Monsenyör, pek yüce veliaht için gayet münasip bir düğün destanı yazdım. Bu, bir isyan kışkırtıcısının yapacağı iş değildir. Majesteleriniz görüyorlar ki ben cahil bir yazar bozuntusu değilim, mükemmel bir öğrenim gördüm ve doğal bir hitabet yeteneğim var. Beni bağışlayın Haşmetmeap. Bunu yapmakla Meryem Anamıza da kibarlık göstermiş olacaksınız, ayrıca yemin ederim ki asılmak fikrinden ödüm kopuyor!”</p>
		<p>Zavallı Gringoire böyle konuşurken Kral’ın terliklerini öpüyor, Guillaume Rym de alçak sesle Coppenole’e şöyle diyordu: “Yerde sürünmekle iyi ediyor. Krallar, Giritli Jüpiter’e benzer; kulakları, ayaklarındadır. Çorapçı ise Giritli Jüpiter’e kulak asmadan, gözleri Gringoire’a dikili, anlamlı bir tebessümle cevap veriyordu: “Ohh! Ne güzel manzara! Şansölye Hugonet’nin benden af dilediğini işitir gibi oluyorum.”</p>
		<p>Gringoire nihayet soluk soluğa durunca çakşırının dizindeki bir lekeyi tırnağıyla kazımakta olan Kral’a doğru titreyerek başını kaldırdı. Majeste Kral, şurup kupasını alıp içmeye koyuldu. Tek söz söylemiyor, bu sessizlik Gringoire’a işkence oluyordu. Nihayet Kral ona baktı. “Vay be! Ne çene varmış adamda!” dedi. Sonra Münzevi Tristan‘a döndü: “Boş ver! Bırak gitsin!”</p>
		<p>Gringoire sevinçten şaşkına dönmüş halde kıçının üstüne düştü.</p>
		<p>“Serbest ha!” diye homurdandı Tristan. “Majesteleri, biraz kafeste tutulmasını istemezler mi acaba?”</p>
		<p>“Ahbap,” dedi XI. Louis, “üç yüz altmış yedi <em>livre</em>, sekiz metelik, üç dinarlık kafesleri böyle kuşlar için yaptırdığımızı mı sanıyorsun? Bu serseriyi (XI. Louis bu sözcüğü seviyordu; <em>canına yandığım</em> lafı ve bu sözcük onu neşelendiriyordu) derhal salıverin, tekmeyi basıp dışarı atın!”</p>
		<p>“Uf!” diye haykırdı Gringoire, “İşte büyük bir Kral!”</p>
		<p>Ve emrin geri alınması korkusuyla kapıya koştu; Tristan oldukça isteksizce kapıyı açtı. Askerler de sırtını yumruklayarak onunla birlikte çıktılar. Gringoire, gerçek bir Stoacı filozof olarak buna katlandı.</p>
		<p>Savcıya karşı ayaklanma haber verildiğinden beri Kral’ın keyifli olduğu her halinden anlaşılıyordu. Bu alışılmamış bağışlayıcılık örneği, bunun bayağı önemli bir işaretiydi. Münzevi Tristan, köşesinde, görmüş ama kapıp alamamış bir köpeğin asık suratıyla duruyordu.</p>
		<p>Bu sırada Kral, neşeli neşeli sandalyesinin kolçağında parmaklarıyla Pont-Audemer Marşı’nın ritmini tutuyordu. İçini kolay dışa vurmayan bir hükümdardı; ama üzüntülerini sevinçlerinden çok daha iyi saklamayı bilirdi. Her iyi haberin ardından gelen bu sevinç tezahürleri bazen çok ileri gidebilirdi. Örneğin, Atak Charles’ın ölümünde, Tours’daki Saint-Martin Manastırı’na gümüş merdiven parmaklığı adamaya, tahta çıkışında babasının cenaze törenini yaptırtmayı unutmaya kadar varmıştı.</p>
		<p>“Hey, Haşmetmeap!” diye bağırdı birden Jacques Coictier, “Majestelerinin beni çağırtma nedeni olan, iyice şiddetlenmiş hastalığınız ne durumda?”</p>
		<p>“Ohh!” dedi Kral, “Gerçekten çok ıstırap çekiyorum dostum. Kulağım uğulduyor, ateşten pençeler göğsümü yırtıyor.”</p>
		<p>Coictier, Kral’ın elini tuttu ve işini bilen bir tavırla nabzını yoklamaya başladı.</p>
		<p>“Bakın Coppenole,” diyordu Rym alçak sesle. “İşte yine Coictier ile Tristan’ın arasında. Bütün saray halkı bunlar. Kendisi için bir hekim, ötekiler için bir cellat.”</p>
		<p>Coictier, Kral’ın nabzını sayarken gittikçe endişelenir görünüyor, XI. Louis de tedirgince onu seyrediyordu. Coictier’nin çehresi gözle görünür biçimde kararıyordu. Adamcağızın Kral’ın bozuk sağlığından başka geçim kaynağı yoktu; bunu elinden geldiği kadar sömürüyordu.</p>
		<p>“Ahh! Ahh!” diye mırıldandı nihayet, “Durum gerçekten ciddi bu kez.”</p>
		<p>“Ciddi, değil mi?” dedi Kral endişeyle.</p>
		<p>“<em>Pulsus creber, anhelans, crepitans, irregularis,</em>”<a class="si-noteref epub-type_noteref" href="#f223" id="ref_f223">223</a> diye devam etti hekim.</p>
		<p>“Canına yandığım!”</p>
		<p>“Üç güne kalmaz hastayı götürebilir bu.”</p>
		<p>“Aman Tanrım!” diye haykırdı Kral. “Peki, ilacı ne dostum?”</p>
		<p>“Düşünüyorum Haşmetmeap.”</p>
		<p>Krala dilini çıkarttırıp baktı, başını salladı, yüzünü buruşturdu ve yaptığı bu numaraların ortasında birdenbire şöyle dedi:</p>
		<p>“Ha sahi, Haşmetmeap, size söylemem lazım, kralın yetkisinde bulunan bir piskoposluk geliri tahsilat işi mevcut, benim de bir yeğenim var.”</p>
		<p>“O tahsilat yetkimi yeğenine verdim gitti, dostum Jacques; ama sen hele göğsümden şu ateşi çıkar da...”</p>
		<p>“Mademki majesteleri bu kadar cömert,” dedi hekim, “Saint-André-des-Arcs Sokağı’ndaki evimin inşaatı için de biraz yardımı esirgemeyecektir herhalde.”</p>
		<p>“Hıı?” dedi Kral.</p>
		<p>“Param hemen hemen suyunu çekti,” diye devam etti hekim, “evin çatısı eksik kalırsa gerçekten çok yazık olacak. Evin kendisi için değil, zaten basit, tamamen burjuva tarzı bir ev; lambrili duvarlarını süsleyen Jehan Fourbault resimleri için. Örneğin, <em>Havada Uçan Bir Diana</em> var; ama o kadar kusursuz, müşfik ve narin, hareketleri o kadar saf, başı o kadar güzel bir hilalle taçlanmış ve teni o kadar beyaz ki, fazla merakla bakanları baştan çıkarabilir. Bir de Ceres var. O da çok güzel bir tanrıça. Buğday demetlerinin üzerine oturmuş, başında tekesakalı ve başka çiçeklerle iç içe geçen başaklardan örülmüş zarif bir çelenk var. Gözlerinden daha aşk dolu, bacaklarından daha biçimli, edasından daha asil ve eteğinden daha güzel kıvrımlı bir şey olamaz. Fırçanın yarattığı en masum ve en kusursuz güzelliklerden biri...”</p>
		<p>“Cellat!” diye homurdandı XI. Louis, “Lafı nereye getirmek istiyorsun?”</p>
		<p>“Bu resimlerin üstüne bir dam lazım bana, Haşmetmeap; gerçi pek fazla bir şey tutmaz ama artık hiç param kalmadı.”</p>
		<p>“Kaça patlar damın?”</p>
		<p>“Şey... İşlemeli ve yaldızlı bakır kaplama bir dam, en fazla iki bin <em>livre</em>’ye.”</p>
		<p>“Ahh! Katil!” diye haykırdı Kral. “Elmasa dönüşmeyecekse bir dişimi bile çekmez!”</p>
		<p>“Damım tamam mı?” dedi Coictier.</p>
		<p>“Evet! Cehenneme kadar yolun var ama önce beni iyileştir.”</p>
		<p>Jacques Coictier yerlere kadar eğilerek konuştu:</p>
		<p>“Haşmetmeap, sizi kurtaracak olan, iltihap söktürücü bir ilaçtır. Böbreklerinizin üstüne balmumu, kilermeni, yumurta akı, zeytinyağı ve sirkeden oluşan koruyucu yakı vuracağız. Şurubunuza da devam edeceksiniz. Bu takdirde majestelerinin sağlığını garanti ediyoruz.”</p>
		<p>Yanan kandil, yalnızca bir sineği çekmez. Üstat Olivier de, Kral’ın cömertlik gününde olduğunu görüp uygun zamanın geldiğini düşünerek yaklaştı:</p>
		<p>“Haşmetmeap...”</p>
		<p>“Yine ne var?”</p>
		<p>“Haşmetmeap, majesteleri Üstat Simon Radin’in öldüğünü biliyorlar herhalde.”</p>
		<p>“Ee, ne olmuş?”</p>
		<p>“Kendisi, hazineyle ilgili adli işlerde Kral’ın danışmanı idi.”</p>
		<p>“Ee, ne olmuş?”</p>
		<p>“Haşmetmeap, makamı artık boştur.”</p>
		<p>Böyle konuşurken Üstat Olivier’nin kibirli çehresindeki küstahça ifade yerini yaltakçı ifadeye bırakmıştı. Saray dalkavuğunda olabilecek tek değişiklik budur. Kral, adamın gözlerinin içine baktı ve sert bir tonda, “Anlıyorum,” dedi.</p>
		<p>Sonra devam etti:</p>
		<p>“Üstat Olivier, Mareşal de Boucicaut şöyle diyordu: ‘Bağış kraldan, balık denizden gelir.’ Görüyorum ki siz de Mösyö de Boucicaut’nun fikrindesiniz. Şimdi diyeceklerimi iyi dinleyin. Çok şükür hafızamız yerindedir. 68 senesinde sizi oda hizmetçimiz; 69’da Tours akçesiyle yüz <em>livre</em> maaşla (siz Paris akçesi istiyordunuz) Saint-Cloud Köprüsü köşkünün muhafızı yaptık. 73 Kasımı’nda, Gergeole’a verilen resmî mektupla sizi şövalye yardımcısı Gilbert Acle’ın yerine Vincenne Ormanı kapıcılığına, 75’te Jacques Le Maire’in yerine Rouvray-lez-Saint-Cloud Ormanı koruculuğuna tayin ettik; 78’de çift kurdele üstüne yeşil mumla mühürlü özel kraliyet emirnamesiyle, Saint-Germain mektebi yanındaki esnaf meydanı üzerinden, kendiniz ve refikanız için Paris akçesiyle on <em>livre</em>’lik bir rant bağladık; 79’da sizi, şu zavallı Jehan Daiz’in yerine, Senart Ormanı korucusu yaptık; sonra Loches Şatosu kumandanı, sonra Saint-Quentin valisi, sonra Meulan Köprüsü kumandanı ve siz bundan dolayı kendinize ‘kont’ dedirttiniz. Bayram günü tıraş yapan her berberin ödediği beş metelik cezanın üçü size gidiyor, biz artığınızı topluyoruz. Suratınıza fazla benzeyen adınız <em>Le Mauvais</em>’yi<a class="si-noteref epub-type_noteref" href="#f224" id="ref_f224">224</a> değiştirmenize izin verdik. 74’te, asilzadelerimizi küstürmek pahasına, rengârenk armalar takınma hakkı bağışladık ki, bunun sayesinde göğsünüz tavuskuşunun kuyruğunu andırıyor. Canına yandığım! Siz sarhoş olmayasınız? Balık avı yeterince bereketli ve mucizevi geçmedi mi? Fazladan bir somonun kayığınızı alabora etmesinden korkmuyor musunuz? Kibir sizi mahvedecek ahbap. Yıkım ve utanç her zaman kibiri adım adım izler. Bunu düşünün ve susun.”</p>
		<p>Sertlikle söylenen bu sözler, Üstat Olivier’nin dargın yüz ifadesini yeniden küstahlığa çevirdi. Neredeyse duyulacak kadar yüksek sesle mırıldandı:</p>
		<p>“Peki, peki, anladık. Kral bugün sahiden hasta, her şeyi hekime veriyor.”</p>
		<p>XI. Louis bu terbiyesizliğe kızmak şöyle dursun, hayli yumuşak bir tonda devam etti:</p>
		<p>“Sahi, unutuyordum, bir de sizi Gand’a, Madam Marie’ye elçim olarak göndermiştim.” Sonra Flamanlara döndü: “Evet beyler, bu adam bir ara elçi bile oldu.” Ardından yine Olivier’ye hitaben devam etti: “Hadi hadi dostum, küsüşmeyelim, biz eski dostlarız. Bakın vakit çok geç oldu. İşimiz bitti. Beni tıraş edin.”</p>
		<p>Okurlar kuşkusuz <em>Üstat Olivier</em>’de, büyük dram kurucu kaderin böyle sanatkârane bir şekilde XI. Louis’nin uzun ve kanlı komedisine karıştırdığı şu korkunç Figaro’yu görüp tanımak için buraya kadar beklememişlerdir. Bu garip şahsiyeti uzun uzadıya anlatmaya burada girişecek değiliz. Bu kral berberinin üç adı vardı. Sarayda nezaket icabı “Alageyik Olivier”, halk arasında “Şeytan Olivier” diye anılırdı. Gerçek adı ise “Kötü Olivier” idi.</p>
		<p>Kötü Olivier yerinden kımıldamadı; Kral’a surat asıyor, Jacques Coictier’ye ters ters bakıyordu. “Evet, evet! Hekim!” diyordu dişlerinin arasından.</p>
		<p>“Hekim ya!” dedi XI. Louis garip bir babacanlıkla, “Hekimin senden daha çok itibarı var. Mesele pek basit. O, bizi bütün vücudumuzla avucuna almış, oysa sen sadece çenemizden tutuyorsun. Hadi hadi zavallı berberciğim, gün gelir bu, telafi edilir. Bir eliyle sakalını kendisi tutmak âdetinde olan Kral Chilpéric gibi bir kral olsaydım ne diyecektin ve görevin ne olacaktı, bir düşünsene! Hadi bakalım dostum, görevini yap, beni tıraş et. Git, gerekli malzemeni getir.”</p>
		<p>Kralın şakalaşma yolunu seçmiş olduğunu ve onu kızdırmanın bile mümkün olmadığını gören Olivier, homurdanarak aldığı emri yerine getirmek üzere odadan çıktı.</p>
		<p>Kral kalkıp pencereye yaklaştı ve olağanüstü bir telaşla birden açtı:</p>
		<p>“Evet, evet!” diye haykırdı el çırparak. “Bakın, Cité’ nin üstünde, gökyüzünde bir kızıllık var. Yanan, savcıdır. Ancak o olabilir. Ah benim sevgili halkım! Demek nihayet bana yardım ediyorsun senyörlükleri devirmek için!..”</p>
		<p>Sonra Flamanlara döndü:</p>
		<p>“Beyler, gelip bunu görün. O kızıllık bir yangın değil mi?”</p>
		<p>İki Gand’lı yaklaştılar.</p>
		<p>“Büyük bir yangın,” dedi Guillaume Rym.</p>
		<p>“Ohh! Ohh!” diye ekledi birdenbire gözleri parlayan Coppenole, “Bu bana Hymbercourt senyörünün evinin yakılışını hatırlatıyor. Orada büyük bir ayaklanma olmalı.”</p>
		<p>“Öyle mi sanıyorsunuz Coppenole Usta?” XI. Louis’nin gözlerinden hemen hemen çorapçının gözlerindeki kadar sevinç okunuyordu.</p>
		<p>Buna direnmek zor olmayacak mı acaba?</p>
		<p>“Kutsal Haç adına, Haşmetmeap! Majesteleri orada epeyce askerini kırdıracaktır mutlaka...”</p>
		<p>“Haa! Ben mi! O zaman iş başka olur. Ben isteseydim...”</p>
		<p>Çorapçı cesaretle karşılık verdi:</p>
		<p>“Bu isyan benim tahmin ettiğim şeyse Haşmetmeap, ne kadar isterseniz isteyin, boştur.”</p>
		<p>“Dostum,” dedi XI. Louis, “kendi birliklerimden iki bölük ve birkaç uzun namlulu hafif topla böyle bir başıbozuk takımının kolayca hakkından gelinir.”</p>
		<p>Çorapçı, Guillaume Rym’in el ve göz işaretlerine rağmen, Kral’a kafa tutmaya kararlı görünüyordu.</p>
		<p>“Haşmetmeap, İsviçreliler de başıbozuk idi. Sayın Burgogne dükü büyük bir asilzadeydi ve bu haşeratı dikkate bile almıyordu. Grandson Muharebesi’nde, Haşmetmeap, şöyle bağırıyordu: ‘Topçular! Şu soysuzlara ateş açın!’ Ve Aziz Georges’un adına ant içiyordu. Ama ne oldu? Kanton başkanı Scharnachtal; elinde gürzü, arkasında bütün halkıyla yakışıklı dükün üstüne saldırınca manda derili köylü kitlesine toslayan parıltılı Burgogne ordusu, taş yemiş cam gibi tuzla buz oldu. Orada birçok şövalye, serseri takımı tarafından öldürüldü. Burgone’un en yüce senyörü Saygıdeğer Château-Guyon da büyük kır atıyla birlikte küçük bir bataklıkta ölü bulundu.”</p>
		<p>“Dostum,” dedi Kral, “siz, bir muharebeden bahsediyorsunuz. Buradaysa bir başkaldırı söz konusu. Kaşlarımı çatmayı uygun gördüğüm anda bunu bastırırım.”</p>
		<p>Çorapçı kayıtsızlıkla cevap verdi:</p>
		<p>“Olabilir, Haşmetmeap. Bu durumda halkın saati henüz gelmemiş demektir.”</p>
		<p>Guillaume Rym araya girmeyi gerekli gördü:</p>
		<p>“Coppenole Usta, güçlü bir kralla konuşuyorsunuz.”</p>
		<p>“Biliyorum,” dedi çorapçı ciddiyetle.</p>
		<p>“Bırakın söylesin, dostum Rym,” dedi Kral. “Dobra dobra konuşanı severim ben. Babam VII. Charles hakikatin hasta olduğunu söylerdi. Bense ölmüş olduğunu, hem de günah çıkaracak kimse bulamadığını düşünürdüm. Coppenole Usta, beni yanılgımdan döndürüyor.”</p>
		<p>Sonra samimi bir şekilde elini Coppenole’ün omzuna attı:</p>
		<p>“Evet, ne diyordunuz Jacques usta?”</p>
		<p>“Diyorum ki, Haşmetmeap, belki de haklısınız ve sizin burada halkın saati henüz gelmemiş olabilir.”</p>
		<p>XI. Louis, çorapçıya delici gözleriyle baktı.</p>
		<p>“Sizce bu saat ne zaman gelecek, Üstat?”</p>
		<p>“Çaldığını işiteceksiniz.”</p>
		<p>“Nereden, hangi duvar veya kule saatinden, söyler misiniz?”</p>
		<p>Coppenole sakin ve kaba saba tavrıyla Kral’ı pencereye götürdü.</p>
		<p>“Dinleyin Haşmetmeap! Burada bir kale, bir gözetleme kulesi, toplar, burjuvalar, askerler var. Kulenin çanı vurunca, toplar gürleyince, kale gümbür gümbür yıkılınca, burjuvalarla askerler uluyarak birbirlerinin boğazına sarılınca, işte o zaman saat çalmış olacak.”</p>
		<p>XI. Louis’nin yüzü karardı, düşünceye daldı. Bir an sessiz kaldı, sonra elini yavaşça, küheylanının sağrısını okşar gibi, kalenin kalın duvarına vurdu.</p>
		<p>“Yoo, hayır!” dedi, “O kadar kolay yıkılmayacaksın, değil mi, sağlam Bastille’im benim?”</p>
		<p>Ve ani bir hareketle cesur Flaman’a dönerek sordu:</p>
		<p>“Siz hiç ayaklanma gördünüz mü, Jacques usta?”</p>
		<p>“Görmek mi? Ben bunu yaptım bile,” dedi çorapçı.</p>
		<p>“Ayaklanma çıkarmak için ne yapıyorsunuz peki?”</p>
		<p>“Ohh! O kadar zor değil. Bir sürü yolu var. Önce şehirde memnuniyetsizlik olması lazım. Bu nadir bir durum değildir. Sonra orada oturanların kişiliği. Gand’lıları ayaklandırmak kolaydır mesela. Her zaman prensin oğlunu severler, kendisini asla. Farz edelim bir sabah dükkânıma biri giriyor ve bana şöyle diyor: ‘Coppenole Baba, böyleyken böyle, Flandre prensesi kendi nazırlarını kurtarmaya bakıyor, büyük savcı vergileri iki misline çıkarıyor’ ya da buna benzer başka bir şey... Ne olsa olur. Ben ânında işimi bırakıp dükkânımı kapıyorum, sokağa çıkıyor ve, ‘Yürüyün yağmaya!’ diye bağırıyorum. Orada her zaman kırık bir fıçı bulunur. Üstüne çıkıyorum ve yüksek sesle ağzıma ilk gelen sözü, yüreğimde birikmiş ne varsa onu, haykırıyorum. İnsan halktan biri olunca Haşmetmeap, her zaman yüreğinde birikmiş bir şeyler oluyor. O zaman ahali toplanıyor, bağırışmaya başlanıyor, tehlike çanları çalınıyor, askerlerin silahları alınıp halk silahlandırılıyor, çarşı esnafı da işe karışıyor ve yürünüyor! Bu hep böyle olacaktır, senyörlüklerde senyörler, şehirlerde şehirliler, köylerde köylüler oldukça...”</p>
		<p>“Peki, böyle kime karşı ayaklanıyorsunuz?” diye sordu Kral. “Savcılarınıza mı? Senyörlerinize mi?”</p>
		<p>“Duruma bağlı. Bazen ona bazen buna. Bazen de düke karşı tabii...”</p>
		<p>XI. Louis gidip koltuğuna oturdu ve dudaklarında bir tebessümle şöyle dedi:</p>
		<p>“Yaa! Bereket buradakilerin işi henüz savcılarla.”</p>
		<p>O anda Alageyik Olivier odaya girdi. Ardından Kral’ın tuvalet malzemesini taşıyan iki içoğlanı geliyordu. Fakat XI. Louis’nin asıl dikkatini çeken, Olivier’nin yanında aynı zamanda Paris valisi ile devriye şövalyesinin de bulunmasıydı. Bu ikisi, olağanüstü bir telaş ve korku içindeydiler. Kindar berber de korkmuştu ama alttan alta memnundu da. Sözü o aldı:</p>
		<p>“Haşmetmeap, getirdiğim felaket haberi yüzünden majestelerinden af diliyorum.”</p>
		<p>Kral hızla dönerken koltuğunun ayakları taban hasırını yırttı:</p>
		<p>“Ne demek bu?”</p>
		<p>Alageyik Olivier şiddetli bir darbe vurmaya hazırlanan bir adamın kötülük saçan yüz ifadesiyle devam etti:</p>
		<p>“Haşmetmeap, bu halk ayaklanması Adalet Sarayı savcısını hedef almıyor.</p>
		<p>“Peki, kimi hedef alıyormuş bakayım?”</p>
		<p>“Sizi, Haşmetmeap.”</p>
		<p>Yaşlı kral, genç bir adam gibi dikildi:</p>
		<p>“Açıkla, Olivier! Açıkla! Ama kellene de sahip ol ahbap, zira Saint-Lô Haçı üstüne yemin ederim ki, şu anda bize yalan söylüyorsan, Mösyö de Luxembourg’un boynunu vuran kılıç, seninkini de kesemeyecek kadar körelmiş değildir!”</p>
		<p>Yemin büyüktü. XI. Louis ömründe sadece iki defa Saint-Lô haçı üstüne yemin etmişti.</p>
		<p>Olivier cevap vermek üzere ağzını açtı:</p>
		<p>“Haşmetmeap...”</p>
		<p>“Diz çök!” diye sertçe kesti Kral. “Tristan, gözünü bu adamdan ayırma.”</p>
		<p>Olivier diz çöktü ve soğuk bir sesle anlatmaya koyuldu:</p>
		<p>“Haşmetmeap, bir büyücü kadın parlamentonuz mahkemesince ölüme mahkûm edilmiş ve Notre-Dame Kilisesi’ne sığınmış. Halk onu oradan zorla almak istiyor. Olay yerinden gelen sayın vali ve sayın devriye şövalyesi buradadır, dediklerim doğru değilse yalanımı çıkarabilirler. Halkın kuşattığı yer, Notre-Dame’dır.”</p>
		<p>“Demek öyle!” dedi Kral alçak sesle, benzi atmış ve öfkeden titriyordu. “Notre-Dame ha! Benim inayetli hanımım Kutlu Meryem’i kendi katedralinde kuşatıyorlar ha! Kalk Olivier. Haklısın. Simon Radin’in görevini sana veriyorum. Haklısın. Saldırılan benim. Büyücü kadın kilisenin himayesinde, kilise de benim korumam altında. Oysa ben savcının söz konusu olduğunu sanıyordum. Meğer hareket bana karşıymış!”</p>
		<p>O zaman, öfkeyle gençleşmiş gibi, odayı arşınlamaya başladı. Görünüşü korkunçtu, artık gülmüyor, odada gidip geliyordu; tilki, sırtlana dönüşmüştü; sanki boğuluyormuş gibi konuşamıyor, dudakları kımıldıyor, bir deri bir kemik yumruklarını sıkıyordu. Birdenbire başını kaldırdı, çukura kaçmış gözleri kıvılcımlar saçıyordu, sesi boru gibi öttü:</p>
		<p>“İş başına Tristan! Ensele şu serserileri! Hadi dostum Tristan! Öldür! Gebert şunları!”</p>
		<p>Bu parlayış ânı geçince tekrar koltuğuna oturdu, soğuk ve yoğun bir öfke içinde devam etti:</p>
		<p>“Gel buraya Tristan! Bu Bastille’de yanımızda Vikont de Gif’in elli mızraklı askeri var ki, üç yüz atlı eder, onları alacaksın. Bizim ordumuzdan Mösyö de Châteaupers kumandasındaki okçu bölüğü var, onu da alacaksın. Sen sarayın güvenlik başmuhafızısın, muhafız alayı emrinde, onları da alacaksın. Saint-Pol Konağı’nda sayın veliahdın yeni muhafızlarından kırk okçu bulacaksın, onları da al ve bütün bunlarla Notre-Dame’a koş. Ahh, Paris’in sayın halkı, böyle damdan düşer gibi Fransa tacına, Notre-Dame’ın kutsallığına ve bu devletin barış ve huzuruna karşı çıkıyorsun, öyle mi? Kır geçir, Tristan! İmha et! Kimse kaçamasın, tabii tıpış tıpış darağacına gideceklerse o başka!”</p>
		<p>Tristan eğildi.</p>
		<p>“Pekâlâ Haşmetmeap.”</p>
		<p>Bir anlık sessizlikten sonra ilave etti:</p>
		<p>“Peki, büyücü kadını ne yapayım?”</p>
		<p>Bu soru, Kral’ı düşündürdü.</p>
		<p>“Ha!” dedi, “doğru ya, büyücü de var. Mösyö d’Estouteville, halk, büyücüye ne yapmak istiyordu?”</p>
		<p>“Haşmetmeap,” dedi Paris valisi, “tahmin ediyorum ki, halk onu Notre-Dame’daki sığınağından çıkarmaya geldiğine göre, böyle cezasız kalmasına kızıyor ve onu asmak istiyor.”</p>
		<p>Kral derin derin düşünüyormuş gibi göründü, sonra Münzevi Tristan’a hitap etti:</p>
		<p>“Peki öyleyse, dostum, halkı kır geçir, büyücüyü de as.”</p>
		<p>“İşte bu,” dedi Rym yavaşça Coppenole’e, “halkı bir şey istediği için cezalandır, sonra onun istediğini yap!”</p>
		<p>“Kâfi Haşmetmeap, anladım,” dedi Tristan. “Büyücü hâlâ Notre-Dame’daysa sığınma hakkına rağmen onu oradan alayım mı?”</p>
		<p>“Hay canına yandığım! Sahi sığınma hakkı da var ya!” dedi Kral kulağını kaşıyarak. “Ama bu kadının asılması da şart.”</p>
		<p>Sözün burasında aklına aniden bir fikir gelmiş gibi sandalyesinin önünde diz çöktü, şapkasını çıkarıp minderinin üstüne koydu ve şapkayı süsleyen kurşun figürlerden birine sofuca bir heyecanla bakarak ellerini kavuşturup, “Ohh!” dedi, “Paris’in Kutlu Meryemi, benim inayetli hanımım, bağışla beni, bunu yalnız bu defalık yapacağım. O cani kadının cezasını vermek lazım. Sizi temin ederim, muhterem Meryem Ana, benim iyi kalpli hanımım, o sizin müşfik himayenize layık olmayan bir büyücüdür. Siz de bilirsiniz ki, hanımım, birçok dindar hükümdar, Tanrı’nın ululuğu ve devletin mecburiyetleri uğruna kiliselerin imtiyazını çiğnemiştir. İngiltere Piskoposu Aziz Hugues, Kral Edward’ın bir sihirbazı, kilisesinden almasına izin verdi. Benim efendim Fransa Kralı Aziz Louis, aynı amaçla Sayın Saint Paul’ün kilisesine, ve Kudüs kralının oğlu Alphonse da bizzat Kutsal Kabir Kilisesi’ne girdiler. Dolayısıyla, Paris’in Kutlu Meryemi, bu defalık beni de bağışlayın. Aynı şeyi bir daha yapmayacağım; sizin için de, geçen sene Ecouys Notre-Dame’ına verdiğim gibi, güzel bir gümüş heykel dikeceğim. Âmin.”</p>
		<p>Eliyle haç çıkardı, kalktı, şapkasını giydi ve Tristan’a şöyle dedi:</p>
		<p>“Çabuk ol aziz dostum, dedi. Mösyö de Châteaupers’i de yanına al. Tehlike çanlarını çaldıracak, isyancı kalabalığı ezecek, büyücü kadını asacaksın. İradem budur. İdamla da bizzat ilgilenmeni istiyorum. Sonra bana rapor verirsin. Hadi bakalım Olivier, bu gece yatmayacağım. Beni tıraş et.”</p>
		<p>Münzevi Tristan eğildi ve çıktı. O zaman Kral, Rym ile Coppenole’e de çekilmelerini işaret etti:</p>
		<p>“Tanrı sizi korusun, benim iyi Flaman dostlarım. Gidip biraz dinlenin. Gece hayli ilerledi, sabaha az kaldı.”</p>
		<p>Her ikisi de odadan çıktılar; Bastille kumandanının rehberliğinde dairelerine giderken Coppenole, Rym’e şöyle diyordu:</p>
		<p>“Hımm! Bu öksürüklü kraldan bıktım. Burgogne Dükü Charles’ı sarhoş görmüştüm, hasta XI. Louis kadar huysuz değildi.”</p>
		<p>“Jacques usta,” dedi Rym, “kralların şarabı, şurupları kadar acımasız değildir de ondan.”</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">VI</span>Küçük alev aylak aylak dolaşıyor</h1>
		<p>Gringoire, Bastille’den çıkınca Saint-Antoine Sokağı’nı tavladan kaçmış at hızıyla baştan başa geçti. Baudoyer Kapısı’na gelince meydanın ortasına dikilmiş taş haçın merdivenlerinde oturan siyah elbise ve kapüşonlu adamın yüzünü karanlıkta seçebiliyormuş gibi, o haça doğru yürüdü.</p>
		<p>“Siz misiniz Üstat?” diye sordu.</p>
		<p>Siyahlı şahıs ayağa kalktı.</p>
		<p>“Lanet olsun! Tepemi attırıyorsunuz Gringoire. Saint-Gervais’nin kulesindeki adam, sabahın bir buçuğunu haber verdi.”</p>
		<p>“Ama bu benim suçum değil,” dedi Gringoire, devriyenin ve kralın suçu. Az önce ucuz kurtuldum. Az kalsın asılacaktım. Bu benim kaderim herhalde.”</p>
		<p>“Zaten hep kıl payı kurtulursunuz,” dedi adam. “Neyse çabuk olalım. Parolayı aldınız mı?”</p>
		<p>“Düşünebiliyor musunuz Üstadım, Kral’ı gördüm! Yanından geliyorum. Çakşırı kaba bezden. Tam bir maceraydı...”</p>
		<p>“Lanet olası laf ebesi! Senin macerandan bana ne? Haydutların parolasını öğrendin mi?”</p>
		<p>“Öğrendim. Sakin olun. <em>Küçük alev aylak aylak dolaşıyor.”</em></p>
		<p>“İyi. Yoksa aralarından geçip kiliseye kadar gidemezdik. Haydutlar sokakları tutmuş. Bereket direnmeyle karşılaşmışlar galiba. Belki hâlâ vaktinde yetişebiliriz.”</p>
		<p>“Evet Üstat. Fakat Notre-Dame’ın içine nasıl gireceğiz?”</p>
		<p>“Bende kulelerin anahtarı var.”</p>
		<p>“Peki, nasıl çıkacağız?”</p>
		<p>“Manastırın arkasında Arsa’ya açılan küçük bir kapı var, onun da anahtarı bende, Arsa’dan sonrası da nehir. Oraya bu sabah bir kayık bağladım.”</p>
		<p>“Az kalsın bir güzel asılıyordum!” diye tekrarladı Gringoire.</p>
		<p>“Hadi çabuk! Gidelim!” dedi öteki.</p>
		<p>İkisi hızlı hızlı Cité’ye doğru indiler.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">VII</span>Châteaupers, yardıma koş!</h1>
		<p>Okur, Quasimodo’yu içinde bıraktığımız kritik durumu belki hatırlıyordur. Her yandan saldırıya uğrayan yiğit sağır, tüm cesaretini değilse de tüm kurtarma umudunu –kendini değil, zira kendini düşündüğü yoktu, çingene kızını kurtarma umudunu– kaybetmişti. Galeride şaşkın şaşkın koşuşturup duruyordu. Notre-Dame, haydutların eline geçmek üzereydi. Tam o sırada dörtnala gelen atların nal sesleri komşu sokakları doldurdu ve uzun bir meşale dizisiyle birlikte büyük bir süvari kolu doludizgin, kasırga gibi meydana daldı:</p>
		<p>“Fransa! Fransa! Kırın soysuzları! Châteaupers yetiş! Valilik! Valilik!”</p>
		<p>Haydutlar korku içinde gelenlere doğru döndüler.</p>
		<p>Gürültüyü işitmeyen Quasimodo çekilmiş kılıçları, meşaleleri, mızrakların temrenlerini, başında Yüzbaşı Phœbus’ü, tanıdığı bütün bu süvari birliğini gördü; haydutların düştüğü şaşkınlığı, kimilerindeki dehşeti, kimilerindeki afallamayı gördü ve bu umulmadık yardımdan öylesine bir kuvvet devşirdi ki, galerinin parmaklığını aşmakta olan ilk saldırganları aşağı atmayı başardı.</p>
		<p>Gerçekten de gelenler kralın özel birlikleriydi.</p>
		<p>Haydutlar kahramanca savaştı. Kendilerini umutsuzca savundular. Saint-Pierre-aux-Bœufs Sokağı’nda yan taraftan, Parvis Sokağı’nda da arkadan sarılmışlardı, hâlâ saldırdıkları ve Quasimodo’nun savunduğu Notre-Dame’ ın önünde sıkışmış vaziyetteydiler; hem kuşatan hem kuşatılan olarak, daha sonra 1640 yılındaki ünlü Torino kuşatmasında, kuşattığı Prens Thomas de Savoie ile kendisini durduran Marki de Leganez arasında sıkışan, mezar taşında dendiği gibi “<em>Taurinum obsessor idem et obsessus</em><a class="si-noteref epub-type_noteref" href="#f225" id="ref_f225">225</a>” Kont Henri d’Harcourt’un garip durumundaydılar.</p>
		<p>Tarafların birbirine saldırışı pek korkunç oldu. P. Mathieu’nün dediği gibi, göze göze göz dişe diş bir mücadele başladı. Ortalarında Phœbus de Châteaupers’in yiğitçe çarpıştığı kralın süvarileri kimseye aman vermiyor, kılıcın ucundan kurtulan ağzına yem oluyordu. İyi silahlı olmayan haydutlar saldırıyor, ısırıyorlardı. Erkekler, kadınlar, çocuklar atların sağrılarına ve göğüslerine atılıyor, dişleri ve tırnaklarıyla kediler gibi asılıyorlardı. Bir kısmı meşalelerle atlıların suratlarını dağlıyor, kimileri de boyunlarına çengel atarak çekip düşürüyor, düşenleri paramparça ediyorlardı.</p>
		<p>Aralarından biri, elindeki kocaman parlak tırpanla uzun süre atların bacaklarını biçen biri, özellikle dikkati çekiyordu. Genizden gelen sesiyle bir şarkı söyleyerek durmadan tırpanını savurup çekiyor, her defasında çevresinde kesik kol bacaklardan geniş bir daire oluşuyordu. Bu şekilde, buğday tarlasını biçmeye girişen bir orakçının telaşsız yavaşlığı, baş sallayışı ve düzenli soluk alışıyla, atlıların en sık olduğu noktaya kadar ilerliyordu. Clopin Trouillefou idi bu. Bir arkebüz yaylım ateşine hedef olup devrildi.</p>
		<p>Bu esnada evlerin pencereleri tekrar açılmıştı. Kralın adamlarının naralarını duyan komşular da işe karışmıştı ve haydutların üzerine kurşun yağıyordu. Kilisenin önü, namlulardan çıkan alevlerin yer yer deldiği kalın bir duman örtüsü altındaydı. Notre-Dame’ın cephesi ile küçük pencere açıklıklarının bulunduğu çatı arasından birkaç soluk benizli ve çökük avurtlu hastanın olayı seyrettiği Hôtel-Dieu hayal meyal seçiliyordu.</p>
		<p>Sonunda haydutlar direnmeyi bıraktı. Yorgunluk, iyi silahlarının olmaması, baskının verdiği korku, pencerelerden açılan ateş, kralın askerlerinin cesurca yüklenişi, bütün bunlar güçlerini kırdı. Saldıranların hatlarını yararak ve kilisenin önünde küme küme ceset bırakarak dört bir yöne doğru kaçıştılar.</p>
		<p>Vuruşmaya bir an bile ara vermemiş olan Quasimodo bu bozgunu görünce dizlerinin üstüne çöktü ve ellerini göğe kaldırdı; sonra, sevinçten sarhoş, koştu, bir kuş hafifliğiyle, o kadar yiğitçe savunmuş olduğu odaya çıktı. Şimdi aklında bir tek düşünce vardı: ikinci kez kurtarmış olduğu kızın önünde de diz çökmek.</p>
		<p>Ne var ki, içeri girince odayı boş buldu.</p>
	</div>
		<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f199"><a class="si-backref" href="#ref_f199">199</a>. (Lat.) Taşların Yontulmasına Dair. (Y.N.)</div>
		<div class="si-footnote html5_aside epub-type_footnote" id="f200"><a class="si-backref" href="#ref_f200">200</a>. (Fr.) Piskoposun yetkisinin altındaki konak. (Ç.N.)</div>
		<div class="si-footnote html5_aside epub-type_footnote" id="f201"><a class="si-backref" href="#ref_f201">201</a>. (Fr.) Kralın yetkisinin altındaki konak. (Ç.N.)</div>
		<div class="si-footnote html5_aside epub-type_footnote" id="f202"><a class="si-backref" href="#ref_f202">202</a>. (Lat.) Yiyecek, içecek, uyku, seks, her şeyde ölçülü olmaktır. (Ç.N.)</div>
		<div class="si-footnote html5_aside epub-type_footnote" id="f203"><a class="si-backref" href="#ref_f203">203</a>. Elisli Pyrrhon (MÖ 360-272): Pyrrhon’culuk akımının kurucusu olan Eski Yunanlı filozoftur. (Y.N.)</div>
		<div class="si-footnote html5_aside epub-type_footnote" id="f204"><a class="si-backref" href="#ref_f204">204</a>. (Lat.) Topluluk dışındakilerle evlenme (Du Breul). (Y.N.)</div>
		<div class="si-footnote html5_aside epub-type_footnote" id="f205"><a class="si-backref" href="#ref_f205">205</a>. (Lat.) Öğretmenlerin öğretisi, öğrencilerin disiplini gevşiyor. (Y.N.)</div>
		<div class="si-footnote html5_aside epub-type_footnote" id="f206"><a class="si-backref" href="#ref_f206">206</a>. Fransız şiirinde çok kullanılan on iki heceli bir nazım vezni. “Klasik “türü 6+6 (1 duraklı), “romantik” türü 4+4+4 (2 duraklı) şeklinde kuruludur. Hugo “baş romantik” olarak klasik türe taş atıyor. (Ç.N.)</div>
		<div class="si-footnote html5_aside epub-type_footnote" id="f207"><a class="si-backref" href="#ref_f207">207</a>. (Fr.) Ölüler için çan çalıcılara. (Ç.N.)</div>
		<div class="si-footnote html5_aside epub-type_footnote" id="f208"><a class="si-backref" href="#ref_f208">208</a>. (Fr.) Dama tahtası üzerinde zarla oynanan bir oyun. (Y.N.)</div>
		<div class="si-footnote html5_aside epub-type_footnote" id="f209"><a class="si-backref" href="#ref_f209">209</a>. Saint-Wandrille Manastırı yakınındaki küçük Caillouville Şapeli, yüzlerce dinî heykelle tıka basa doluydu. (Y.N.)</div>
		<div class="si-footnote html5_aside epub-type_footnote" id="f210"><a class="si-backref" href="#ref_f210">210</a>. (Lat.) Zincirden boşanmış bir halkın, halka has zincirden boşanması. (Y.N.)</div>
		<div class="si-footnote html5_aside epub-type_footnote" id="f211"><a class="si-backref" href="#ref_f211">211</a>. (Lat.) Ne neşideler, ne çalgılar, ne şarkılar, ne ezgiler çalınıyor burada durmadan! Çalgıların bal gibi tatlı ilahileri, meleklerin en hoş ezgileri, neşidelerin en güzelleri duyuluyor. (Y.N.)</div>
		<div class="si-footnote html5_aside epub-type_footnote" id="f212"><a class="si-backref" href="#ref_f212">212</a>. Aşağı yukarı 250 gram tutarında bir ağırlık birimi. (Y.N.)</div>
		<div class="si-footnote html5_aside epub-type_footnote" id="f213"><a class="si-backref" href="#ref_f213">213</a>. Sözcüğün orijinali olan <em>mamelon</em>, hem “meme” hem “tepe, tümsek” anlamına gelir. (Y.N.)</div>
		<div class="si-footnote html5_aside epub-type_footnote" id="f214"><a class="si-backref" href="#ref_f214">214</a>. (Lat.) Burun sahibi olmak herkese nasip olmaz. (Y.N.)</div>
		<div class="si-footnote html5_aside epub-type_footnote" id="f215"><a class="si-backref" href="#ref_f215">215</a>. (Lat.) Cennette bir evin yarısı. (Y.N.)</div>
		<div class="si-footnote html5_aside epub-type_footnote" id="f216"><a class="si-backref" href="#ref_f216">216</a>. (Lat.) Şarap aşırılık pınarı, sarhoşluk tam bir kargaşadır. (Y.N.)</div>
		<div class="si-footnote html5_aside epub-type_footnote" id="f217"><a class="si-backref" href="#ref_f217">217</a>. (Lat.) Şarap bilge kişileri bile dininden döndürür. (Y.N.)</div>
		<div class="si-footnote html5_aside epub-type_footnote" id="f218"><a class="si-backref" href="#ref_f218">218</a>. Bastille’deki Kral XI. Louis. (Y.N.)</div>
		<div class="si-footnote html5_aside epub-type_footnote" id="f219"><a class="si-backref" href="#ref_f219">219</a>. (Eski Yunanca) On mahmuzlu. (Y.N.)</div>
		<div class="si-footnote html5_aside epub-type_footnote" id="f220"><a class="si-backref" href="#ref_f220">220</a>. (Fr.) Canlı Ahlak. (Ç.N.)</div>
		<div class="si-footnote html5_aside epub-type_footnote" id="f221"><a class="si-backref" href="#ref_f221">221</a>. (Lat.) Hiçbir sofra görevlisi ve hiçbir şişe sorumlusu olmadan. (Y.N.)</div>
		<div class="si-footnote html5_aside epub-type_footnote" id="f222"><a class="si-backref" href="#ref_f222">222</a>. M.F. Guyard, Commynes’e göre bu deyimin, kafesleri değil kralın kimi mahpuslarının vuruldukları demirleri gösterdiğini belirtiyor. (Y.N.)</div>
		<div class="si-footnote html5_aside epub-type_footnote" id="f223"><a class="si-backref" href="#ref_f223">223</a>. (Lat.) Nabız hızlı, kesik kesik, üfürümlü, düzensiz. (Y.N.)</div>
		<div class="si-footnote html5_aside epub-type_footnote" id="f224"><a class="si-backref" href="#ref_f224">224</a>. (Fr.) Kötü. (Ç.N.)</div>
		<div class="si-footnote html5_aside epub-type_footnote" id="f225"><a class="si-backref" href="#ref_f225">225</a>. (Lat.) Torino’nun hem kuşatanı hem kuşatılanı. (Y.N.)</div>
</div>
</body>
</html>