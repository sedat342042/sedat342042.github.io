<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Notre Damein Kamburu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="subchapter html5_section epub-type_chapter">
			<h1 class="chapter-header"><span class="chapter-number">I</span>Abbas Beatı Martini<a class="si-noteref epub-type_noteref" href="#f104" id="ref_f104">104</a></h1>
			<p>Dom Claude’un ünü, uzaklara kadar yayılmıştı. Bu sayede, aşağı yukarı Madam de Beaujeu’yü görmeyi reddettiği döneme doğru, anısını uzun süre sakladığı bir ziyarete ev sahipliği yaptı.</p>
			<p>Vakit akşamdı. Ayinden sonra Notre-Dame’ın manastır bölümündeki özel hücresine çekilmişti. Bu odanın, bir köşeye atılmış ve ne idüğü pek belli olmayan ama baruta benzeyen bir tozla dolu birkaç şişe bir yana bırakılırsa hiçbir garip ve esrarengiz yanı yoktu. Duvarda, şurada burada, birtakım yazılar vardı gerçi; ama bunlar önemli yazarlardan alınma ya bilimsel ya da dinsel özdeyişlerdi. Başdiyakoz, üç fitilli bakır bir lambanın ışığında, üstü elyazmalarıyla dolu büyük bir yazı masasının başına yeni oturmuş, dirseğini Autun’lü Honorius’un açık duran kitabı <em>De prædestinatione et libero arbitrio</em>’nun<a class="si-noteref epub-type_noteref" href="#f105" id="ref_f105">105</a> üstüne dayamış, derin derin düşünerek yeni getirdiği <em>in-folio </em>olarak basılmış kitabı karıştırıyordu; bu, odasındaki tek matbaa ürünüydü. Dalgın dalgın hayal kurarken kapıya vuruldu. “Kim o?” dedi bilgin, kemiğine dokunulan aç bir köpeğin nazik ses tonuyla. Dışarıdan bir ses yanıt verdi: “Dostunuz, Jacques Coictier.” Claude gidip kapıyı açtı.</p>
			<p>Gerçekten de gelen, Kral’ın hekimiydi; sert görüntüsünü ancak kurnaz bir bakışın az çok giderdiği elli yaşlarında bir adamdı. Yanında biri daha vardı. Her ikisi de arduvaz renkli, sincap kürküyle astarlanmış, önü kapalı ve kemerli, aynı kumaştan ve aynı renk başlığı olan uzun birer harmani giymişlerdi. Elleri yenlerinin içinde, ayakları eteklerinin altında, gözleri de başlıklarının ardında kayboluyordu.</p>
			<p>“Tanrı yardımcım olsun, efendiler,” dedi Başdiyakoz, konuklarını içeri buyur ederken; “bu saatte bu denli onurlandırıcı bir ziyaret beklemiyordum. Böyle kibarca konuşurken araştırıcı ve endişeli bakışları da hekimle arkadaşı arasında gidip geliyordu.”</p>
			<p>“Dom Claude Frollo de Tirechappe gibi büyük bir âlimi ziyaret için vakit asla geç değildir,” dedi Doktor Coictier. Franche-Comté’li şivesiyle bütün cümlelerini kuyruklu bir giysi haşmetiyle sündürüp uzatıyordu.</p>
			<p>O zaman, hekimle Başdiyakoz arasında, o devirde âdet olduğu üzere bilginler arasındaki bütün konuşmalara girizgâh teşkil eden; ama birbirlerinden canı gönülden nefret etmelerine de engel olmayan o iltifat ve kutlama fasıllarından biri başladı. Aslında bugün de durum farklı değildir; bir başka bilgine iltifat eden her bilginin ağzı, balla tatlandırılmış bir ödsuyu kâsesidir.</p>
			<p>Claude Frollo’nun Jacques Coictier’ye ettiği iltifatlar özellikle, saygıdeğer doktorun, o pek imrenilen kariyeri boyunca Kral’ın her hastalığından elde edebildiği birçok dünyevi avantaja ilişkindi; doktorunki, felsefe taşının peşinden koşmaktan daha iyi ve güvenilir bir simya işlemiydi.</p>
			<p>“Hakikaten! Sayın Doktor Coictier, yeğeniniz pek muhterem Senyör Pierre Versé’nin piskoposluğunu öğrenince çok sevindim. Amiens piskoposu olmuştu, değil mi?”</p>
			<p>“Evet Sayın Başdiyakoz, Tanrı’nın lütfu ve merhameti işte...”</p>
			<p>“Biliyor musunuz, Noel günü muhasebat bölüğünüzün başında pek havalı bir geçişiniz vardı, sayın başkan.”</p>
			<p>“Başkan yardımcısı, Dom Claude, ne yazık ki sadece ‘yardımcısı’.”</p>
			<p>“Saint-André-des-Arcs Sokağı’ndaki görkemli eviniz ne âlemde? Louvre gibi bir şey... Ben özellikle kapının üstündeki kayısı ağacı kabartmasıyla şu hoş kelime oyununa bayılıyorum: ABRI-COTIER.<a class="si-noteref epub-type_noteref" href="#f106" id="ref_f106">106</a>”</p>
			<p>“Heyhat! Üstat Claude, bu inşaat bana pek pahalıya mal oluyor. Eve eklemeler yapıldıkça ben batıyorum.”</p>
			<p>“Hadi canım! Saray mahkemesi ve zindanından gelen iratlarınız ve manastıra ait bütün evlerin, tezgâhların, dükkânların, kulübenin gelirleri yok mu! Doğrusu sağılacak güzel bir meme...”</p>
			<p>“Poissy’deki şato arazimden bu yıl hiçbir şey almadım.”</p>
			<p>“Ama Triel, Saint-James ve Saint-Germain-en-Laye’ de geçiş paraları hâlâ tıkır tıkır ödeniyor.”</p>
			<p>“Yüz yirmi lira, üstelik Paris lirası bile değil.”</p>
			<p>“Ama kralın danışmanlığı göreviniz de var. Bunun ücreti sabittir herhalde.”</p>
			<p>“Evet, meslektaş Claude; ama dillere dolanan şu lanetli Poligny arazisi var ya, altı üstü bana yılda altmış altın ekü bile getirmiyor.”</p>
			<p>Dom Claude, Jacques Coictier’ye iltifat edip dururken eğlence olsun diye kaba saba bir adamın büyük servetiyle kafa bulan, üstün ve mutsuz bir adamın alaycı, iğneleyici ve belli belirsiz aşağılayıcı şu vurgusuna, şu hüzünlü ve acımasız gülümsemesine sahipti. Ama beriki bunun farkında değildi.</p>
			<p>“Tüm içtenliğimle söyleyeyim,” dedi nihayet Claude, doktorun elini sıkarak, “Sizi böyle sağlıklı görmekten pek memnun oldum.”</p>
			<p>“Teşekkürler, Üstat Claude.”</p>
			<p>“Sahi,” dedi birden Dom Claude, “şahane hastanız ne âlemde?”</p>
			<p>“Doktoruna yeterince ödeme yapmıyor,” dedi hekim, arkadaşına bir göz atarak.</p>
			<p>“Öyle mi diyorsunuz, arkadaş Coictier?” dedi arkadaşı.</p>
			<p>Şaşırma ve sitem tonunda söylenen bu söz, Başdiyakoz’un dikkatini tekrar bu tanımadığı şahsiyete yöneltti; zaten bu yabancı, hücresinin eşiğinden içeri adım attığından beri bir an bile onu tam anlamıyla unutmuş değildi. Hatta Kral XI. Louis’nin güçlü ve nüfuzlu hekimi Jacques Coictier’yi böyle yanında bir refakatçiyle kabul etmesi için, onunla arayı sıcak tutmasını zorunlu kılan binlerce sebebi düşünmesi gerekmişti. Bu yüzden, Jacques Coictier yeni geleni takdim ettiğinde, yüzünde hiç de candan bir ifade yoktu:</p>
			<p>“Ha, sahi, Dom Claude, size bir meslektaş getirdim; şöhretinizi duymuş, sizi görmek istedi.”</p>
			<p>“Beyefendi de ilim ehlinden mi?” diye sordu Başdiyakoz, zeki bakışlı gözlerini Coictier’nin arkadaşına dikerek. Meçhul adamın kaşlarının altında karşılaştığı gözler de onunkilerden ne daha az delici ne daha az kuşkucuydu.</p>
			<p>Kandilin zayıf ışığının bir fikir edinmeye elverdiği kadarıyla, altmış yaşlarında, orta boylu, oldukça hasta ve yorgun görünen bir ihtiyardı bu. Yüzünde, hatları son derece burjuvalara has olmasına karşın, güçlü ve ciddi bir yan vardı; kalın kaşların altındaki derin çukurlara yerleşmiş gözleri bir mağaranın dibindeki ışıklar gibi parlıyordu; burnunun üstüne indirdiği başlığının altında, deha sahibi bir kafaya ait büyük planlarının dönüp durduğu hissediliyordu.</p>
			<p>Başdiyakoz’un sorusunu yanıtlamayı bizzat üstlendi.</p>
			<p>“Saygıdeğer Üstat,” dedi kalın bir sesle, “ününüz bana kadar geldi ve size danışmak istedim. Ben, âlimlerin yanına girmeden önce ayakkabılarını çıkaran yoksul bir taşra asilzadesiyim. Adımı bilmeniz gerek. Benim adım Tourangeau Birader’dir.”</p>
			<p>“Bir asilzade için tuhaf bir ad!” diye düşündü Başdiyakoz. Ama güçlü ve ciddi bir kişilik karşısında bulunduğunu da hissediyordu. Yüksek zekâsının yönettiği içgüdüsü sayesinde, Tourangeau biraderin kürklü kukuletasının altında, kendisininkinden daha düşük olmayan bir zekânın bulunduğunu tahmin ediyordu; bu vakur simayı süzerken Jacques Coictier’nin mevcudiyeti nedeniyle abus çehresinde beliren alaycı sırıtma, günbatımı kızıllığının gece ufkunda erimesi gibi yavaş yavaş kayboldu. Yüzündeki donuk ifadeyle sessizce büyük koltuğuna tekrar oturmuş, dirseğini masanın üstündeki her zamanki yerine, elini de başına dayamıştı. Birkaç dakika düşündükten sonra, iki ziyaretçiye de oturmalarını işaret etti ve Tourangeau biradere döndü:</p>
			<p>“Demek bana danışmaya geldiniz Üstat, acaba hangi ilim hakkında?”</p>
			<p>“Muhterem,” dedi Tourangeau birader, “ben hastayım, hem de çok hasta. Sizin büyük bir hekim olduğunuzu söylüyorlar, ben de bir tıp tavsiyesi istemeye geldim.”</p>
			<p>“Tıp ha!” dedi Başdiyakoz başını sallayarak. Bir an düşüncelere dalar gibi göründü, sonra devam etti:</p>
			<p>“Tourangeau birader, mademki adınız böyle, başınızı çevirin. Cevabımı duvarda yazılı göreceksiniz.”</p>
			<p>Tourangeau birader denileni yaptı ve başının üstünde duvara kazınmış şu ibareyi okudu:</p>
			<p><em>Tıp, rüyaların kızıdır</em>. İAMBLİKHOS.<a class="si-noteref epub-type_noteref" href="#f107" id="ref_f107">107</a></p>
			<p>Bu arada Doktor Jacques Coictier, arkadaşının sorusunu canı sıkılarak dinlemiş, Dom Claude’un yanıtı da hoşnutsuzluğunu bir kat daha artırmıştı. Tourangeau biraderin kulağına eğildi ve Başdiyakoz’un duyamayacağı kadar alçak sesle şöyle dedi: “Deli olduğu konusunda sizi uyarmıştım. Ama siz ille de görmek istediniz!”</p>
			<p>“Bu deli pekâlâ haklı olabilir de onun için, Doktor Jacques!” dedi birader aynı ses tonu ve acı bir tebessümle.</p>
			<p>“Siz nasıl isterseniz,” dedi Coictier soğukça. Sonra Başdiyakoz’a döndü: “Meseleye biraz hızlı giriyorsunuz Dom Claude, üstelik koca Hippokrates’i bir maymunun bir fındığı taktığı kadar takmıyorsunuz. Tıp bir rüyaymış, öyle mi? Eczacılar ve hekimler burada olsalardı sizi taşa tutarlardı bence. Demek ki iksirlerin kan üzerindeki, merhemlerin ten üzerindeki etkisini inkâr ediyorsunuz! İnsan adı verilen ebedî hasta için özel olarak yapılmış dünya adı verilen şu ebedî çiçek ve maden eczanesini inkâr ediyorsunuz!”</p>
			<p>“Ne eczacılığı ne de hastayı inkâr ediyorum,” dedi Claude soğuk bir sesle. “Ben yalnız hekimi inkâr ediyorum.”</p>
			<p>“Demek ki,” diye devam etti Coictier hararetle, “damla hastalığının dahilî bir deri hastalığı olduğu, silah yarasının üzerine kızarmış bir sıçan basılarak iyileştirildiği, uygun biçimde verilen genç kanın yaşlı damarlara gençliklerini tekrar kazandırdığı doğru değil; iki kere ikinin dört ettiği ve <em>opisthotonos</em>’un<a class="si-noteref epub-type_noteref" href="#f108" id="ref_f108">108</a> ardından <em>emprosthotonos</em>’un<a class="si-noteref epub-type_noteref" href="#f109" id="ref_f109">109</a> geldiği doğru değil!”</p>
			<p>Başdiyakoz hiç heyecanlanmaksızın cevap verdi: “Bazı şeyler vardır ki, onlar hakkında belli bir biçimde düşünürüm.”</p>
			<p>Coictier, öfkeden kıpkırmızı kesildi.</p>
			<p>“Hele dur azizim Coictier, sinirlenmeyelim,” dedi Tourangeau birader. “Sayın Başdiyakoz, bizim dostumuz.”</p>
			<p>Coictier, dişlerinin arasından homurdana homurdana sakinleşti: “Ne de olsa delinin biri işte!”</p>
			<p>“Lanet olsun! Üstat Claude,” dedi Tourangeau birader bir an sessizlikten sonra, “benim bayağı canımı sıkıyorsunuz. Size iki konuda danışacaktım; biri sağlığımla, öbürü yıldızımla ilgili...”</p>
			<p>“Beyefendi,” dedi Başdiyakoz, “düşünceniz bu idiyse oflaya puflaya benim merdivenimi tırmanmasanız da olurdu. Ben tıbba inanmadığım gibi astrolojiye de inanmam.”</p>
			<p>“Sahi mi?” diye haykırdı birader şaşkınlıkla.</p>
			<p>Coictier zoraki bir şekilde gülüyordu.</p>
			<p>“Görüyorsunuz ya, deli işte,” dedi alçak sesle Tourangeau biradere. “Astrolojiye inanmıyormuş!”</p>
			<p>“Her yıldız ışınının, bir insanın başına bağlı bir ip olduğuna inanmanın yolunu söyler misiniz bana?” diye devam etti Dom Claude.</p>
			<p>“Peki, siz neye inanıyorsunuz öyleyse?” diye haykırdı Tourangeau birader.</p>
			<p>Başdiyakoz bir an kararsız kaldı, sonra yanıtını yalanlar gibi görünen neşesiz bir gülümseme takındı: “<em>Credo in Deum</em>.”</p>
			<p>“<em>Dominum nostrum,”</em><a class="si-noteref epub-type_noteref" href="#f110" id="ref_f110">110</a> diye ekledi Tourangeau birader istavroz çıkararak.</p>
			<p>“Âmin,” dedi Coictier.</p>
			<p>“Muhterem Üstat,” diye devam etti birader, “sizi böyle dini bütün görmek beni çok mutlu etti. Büyük bir âlim olduğunuz ortada, fakat ilme inanmayacak kadar büyük müsünüz?”</p>
			<p>“Hayır,” dedi Başdiyakoz, Tourangeau’nun kolundan tutarak fersiz gözbebeklerinde bir coşku kıvılcımı çaktı. “Hayır, bilimi inkâr etmiyorum. Mağaranın sayısız dehlizlerinde yüzükoyun, tırnaklarımı toprağa geçirerek boşuna sürünmedim ben; önümde, uzakta, karanlık dehlizin ucunda bir ışık, bir alev fark ettim haliyle; kuşkusuz sabırlılarla bilgelerin, içinde Tanrı’ya rastladıkları göz kamaştırıcı ana laboratuvarın bir yansımasıydı bu...”</p>
			<p>“Her neyse,” diye kesti Tourangeau, “siz neyi doğru ve kesin sayıyorsunuz?”</p>
			<p>“Simyayı.”</p>
			<p>Coictier haykırdı: “Tabii ya, Dom Claude, simyanın da kendi mantığı vardır kuşkusuz; ama tıpla astrolojiyi yerin dibine batırmak neden?”</p>
			<p>“Sizin insan biliminiz bir hiçtir! Gökyüzü biliminiz bir hiçtir!” dedi Başdiyakoz azametle.</p>
			<p>“Bu Epidauros ile Kalde’yi çiğneyip geçmektir,” dedi hekim pis pis sırıtarak.</p>
			<p>“Dinleyin Mösyö Jacques. Bunu samimiyetle söylüyorum. Ben Kral’ın hekimi değilim, majesteleri bana, takımyıldızları gözlemleyeyim, diye Dédalus Bahçesi’ni vermedi. Darılmayın ve beni dinleyin. Tıptan demiyorum, zira o gerçekten çılgınca bir şey ama astrolojiden hangi hakikati çıkardınız şimdiye kadar? Dikey <em>bustrophedon</em>’un faziletlerini, <em>ziruph</em> sayısının ve <em>zephirod</em> sayısının faziletlerini sayın bakayım.”</p>
			<p>“Köprücükkemiğinin<a class="si-noteref epub-type_noteref" href="#f111" id="ref_f111">111</a> sempatik gücünü ve kabalistiğin ondan türediğini inkâr edebilir misiniz?” dedi Coictier.</p>
			<p>“Yanılıyorsunuz Mösyö Jacques, formüllerinizin hiçbiri hakikate götürmüyor. Oysa simyanın yaptığı keşifler var. Örneğin şöyle sonuçları tartışabilir misiniz? –Bin yıl toprak altında gömülü kalan cam, kaya kristaline dönüşür. –Kurşun bütün madenlerin atasıdır. (Zira altın bir maden değildir, ışıktır.)– Kurşunun sırasıyla önce kırmızı arseniğe, kırmızı arsenikten kalaya, kalaydan gümüşe dönüşmesi için her biri iki yüzer yıllık dört dönem gerekir. –Bunlar olgu değil mi? Ama Süleyman’ın anahtarına, kesintisiz çizgiye ve yıldızlara inanmak, Büyük-Cathay’ lılarla<a class="si-noteref epub-type_noteref" href="#f112" id="ref_f112">112</a> birlikte sarıasmanın köstebeğe ve buğday tanelerinin sazan cinsinden balıklara dönüştüğüne inanmak kadar gülünçtür.”</p>
			<p>“Ben hermetik de okudum,” diye haykırdı Coictier, “ve iddia ediyorum ki...”</p>
			<p>İyice ateşlenen Başdiyakoz, doktorun sözünü bitirmesine meydan vermedi. “Ben de tıp, astroloji ve hermetik okudum. Ama hakikat yalnız burada” (konuşurken masanın üstünden yukarıda bahsettiğimiz tozla dolu bir şişeyi eline almıştı), “ışık yalnız burada! Hippokrates bir rüya, Urania bir rüya, Hermes bir düşünce... Altın ise güneştir, altın yapmak tanrı olmaktır. Biricik ilim budur. Tıbbı, astrolojiyi dibine kadar araştırdım, diyordum. Sonuç hiç, yine hiç; İnsan vücudu, kapkaranlık; yıldızlar, kapkaranlık!..”</p>
			<p>Esinli ve azametli bir tavırla tekrar koltuğuna çöktü. Tourangeau birader onu sessizce izliyordu. Coictier bıyık altından gülmeye çalışıyor, belli belirsiz omuz silkiyor ve alçak sesle tekrarlıyordu: “Deli bu!”</p>
			<p>“Peki,” dedi Tourangeau aniden, “bu muhteşem amaca erişebildiniz mi? Altın yapabildiniz mi?”</p>
			<p>“Yapabilmiş olsaydım,” dedi Başdiyakoz, düşünmekte olan bir adam gibi sözlerini tane tane telaffuz ederek, “Fransa kralının adı Louis değil, Claude olurdu.”</p>
			<p>Birader kaşlarını çattı.</p>
			<p>“Ne diyorum ben?” diye devam etti Dom Claude küçümseyici bir gülümsemeyle. “Doğu Roma İmparatorluğu’nu yeniden kurmak dururken Fransa tahtını ne yapayım?”</p>
			<p>“Ha, şimdi oldu!” dedi birader.</p>
			<p>“Ahh zavallı deli!” diye mırıldandı Coictier.</p>
			<p>Başdiyakoz, artık sadece kendi düşüncelerine yanıt veriyormuş gibi, devam etti:</p>
			<p>“Ama yok, hâlâ sürünüyorum. Yer altı yolunun taşlarına sürte sürte yüzümü, dizlerimi kanatıyorum. Görür gibi oluyor ama durup seyredemiyorum! Okumuyor, sadece heceliyorum!”</p>
			<p>“Okuyabildiğiniz zaman,” dedi birader, “altın yapacak mısınız?”</p>
			<p>“Bundan kim şüphe edebilir?” dedi Başdiyakoz.</p>
			<p>“Bu durumda, Meryem Anamız biliyor ki, ben de büyük bir para sıkıntısı çekiyorum ve sizin kitaplarınızı okuyabilmeyi çok isterdim. Söyleyin bana, muhterem Üstat, sizin bu ilminiz Notre-Dame’ın hasmı ya da en azından onu rahatsız eden bir şey değil mi?”</p>
			<p>Dom Claude, biraderin bu sorusuna hiç istifini bozmadan kibirlice bir soruyla yanıt vermekle yetindi: “Ben kimin başdiyakozuyum?”</p>
			<p>“Orası doğru Üstadım. Peki, beni öğrenciniz olarak kabul eder miydiniz? Ben de sizinle birlikte heceleyeyim...”</p>
			<p>Claude, (Tevrat’taki) Samuel’in soylu ve vakur tavrını takındı:</p>
			<p>“İhtiyar, gizemli şeyler dünyasında bu yolculuğa çıkabilmek için, size ömrünüzün kalan kısmından daha uzun yıllar gerek. Saçlarınız hayli kırlaşmış! Mağaradan ancak ak saçla çıkılır, doğru; ama girerken kara saçla girilir. İlim insan yüzlerini kırıştırmayı, soldurmayı ve kurutmayı tek başına becerir; yaşlılığın kendisine iyice kırışmış yüzler getirmesine ihtiyacı yoktur. Ama yine de bu yaşınızda disipline girmek ve bilgelerin ürkütücü alfabesini çözmek arzusuyla yanıyorsanız, olur, bana gelin, bunu deneyebilirim. Sizin gibi zavallı bir ihtiyara ne kadim Herodotos’un bahsettiği piramitlerin mezar odalarını, ne Babil’in tuğla kulesini, ne de Hindistan’daki Eklinga Tapınağı’nın beyaz mermerden devasa ana sunağını ziyaret etmeyi önereceğim. Ben de sizin gibi, ne Sikra’nın kutsal biçimi örnek alınarak inşa edilmiş Kalde yapılarını, ne tahrip edilmiş Süleyman Tapınağı’nı, ne de İsrail kral mezarlarının kırılmış taş kapılarını gördüm. Burada elimizde olan Hermes kitabının bölümleriyle yetiniriz. Size Aziz Christophe heykelinin, “Ekici” simgesinin ve Sainte-Chapelle’in kapısındaki, biri elini bir kâseye, öbürü bir buluta daldırmış iki melek simgesinin neyi temsil ettiğini açıklarım.”</p>
			<p>Sözün burasında, Başdiyakoz’un ateşli sözlerinin atından düşürdüğü Jacques Coictier tekrar eyerine yerleşti ve bir âlimin yanlışını düzelten diğer bir âlimin muzaffer edasıyla onun sözünü kesti: “<em>Erras, amice Claudi.</em><a class="si-noteref epub-type_noteref" href="#f113" id="ref_f113">113</a> Simge sayı değildir. Siz Orpheus’u, Hermes zannediyorsunuz.”</p>
			<p>“Yanılan sizsiniz,” diye ağırbaşlılıkla karşılık verdi Başdiyakoz. “Daidalos<a class="si-noteref epub-type_noteref" href="#f114" id="ref_f114">114</a> temel, Orpheus duvarlar, Hermes de binadır. Yani bütündür. İstediğiniz zaman gelebilirsiniz,” diye devam etti Tourangeau biradere dönerek, “size Nicolas Flamel’in potasının dibinde kalmış altın parçacıklarını gösteririm, siz de bunları Guillaume de Paris’nin altınıyla kıyaslarsınız. Size Yunanca <em>peristera</em> kelimesinin gizli faziletlerini öğretirim. Ama her şeyden önce alfabenin mermer harflerini, kitabın granit sayfalarını birer birer okuturum. Piskopos Guillaume ve Saint-Jean-le-Rond’un kapısından Sainte-Chapelle’e, sonra Nicolas Flamel’in Marivaulx Sokağı’ndaki evine, Saint-Innocents’teki mezarına, Montmorency Sokağı’ndaki iki hastanesine gideriz. Size Saint-Gervais Hastanesi’nin kapısı ile Febves Sokağı’ndaki dört koca demir ızgaranın üzerini kaplayan hiyeroglifleri okuturum. Yine birlikte Saint-Côme, Sainte-Geneviève-des-Ardents, Saint-Martin, Saint-Jacques-de-la-Boucherie kiliselerinin cephelerini heceleriz...”</p>
			<p>Tourangeau, bakışlarından ne denli zekâ fışkırırsa fışkırsın, uzun süredir Dom Claude’un söylediklerini anlamaz gibi görünüyordu. Sözünü kesti.</p>
			<p>“Lanet olsun! Sizin kitaplarınız hangileri, söyler misiniz?”</p>
			<p>“İşte bir tanesi,” dedi Başdiyakoz.</p>
			<p>Ve hücrenin penceresini açarak parmağıyla koca Notre-Dame Kilisesi’ni gösterdi. İki kulesi, taş kaburgaları ve dev sağrısıyla yıldızlı gökyüzünde siyah bir karaltı halinde beliren katedral, şehrin ortasına kurulmuş iki başlı azman bir sfenksi andırıyordu.</p>
			<p>Başdiyakoz devasa binayı bir süre sessizce seyretti; sonra, bir iç geçirişle sağ elini masanın üzerinde açık duran basılı kitaba, sol elini Notre-Dame’a doğru uzatarak ve kederli bakışlarını birinden diğerine çevirerek şöyle dedi:</p>
			<p>“Heyhat! Bu onu öldürecek.”</p>
			<p>Sabırsızlıkla kitaba yaklaşmış olan Coictier, haykırmaktan kendini alamadı: “İyi ama bu kadar korkulacak ne var bunda? GLOSSA IN EPISTOLAS D. PAULI. <em>Norimbergæ, Antonius Koburger</em>, 1474<a class="si-noteref epub-type_noteref" href="#f115" id="ref_f115">115</a>. Yeni bir şey değil ki! ‘Özdeyişler Üstadı’ Pierre Lombard’ın bir kitabı işte. Basılı olduğu için mi korkutucu yoksa? Tam üstüne bastınız,” dedi derin düşüncelere dalmış görünen Claude. Kıvırdığı işaretparmağını ünlü Nuremberg Basımevi’nden çıkmış <em>in-folio</em> kitaba bastırarak, ayakta duruyordu. Sonra şu esrarengiz sözleri ilave etti: “Heyhat! Heyhat! Küçük şeyler, büyüklerin hakkından geliyor; bir diş, bir gürzü yeniyor. Nil faresi timsahı, kılıçbalığı balinayı öldürüyor; kitap da binayı öldürecek!”</p>
			<p>Manastırda ışıkları söndürme saati çalarken Doktor Jacques, arkadaşına alçak sesle, “Deli bu!” diye her zamanki nakaratını tekrarlıyordu. Arkadaşı da bu kez, “Galiba evet!” diye yanıt verdi.</p>
			<p>Bu, artık hiçbir yabancının manastırda kalamayacağı saatti. İki ziyaretçi gitmeye hazırlandı. Tourangeau birader, Başdiyakoz’a veda ederken, “Üstat,” dedi, “ben âlimleri ve üstün ruhlu insanları severim; size karşı da olağanüstü takdir hisleri besliyorum. Yarın Tournelles Sarayı’na gelin ve Saint-Martin de Tours’un başrahibini görmek istediğinizi söyleyin.”</p>
			<p>Başdiyakoz şaşkınlıktan afallamış durumda odasına döndü. Tourangeau biraderin kim olduğunu nihayet anlamış ve Saint-Martin de Tours’un vakıf sicilindeki şu bölümü hatırlamıştı: <em>Abbas beati Martini, SCILICET REX FRANCIÆ, est canonicus de consuetudine et habet parvam præbendam quam habet sanctus Venantius et debet sedere in sede thesaurarii.</em><a class="si-noteref epub-type_noteref" href="#f116" id="ref_f116">116</a></p>
			<p>Bu dönemden itibaren Başdiyakoz’un, majesteleri Paris’e geldiği zaman, XI. Louis ile sık sık görüştüğü, Dom Claude’un itibarının Olivier le Daim ile Jacques Coictier’yi gölgede bıraktığı ve hekimin de, âdeti olduğu üzere, bu sebeple Kral’a bayağı ters davrandığı söyleniyordu.</p>
		</div>
		<div class="subchapter html5_section epub-type_chapter">
			<h1 class="chapter-header"><span class="chapter-number">II</span>Bu onu öldürecek</h1>
			<p>Kadın okurlarımız, burada bir an durup Başdiyakoz’un şu muammalı sözlerinin altında yatan fikrin ne olduğunu araştırmamızı herhalde hoşgöreceklerdir: <em>Bu onu öldürecek. Kitap yapıyı öldürecek</em>.</p>
			<p>Bize kalırsa bu düşüncenin iki çehresi vardı. Önce, bu bir rahip düşüncesiydi. Yeni bir unsurun, yani matbaanın ortaya çıkmasına karşı rahip topluluğunun duyduğu korkuydu. Tapınak insanının, Gutenberg’in ışıklı basım tekniği karşısında kapıldığı dehşet ve göz kamaşmasıydı. Kürsü ile elyazmasının, dillendirilmiş söz ile yazılı sözün, basılı söz karşısında kaygılanmasıydı. Bir serçenin, Lejyon meleğin altı milyon kanadını açtığını görünce düştüğü şaşkınlığa benzer bir şeydi... Özgürleşmiş insanlığın patırtı ve kaynaşmasını şimdiden işiten, gelecekte aklın imanın altını oyacağını, fikrin inancı tahtından indireceğini, dünyanın Roma’yı sarsacağını gören peygamberin çığlığı... Matbaayla uçuculuk kazanmış insan düşüncesinin buhar olup teokrasi kabından uçacağını gören filozofun öngörüsü... Tunç koçbaşını inceleyip, “Kule yıkılacak,” diyen askerin dehşeti... Bu, bir gücün yerini bir başka gücün alacağı, yani matbaanın Kilise’yi öldüreceği anlamına geliyordu.</p>
			<p>Fakat ilk ve kuşkusuz en basiti olan bu düşüncenin altında, bize göre, onun doğal sonucu olan daha yeni, kavranması daha zor, reddedilmesi daha kolay bir başka düşünce, sadece rahibe değil aynı zamanda bilgin ve sanatçıya da ait olan felsefi görüş yatmaktaydı. Bu, insan düşüncesinin biçim değiştirirken ifade tarzını da değiştireceğinin, her kuşağın temel düşüncesinin bundan sonra aynı maddeyle ve aynı şekilde yazılmayacağının, pek sağlam ve kalıcı olan taştan kitabın yerini daha da sağlam ve kalıcı olan kâğıttan kitaba bırakacağının önsezisiydi. Bu açıdan, Başdiyakoz’un müphem cümlesinin ikinci bir anlamı vardı; bir sanatın bir başka sanatı tahtından indireceği, yani matbaanın, mimarlığı öldüreceği anlamına geliyordu.</p>
			<p>Gerçekten de, her şeyin başlangıcından Hıristiyan çağının on beşinci yüzyılına (o yüzyıl dahil) gelinceye kadar mimarlık, insanlığın büyük kitabı, kâh güç kâh akıl olarak çeşitli gelişim aşamalarında, insanın belli başlı ifade tarzı olmuştur.</p>
			<p>İlk ırkların belleği kendini aşırı yüklü hissettiğinde, insan türünün anı dağarcığı son derece yüklü ve karman çorman hale gelip çıplak ve uçucu söz, bu dağarcığın bir kısmını yolun bir yerinde yitirme tehlikesi arz ettiğinde, bu anılar en görülür, en kalıcı ve en doğal biçimde toprağa kaydedildi. Her gelenek, bir anıtın altına mühürlendi.</p>
			<p>İlk anıtlar, Musa’nın deyişiyle <em>demirin değmemiş olduğu</em> basit kaya kütleleriydi. Mimarlık da herhangi bir yazı gibi başladı. Önce alfabe oldu. Bir taş dikiliyor, bu bir harf oluyordu; her harf, bir hiyeroglifti ve her hiyeroglifin üzerine, başlığın sütunun üzerine yaslandığı gibi, bir grup fikir yaslanıyordu. İlk ırklar, bütün dünya üzerinde, her yerde, her devirde, hep böyle yaptılar. Keltlerin <em>dikilitaşına</em> Asya’nın Sibiryası’nda, Amerika’nın pampalarında da rastlanır.</p>
			<p>Daha sonra sözcükler yapıldı. Taşın üstüne taş kondu, bu granit heceler birleştirildi, söz bazı birleşimler denedi. Kelt dolmen ve kromlekleri, Etrüsk tümülüsleri, İbrani galgalları<a class="si-noteref epub-type_noteref" href="#f117" id="ref_f117">117</a> birer sözcüktür... Kimileri, özellikle tümülüsler, birer özel addır. Hatta bazen, elde bol taş ve geniş bir düzlük olduğu zaman, bir cümle bile yazılıyordu. Mesela Karnak’taki devasa taş yığını eksiksiz bir cümledir.</p>
			<p>Nihayet kitaplar da yapıldı. Gelenekler, simgeler doğurmuştu ve kendileri bu simgelerin altında, ağaç gövdesinin kendi yaprakları altında kaybolması gibi kayboluyorlardı. İnsanlığın inandığı bütün bu simgeler geliştikçe gelişiyor, çoğalıyor, kesişiyor ve gittikçe karmaşıklaşıyordu; ilk anıtlara sığmıyor, her yandan taşıyorlardı. Bu anıtlar kendileri gibi ilkel ve basit olan, toprakta yatan geleneği zaten şöyle böyle ifade ediyorlardı. Simgenin yapıda serpilip gelişmeye ihtiyacı vardı. O zaman, insan düşüncesiyle birlikte mimarlık gelişti; bin başlı ve bin kollu bir dev oldu ve bütün bu havada kalan simgeselliği görülür, tutulur, ebedî bir formun içinde sabitleştirdi. Kuvvet olan Daidalos ölçer, zekâ olan Orpheus şarkı söylerken bir harf olan sütun, bir hece olan kemer, bir sözcük olan piramit, hem bir geometri hem de bir şiir yasasıyla harekete geçerek kümeleşiyor, birleşiyor, karışıyor, iniyor, çıkıyor, yerde uç uca ekleniyor, gökte kat kat yükseliyordu, ta ki bir devrin genel düşüncesinin dayatması altında, aynı zamanda harika yapılar da olan o harika kitapları meydana getirinceye kadar: Eklinga pagodası, Mısır’ın Ramesseum’u, Süleyman’ın tapınağı gibi...</p>
			<p>Ana fikir, söz, bu yapıların sadece içinde değil biçimindeydi de. Örneğin Süleyman Tapınağı, Kutsal Kitap’ ın sadece cilt kapağı değil, ta kendisiydi. Eşmerkezli çevre duvarlarının her birinde rahipler, tercüme edilmiş ve göze görünür kılınmış sözü okuyabiliyor ve böylece onun tapınaktan tapınağa geçirdiği dönüşümlerini izleyebiliyorlardı, ta ki onu son kutsal mekânında en somut formu içinde yakalayıncaya kadar, yine mimarlığın bir unsuru olan bu form, kemerdi. Böylece söz yapının içine kapatılmıştı, fakat imgesi, bir mumya tabutunun üzerindeki insan figürü gibi, kılıfının üzerindeydi.</p>
			<p>Yapıların yalnız formları değil kendileri için seçtikleri yerler de temsil ettikleri düşünceyi ele veriyordu. İfade edilecek simgenin zarif ya da kasvetli oluşuna göre, Eski Yunan, dağlarını göze ahenkli gelen bir tapınakla taçlandırıyor, Eski Hint ise sıra sıra dev granit fillerin taşıdığı biçimsiz yer altı pagodalarını oymak için, kendi dağlarının karnını deşiyordu.</p>
			<p>Böylece, dünyanın ilk altı bin yılı boyunca, Hindistan’ın en eski pagodasından Köln katedraline kadar mimarlık, insan türünün büyük yazısı oldu. Bu o denli doğrudur ki, sadece her dinî simgenin değil her insan düşüncesinin de bu büyük kitapta bir sayfası ve anıtı vardır.</p>
			<p>Her uygarlık, teokrasiyle başlayıp demokrasiyle sona erer. Birliğin yerine geçen özgürlük yasası, mimaride yazılıdır. Zira –bu noktayı vurgulamamız gerek– inşaat işçiliğinin yalnızca tapınağı inşa etmekte, ruhban sınıfına ait mit ve simgeselliği dile getirmekte, taş sayfalarına gizemli yasa levhalarını hiyeroglifler halinde kaydetmekte güçlü olduğu sanılmamalıdır. Böyle olsaydı, her insan toplumunda, kutsal simgenin yıpranıp özgür düşüncenin altında silindiği, insanın rahipten kaçtığı, felsefeler ve sistemlerdeki hatalı gelişmelerin dinin yüzeyini kemirdiği bir an geldiği gibi, mimarlık insan zihninin bu yeni halini yeniden üretemez, ön yüzü dolu sayfalarının arka yüzü boş olur, eseri eksikli ve kitabı yarım kalırdı. Oysa öyle olmuyor.</p>
			<p>Örnek olarak Ortaçağ’ı alalım; orada olayı daha açık seçik görebiliyoruz, çünkü bize daha yakın. Birinci dönemi boyunca teokratik rejim, Avrupa’yı organize ederken; Vatikan, Capitolino’nun çevresinde yıkıntı halinde yatan Roma’nın unsurlarını kendi etrafında bir araya getirip yeniden sınıflandırırken; Hıristiyanlık önceki uygarlığın yıkıntıları arasında toplumun bütün katmanlarını araştırır ve bu harabelerden, kilit taşı ruhban sınıfı olan yeni bir hiyerarşik evren inşa ederken; Mısır ve Hint’in teokratik yapılarının kardeşi, katıksız Katolikliğin bozulmaz amblemi, papalık birliğinin değişmez hiyeroglifi o esrarengiz roman mimarinin önce bu kaosa sızdığı fark edilir, sonra ölü Yunan ve Roma mimarilerinin kalıntılarından, Hıristiyanlığın soluğu altında ve barbarların eliyle, yavaş yavaş ortaya çıktığı görülür. Gerçekten de o zamanın bütün düşüncesi, bu kasvetli roman üslubunda kayıtlıdır. Her yerinde otorite, birlik, nüfuz edilemezlik, mutlak, VII. Gregorius hissedilir; her yerinde rahip hissedilir, asla insan hissedilmez; her yerinde kast hissedilir, asla halk hissedilmez. Derken Haçlı Seferleri gelir. Bu, büyük bir halk hareketidir ve her büyük halk hareketi, sebebi ve amacı ne olursa olsun, son çökeltisinden her zaman özgürlük ruhunu açığa çıkarır. Yenilikler ortaya çıkacaktır. Fırtınalı bir dönem olan köylü isyanları, soylu ayaklanmaları ve birlikler dönemi açılır; otorite sarsılır, birlik bölünür. Feodalite, teokrasiyle paylaşım talep eder; kaçınılmaz biçimde çıkıp gelecek ve her zaman olduğu gibi aslan payını kapacak olan halk da sıradadır. <em>Quia nominor leo.</em><a class="si-noteref epub-type_noteref" href="#f118" id="ref_f118">118</a> Böylece ruhbanlığın altından feodal beylik, feodal beyliğin altından özgür şehir baş verir. Avrupa’nın çehresi değişmiştir. Mimarinin çehresi geri kalacak değil ya, o da değişir. Uygarlık gibi o da sayfayı çevirmiştir; zamanın yeni ruhu onu kendi dayatması altında yazmaya hazır bulur. Haçlı Seferleri’nden, ulusların özgürlükle dönmesi gibi, sivri kemerle dönmüştür. Böylece, Roma yavaş yavaş parçalanırken Roman mimari ölür. Hiyeroglif, katedrali terk edip feodaliteye itibar sağlamak üzere şatoyu armayla süslemeye gider. Katedralin kendisi, yani vaktiyle o denli dogmatik olan ve artık burjuvazi, özgür şehir ve özgürlük tarafından istila edilen bu yapı ise rahibin elinden kurtulup sanatçının eline düşer. Sanatçı, onu keyfine göre inşa eder. Elveda gizem, mit, yasa. Gelsin fantezi ve keyfiyet. Rahibin diyecek bir şeyi yoktur, yeter ki bazilikası ve mihrabı yerinde kalsın. Dört duvar sanatçıya aittir. Mimari kitabı artık ruhbana, dine, Roma’ya değil, hayal gücüne, şiire, halka aittir. Altı-yedi yüzyıllık Roman mimarinin değişmez durağanlığından sonra insana son derece çarpıcı gelen, en fazla üç yüzyıllık bu mimarideki sayısız ve hızlı dönüşümlerin sebebi budur. Bu arada sanat dev adımlarla ilerlemektedir. Halk dehası ve özgünlüğü, vaktiyle piskoposların yaptığı işi üstlenmiştir. Her nesil gelip geçerken kitaba kendi satırlarını yazar; katedrallerin ön yüzündeki eski Roman hiyerogliflerin üstünü çizer; yerlerine koyduğu yeni simgenin altından dogma, ancak yer yer ve belli belirsiz görülebilir. Halkın giydirdiği giysinin kıvrımları alttaki dinî iskeleti şöyle böyle belli eder. O zamanlar mimarların, kiliseye karşı bile gösterdikleri cüretkâr serbestliği tahayyül etmek imkânsızdır. Örneğin, Paris Adalet Sarayı’nın Şömineler Salonu’nda olduğu gibi, utanç verici bir biçimde çiftleştirilmiş keşişlerle rahibe adaylarından örülü sütun başlıkları... Bourges Katedrali’nin ana kapısında olduğu gibi, Nuh’un <em>eksiksiz biçimde</em> taşa oyulmuş macerası... Bocherville Manastırı başrahibinin lavabosunda olduğu gibi, elinde şarap kadehiyle tüm cemaatin suratına gülen eşek kulaklı bir sarhoş keşiş... O devirde, taşa yazılan düşünce için, tıpkı bizim bugünkü basın özgürlüğüne benzeyen bir ayrıcalık vardı: mimarlık özgürlüğü.</p>
			<p>Bu özgürlüğün sınırları pek genişti. Bazen bir kapı, bir cephe, bütün bir kilise, ibadete tamamen yabancı, hatta kiliseye muhalif bir simgesel anlam sergilerdi. Daha on üçüncü yüzyılda Guillaume de Paris, on beşinci yüzyılda Nicolas Flamel, bu tür isyankâr sayfalar yazdılar. Saint-Jacques-de-la-Boucherie tam bir muhalefet kilisesiydi.</p>
			<p>O zamanın düşüncesi ancak bu şekilde özgürdü, bu yüzden bütün halinde ancak yapı denen bu kitaplara kaydedilebiliyordu. Bu yapı formu olmasaydı, özgürlüğünü başka türlü kullanmayı göze alacak kadar ihtiyatsız davrandığı takdirde, elyazması formu altında şehir meydanında cellat eliyle yakıldığını görürdü. Kilise kapısındaki düşünce, kitaptaki düşüncenin işkencesini seyrederdi. Dolayısıyla, gün ışığına çıkmak için önünde sadece bu yol, yani yapı inşaatı olduğundan, dört bir yandan bu yola atılıyordu. Tüm Avrupa’yı kaplayan katedral sayısının muazzamlığı buradan gelir; sayıları o denli akıl almaz boyuttadır ki, araştırıp gerçekliğinden emin olduktan sonra bile insanın inanası gelmez. Toplumun bütün maddi, bütün zihinsel güçleri aynı noktaya yönelmekteydi, yani mimarlığa. Bu şekilde, Tanrı’ya kiliseler inşa etmek bahanesiyle, sanat muhteşem ölçülerde gelişiyordu.</p>
			<p>O zaman kim şair doğarsa mimar oluyordu. Tunç kalkanlardan bir <em>testudo</em><a class="si-noteref epub-type_noteref" href="#f119" id="ref_f119">119</a> altındaymış gibi feodalitenin altında her yandan sıkıştırılan ve ancak mimarlık yönünde çıkış yolu gören kitlelerdeki dağınık deha, bu sanatla çıkış yolu buluyor, “İlyada”ları katedral biçimini alıyordu. Diğer bütün sanatlar, mimarlığa itaat ediyor, onun altında disipline giriyordu. Bunlar, büyük eserin işçileriydi. Mimar, şair, usta, eserin cephelerini yontup işleyen heykelciliği, vitraylarını renklendiren resim sanatını, çanlarını harekete geçiren ve orglarına üfleyen müziği, kişiliğinde birleştiriyordu. Gerçek anlamıyla zavallı şiir, yani elyazmalarında bitkisel hayatını sürdürmeye çalışan şiir bile, kendini gösterebilmek için, koşuk ya da kafiyeli ilahi biçiminde, yapıya dahil olmak zorunda kalıyordu; kadim Yunan dinî bayramlarında Aiskhylos tragedyalarının ya da Süleyman’ın tapınağında Yaratılış’ın oynamış olduğu rol de zaten aynı roldü.</p>
			<p>Böylece, Gutenberg’e gelinceye kadar, mimarlık başlıca yazı, evrensel yazıydı. Şark’ta başlayan, Eski Yunan ve Roma tarafından sürdürülen bu granit yazının son sayfasını Ortaçağ yazdı. Kaldı ki, bu olgu, bir halk mimarisinin bir kast mimarisinin yerini alması, tarihin diğer büyük devirlerinde, insan aklının benzer hareketlerinde de aynen görülür. Örneğin, ciltlerce kitapta ancak açıklanabilecek bir yasayı burada kısaca özetleyecek olursak, ilkel zamanların beşiği en eski Şark’ta, Hindu mimarisinin ardından, Arap mimarisinin doğurgan anası Fenike mimarisi; Antik Çağ’da, Etrüsk üslubu ve devasa anıtların sadece birer çeşitlemesini teşkil ettikleri Mısır mimarisinden sonra, Yunan mimarisi gelmiştir ki, Roma üslubu, bunun Kartaca kubbesiyle zenginleşmiş bir uzantısından ibarettir; aynı şekilde Yeniçağ’da da Roman mimariden sonra gotik mimari gelmiştir. Bu üç seriyi ikiye ayıracak olursak, üç büyük kardeş olan Hint, Mısır ve Roman mimarlıklarının üçünde de aynı simgeyi buluruz: teokrasi, kast, birlik, dogma, mit, Tanrı; buna karşılık üç küçük kardeş olan Fenike, Yunan ve gotik mimarlıklarında ise doğalarına özgü çeşitlilik ne olursa olsun, yine aynı anlamı buluruz: özgürlük, halk, insan.</p>
			<p>Hint, Mısır ve Roman yapılarında, ister Brahman densin ister müneccim veya papa, her zaman ruhban, sadece ruhban hissedilir. Halk mimarilerindeyse durum böyle değildir. Bunlar daha zengin ama daha az kutsaldır. Fenike mimarisinde tüccar, Yunan’da cumhuriyetçi, gotikte burjuva hissedilir.</p>
			<p>Her türlü teokratik mimarinin genel karakterleri değişemezlik, ilerleme korkusu, geleneksel çizgilerin korunması, ilksel tarzların benimsenmesi, tüm insan ve doğa formlarının simgenin anlaşılmaz değişkenliklerine mutlaka ayak uydurmasıdır. Bunlar ancak sırra ermişlerin çözebileceği gizemli kitaplardır. Zaten bunlarda her formun, hatta her formsuzluğun, kendini dokunulmaz kılan bir anlamı vardır. Hint, Mısır ya da Roma yapılarından resimlerinde değişiklik yapmalarını ya da heykellerini ıslah etmelerini istemeyin. Her türlü yetkinleşme, onlar için kutsallığa saygısızlıktır. Bu mimarilerde dogmanın katılığı, taşın üstüne ikinci bir taşlaşma olarak kendini gösterir. Bunun aksine halk mimarisi, eseri yapıların genel karakteri çeşitlilik, ilerleme, özgünlük, zenginlik, sürekli harekettir. Güzelliklerini düşünüp özen gösterecek, heykel ve arabesk süslemelerini durmadan gözden geçirip düzeltecek kadar dinden kopmuşlardır. Dünyevi yaşama aittirler. İnsani bir yanları vardır; bu insani yanı, altında hâlâ kendilerini ürettikleri dinî simgeye karıştırırlar. Buradan her ruhun, her aklın, her hayal gücünün nüfuz edebileceği yapılar çıkmıştır; hâlâ simgesel ama doğa gibi, anlaşılması kolay yapılar... Teokratik mimariyle bunun arasında kutsal bir dille halk dili, hiyeroglifle sanat, Süleyman’la Phidias arasındaki fark vardır.</p>
			<p>Buraya kadar bir sürü kanıt ve bir sürü ayrıntıyı bir yana bırakarak söylediklerimizi pek kısaca özetleyecek olursak, şuraya varırız: On beşinci yüzyıla kadar mimarlık insanlığın başlıca kayıt defteri olmuştur; bu zaman diliminde dünyada az çok karmaşık olup da yapı şeklinde somutlaşmayan hiçbir düşünce ortaya çıkmamıştır; her halk düşüncesi, tıpkı her dinî yasa gibi, kendi anıtlarını yaratmıştır ve nihayet insan türünün taşa yazmadığı hiçbir önemli düşüncesi olmamıştır. Peki neden? Her düşünce, dinî olsun felsefi olsun, kendini sürdürmekte yarar görür de ondan; bir nesli hareketlendirmiş olan fikir, başka nesilleri de etkilemek ve iz bırakmak ister de ondan... Oysa elyazmasının ölümsüzlüğü nasıl da eğreti bir ölümsüzlüktür! Bir yapı ise gayet sağlam, dirençli ve kalıcı bir kitaptır! Yazılı sözü yok etmek için bir meşale veya bir kurtçuk yeter. İnşa edilmiş sözü yıkmak içinse toplumsal bir devrim, topraksal bir devrim gerekir. Colosseum’un üzerinden barbarlar, Piramitlerin üzerinden belki tufan geçmiştir</p>
			<p>On beşinci yüzyılda her şey değişir.</p>
			<p>İnsan düşüncesi varlığını sürdürmek, için mimarlıktan daha kalıcı ve daha dayanıklı olmakla kalmayıp daha basit ve daha kolay da olan bir araç bulur. Mimarlık tahtından indirilir. Orpheus’un taş harflerinin yerini Gutenberg’in kurşun harfleri alacaktır.</p>
			<p><em>Kitap, yapıyı öldürecektir</em>.</p>
			<p>Matbaanın icadı, tarihin en büyük olayıdır. Ana devrimdir. İnsanlığın ifade tarzının baştan başa yenilenmesi, insan düşüncesinin bir biçimden sıyrılıp bir başka biçime bürünmesi, Âdem’den beri aklı temsil eden simgesel yılanın tam ve kesin olarak deri değiştirmesidir.</p>
			<p>Matbaa biçimi altında düşünce hiç olmadığı kadar ölümsüzdür; uçucudur, ele avuca sığmaz, tahrip edilemez. Havaya karışır. Mimarlık, devrinde, kendini dağlaştırır, bir yüzyılı ve bir yeri sıkı sıkı elinde tutardı. Şimdiyse kuş sürüsüne dönüşmekte, yedi iklim dört bucağa savrulmakta, dağılıp aynı anda havanın ve boşluğun tüm noktalarını işgal etmektedir.</p>
			<p>Tekrarlayalım: Bu şekilde çok daha silinemez olduğunu görmemek mümkün mü? Sağlam iken canlıya dönüşüyor, sürelilikten ölümsüzlüğe geçiyor. Bir kütle yıkılabilir, ama aynı anda her yerde olma niteliği nasıl ortadan kaldırılır? Tufan başladığında dağ, dalgaların altında çoktan kaybolmuşken kuşlar hâlâ uçmakta olacak ve kıyametin yüzeyinde bir tek kemer kalsa onun üzerine konacak, onunla birlikte suların çekilmesini bekleyecek ve bu kaostan çıkan yeni dünya uyanırken suya gömülmüş dünyanın düşüncesinin, kanatlı ve canlı olarak başının üstünde süzüldüğünü görecek.</p>
			<p>Bu ifade tarzının en muhafazakâr ifade tarzı olmakla kalmayıp aynı zamanda en basiti, en rahatı, herkes için en kolayı olduğu görülünce; ardı sıra ağır bir bavul sürüklemediği ve ağır bir eşyayı yerinden oynatmadığı düşünülünce; kendini bir yapıda dile getirmek için dört-beş başka sanatı ve tonlarca altını, dağ gibi bir taş yığınını, bir kereste ormanını, kalabalık bir işçi kitlesini harekete geçirmek zorunda olan düşünce, kitaba dönüşen ve bir parça kâğıt, biraz mürekkep ve bir kalemden başka şeye ihtiyaç duymayan düşünceyle karşılaştırılınca insan zekâsının mimarlığı terk edip matbaaya geçmesine nasıl şaşılabilir? Bir nehrin ilk yatağının, onun seviyesinin altına kazılmış bir kanalla bağlantısını aniden kesin; nehir, yatağını terk edecektir.</p>
			<p>Bu yüzden, bakın, matbaanın icadından beri mimarlık nasıl yavaş yavaş kuruyor, köreliyor, yoksullaşıyor. Nasıl su seviyesinin düştüğü, özsuyunun çekildiği, çağların ve halkların düşüncesinin mimarlıktan yüz çevirdiği hissediliyor! Tavsama, on beşinci yüzyılda hemen hemen hissedilmez düzeydedir, basın henüz pek zayıftır ve güçlü mimarlıktan en fazla büyük bir hayatiyet koparabilir. Fakat on altıncı yüzyıldan itibaren mimarlığın hastalığı gözle görülür hale gelmiştir; artık esas bakımından toplumu ifade etmemektedir; acınacak biçimde, klasik sanata dönüşür; Galyalı, Avrupalı, yerli iken Yunanlı ve Romalı, hakiki ve modern iken sözde Antik olur. Rönesans denen işte bu çöküştür. Ama yine de görkemli bir çöküş, zira eski gotik deha, Mainz’ın dev baskı makinesinin ardında batan bu güneş, daha birkaç zaman için son ışıklarıyla Latin kemerler ve Korint tarzı sütunlardan oluşan bu melez yığına sızacaktır.</p>
			<p>İşte bu batan güneşi biz, söken bir şafak sayıyoruz..</p>
			<p>Bu arada, mimarlık artık diğerleri gibi sıradan bir sanat olduğu, artık bütünsel, egemen ve zorba sanatlıktan çıktığı anda, diğer sanatları kendine tabi durumda tutacak kuvveti kalmaz. Dolayısıyla bu sanatlar özgürleşip mimarın boyunduruğunu kırar ve her biri kendi yoluna gider. Bu ayrılıktan hepsi kazançlı çıkar. Tek başına kalış her şeyi büyütür. Oymacılık gerçek heykeltıraşlık, resimcilik resim sanatı, dua ezgileri müzik olur. Sanki bir imparatorluk, İskender’inin ölümüyle dağılmakta, eyaletleri krallığa dönüşmektedir.</p>
			<p>Rafaello, Michelangelo, Jean Goujon, Palestrina, göz kamaştırıcı on altıncı yüzyılın bu görkemli figürleri böylece ortaya çıkar.</p>
			<p>Sanatlarla aynı zamanda düşünce de her anlamda özgürleşir. Ortaçağ’ın sapkın mezhep kurucuları zaten Katoliklikte büyük gedikler açmışlardı. On altıncı yüzyıl, dinî birliği yok eder. Matbaadan önce Reform ancak bir bölünme olabilirdi, matbaa onu devrim yapmıştır. Baskı makinesini yok edin, mezhep sapkınlığının sinirlerini almış olursunuz. İster Şeytan’ın ister Tanrı’nın işi deyin, Gutenberg, Luther’in öncüsüdür.</p>
			<p>Ancak, Ortaçağ güneşi tamamen batınca, gotik deha sanat ufkunda bir daha doğmamak üzere sönünce mimarlık da gittikçe sönükleşir, renksizleşir, silinmeye yüz tutar. Basılı kitap, yapının bu kemirgen kurdu, onun kanını emer, yer bitirir. Yoksullaşır, yaprak yaprak dökülür, gözle görünür şekilde cılızlaşır. Değersizdir, zavallıdır, bir hiçtir. Hiçbir şeyi, hatta başka bir çağın sanatının anısını bile dile getirmez. Kendi başına kalmış, insan düşüncesi tarafından terk edildiği için diğer sanatlarca da terk edilmiş olduğundan, sanatçı bulamayıp yerine işçi çağırır. Cam, vitrayın yerini alır. Taş işçisi, heykeltıraşın yerine geçer. Elveda tüm özsu, tüm özgünlük, tüm hayat, tüm zekâ... Acınası atölye dilencisi, kopyadan kopyaya sürüklenir. Mimarlığın öldüğünü daha on altıncı yüzyılda hisseden Michelangelo’nun aklına son bir fikir, bir umutsuzluk fikri gelmişti. Bu sanat devi Parthenon’un üstüne Pantheon’u koyarak Roma’daki San Pietro Bazilikası’nı inşa etmişti. Biricik kalmayı hak eden büyük eser, mimarlığın son özgünlüğü, dev bir sanatçının kapanmakta olan taştan kayıt defterinin altına attığı imza... Michelangelo ölünce kendi ölümünden sonra hâlâ gölge ve hayalet halinde yaşamaya çalışan bu sefil mimarlık ne yapar dersiniz? Roma’daki San Pietro’yu alıp kopyalar, taklidini yapar. Bu bir kaçıklıktır, acınası bir durumdur. Artık her yüzyılın bir “Roma San Pietro’su” vardır; on yedinci yüzyılda Val-de-Grâce, on sekizinci yüzyılda Sainte-Geneviève. Her ülkenin de kendi “Roma San Pietro’su” vardır. Londra’da bir tane, Petersburg’da bir tane, Paris’te iki veya üç tane... Değersiz vasiyetname; ölmeden önce çocukluğa geri dönen, tükenip gitmiş büyük bir sanatın son sayıklamaları...</p>
			<p>Sözünü ettiklerimiz gibi tipik anıtlar yerine, on altıncı yüzyıldan on sekizinci yüzyıla kadar sanatın genel görünümünü inceleyecek olursak aynı düşüş ve zayıflama olgusunu görürüz. II. François’dan itibaren yapının mimari formu gittikçe silinerek, zayıflayan bir hastanın belirginleşmiş kemik yapısı gibi, geometrik formu öne çıkarır. Sanatın güzel çizgileri, yerlerini mühendisin soğuk ve sert çizgilerine bırakır. Yapı artık bir bina değil geometrik bir şekil, bir çokyüzlüdür. Mimarlık yine de bu çıplaklığı gizlemek için çırpınır. İşte size bir Roma alınlığına dahil olan bir Yunan alınlığı ve bunun tersi!.. Yine Parthenon içinde Pantheon, yine Roma San Pietro’ su... İşte IV. Henri’nin kenarları taş örgülü tuğla evleri; Royale Meydanı, Dauphine Meydanı. İşte XIII. Louis’ nin sakil, tıknaz, basık, toplu, kambur gibi bir kubbe taşıyan kiliseleri; İşte Mazarin dönemi mimarisi, Quatre-Nations Koleji’nin kötü İtalyan <em>pasticcio</em>’su<a class="si-noteref epub-type_noteref" href="#f120" id="ref_f120">120</a>. İşte XIV. Louis’nin sarayları: kaskatı, buz gibi soğuk, sıkıcı uzun saray nedimi kışlaları. Ve işte, son olarak hindiba ve şehriye biçiminde süslemeleri, o dişsiz ama işvebaz, miyadı dolmuş eski mimariyi biçimsizleştiren bütün kusurlarıyla, XV. Louis. II. François’dan XV. Louis’ye kadar hastalık, geometrik bir artış gösterdi. Sanat artık bir deri bir kemik. Acınacak şekilde can çekişiyor.</p>
			<p>Peki, bu arada matbaaya ne olmaktadır? Mimarlıktan çekilen bütün hayat ona akar. Mimarlık güçten düştükçe basımcılık gelişip büyür. İnsan düşüncesi, yapı inşasına harcadığı şu kuvvet sermayesini artık kitaplara harcamaktadır. Bu yüzden, on altıncı yüzyıldan itibaren, gücünü kaybeden mimarlığın düzeyine ulaşmış olan baskı makinesi, onunla mücadeleye girişip onu öldürür. On yedinci yüzyılda, dünyaya büyük bir edebiyat yüzyılı şenliği armağan edecek kadar söz sahibi, muzaffer ve zaferini perçinlemiş bulunmaktadır. On sekizinci yüzyılda, XIV. Louis’nin sarayında uzun zaman dinlendikten sonra, Luther’in eski kılıcını tekrar alıp Voltaire’in eline verir ve mimari ifade tarzını daha önce öldürmüş olduğu eski Avrupa’nın üstüne gümbür gümbür saldırır. On sekizinci yüzyılın bittiği sıralarda, her şeyi tahrip etmiştir. On dokuzuncu yüzyılda yeniden inşa edecektir.</p>
			<p>Şimdi soruyoruz, iki sanattan hangisi üç yüz yıldan beri insan düşüncesini gerçekten temsil ediyor? Hangisi onu ifade ediyor? Hangisi sadece edebî veya skolastik saplantılarını değil geniş, derin, evrensel hareketini yansıtıyor? Hangisi yürüyen insan türüyle, o bin ayaklı canavarla, sürekli olarak, kesintisizce ve boşluk bırakmadan çakışıyor? Mimarlık mı, matbaa mı?</p>
			<p>Matbaa. Kimse yanılgıya düşmesin, mimarlık ölmüştür, geriye dönüşü olmayacak şekilde ölmüştür, basılı kitap tarafından öldürülmüştür; öldürülmüştür, çünkü daha kısa ömürlüdür; öldürülmüştür, çünkü daha pahalıya mal olmaktadır. Her katedral bir milyar demektir. Şimdi mimarlık kitabını yeniden yazmak için, yeryüzünü yeniden binlerce yapıyla kaplamak için, anıtların o denli bol olduğu (o kadar ki, bir görgü tanığının söylediğine göre, “sanki dünya silkinip eski giysilerini atarak kiliselerden oluşan bembeyaz bir elbise giymiş” <em>Erat enim ut si mundus, ipse excutiendo semet, rejecta vetustate, candidam ecclesiarum vestem indueret</em>. GLABER RADULPHUS) eski devirlere geri dönmek için, ne büyük bir yatırım gerektiğini varın tahayyül edin.</p>
			<p>Kitap o kadar çabuk üretilir, o kadar ucuza mal olur ve o kadar uzağa gidebilir ki! Bütün insan düşüncesinin bu yokuştan aşağı akmasına şaşılabilir mi? Bu, mimarlığın da şurada burada güzel bir anıt, münferit bir şaheser yaratamayacağı anlamına gelmez. Matbaanın saltanatında da zaman zaman, diyelim ki koca bir ordunun topları eritip karıştırarak yaptığı güzel bir sütun görülebilecektir elbette; tıpkı mimarlığın saltanatında halk kitlelerinin rapsodileri toplayıp kaynaştırarak yaptığı <em>İlyada</em>’lar, <em>Romancero</em>’lar, <em>Mahabharata</em> ve <em>Nibelungen</em>’ler olduğu gibi. Yirminci yüzyılda bir dâhi mimarın ortaya çıkışı gibi büyük bir kaza meydana gelebilir pekâlâ, tıpkı on üçüncü yüzyılda Dante’nin ortaya çıkışı gibi. Fakat mimarlık artık toplumsal sanat, ortak sanat, baskın sanat olmayacaktır. İnsanlığın büyük şiiri, büyük yapısı, büyük eseri artık inşa edilmeyecek, basılacaktır.</p>
			<p>Ve bundan sonra mimarlık, eskaza yeniden ayağa kalksa bile, artık efendi olamayacak, eskiden onun yasasına göre var olan edebiyatın yasasına tabi olacaktır. İki sanatın birbiriyle ilgili konumları tersine dönecektir. Mimarlık çağında, nadir görülen şiirlerin anıtlara benzediği doğrudur. Hindistan’da Vyasa<a class="si-noteref epub-type_noteref" href="#f121" id="ref_f121">121</a> bir pagoda gibi karmaşık, acayip ve anlaşılmazdır. Mısır Şark’ında şiirin hatlarında, tıpkı yapılardaki gibi, yücelik ve sükûnet vardır; kadim Yunan’da güzellik, dinginlik ve huzur; Hıristiyan Avrupa’da Katolik ihtişam, halk naifliği, bir yenilenme döneminin zengin ve verimli hayatiyeti vardır. Kutsal Kitap Piramitlere, <em>İlyada</em> Parthenon’a, Homeros da Phidias’a benzer. On üçüncü yüzyılda Dante, son Roman kilise; on altıncı yüzyılda Shakespeare, son gotik katedraldir.</p>
			<p>Böylece, buraya kadar ister istemez eksik ve noksan olarak söylediklerimizi özetleyecek olursak insan türünün iki kitabı, iki kayıt kütüğü, iki vasiyetnamesi vardır: yapı ve baskı metin, taştan kitap ve kâğıttan kitap. Elbette yüzyıllar boyunca alabildiğine açık olan bu iki kitap, durup seyredildiği zaman, granit yazının; sıra sütunlar, kapıkuleler, dikilitaşlar olarak biçimlendirilmiş şu devasa alfabelerin; piramitten çan kulesine, Keops’tan Strasbourg’a kadar geçmişi ve yeryüzünü kaplayan, insan elinden çıkma bu dağların gözle görülür ihtişamını özlemek mümkündür. Geçmişi, bu mermer sayfalardan tekrar okumak lazımdır. Mimarlığın yazmış olduğu kitabı hayranlıkla seyretmek ve durmadan karıştırmak lazımdır; ama matbaanın diktiği yapının büyüklüğünü de inkâr etmemek lazımdır.</p>
			<p>Bu yapı muazzam büyüktür. İstatistikle uğraşan biri, Gutenberg’den beri matbaadan çıkmış olan kitaplar üst üste konsa yığının dünyayla ayın arasını dolduracağını hesaplamış. Ama bizim söz etmek istediğimiz bu tür bir büyüklük değil. Yine de, matbaanın günümüze kadarki ürünlerinin bütünü hakkında zihnimizde tam bir imge oluşturmak istersek bu bütün, bize temeli bütün dünya olan, üzerinde insanlığın ara vermeden çalıştığı ve heybetli başı, geleceğin derin sislerinde kaybolan devasa bir inşaat gibi görünmez mi? Akılların karınca yuvası... Tüm muhayyilelerin, bu altın sarısı arıların, ballarıyla geldikleri kovan. Bin katlı yapı. Rampalarının orasında burasında, derinliklerinde kesişen karanlık bilim mağaralarının açıldığı görülüyor. Yüzeyinin her yanında sanat girişik bezemelerini, gülbezeklerini, dantellerini gözler önüne seriyor. Orada her bireysel eserin, ne denli gelip geçici ve yalıtılmış görünürse görünsün, kendine özgü bir yeri, bir belirginliği var. Uyum, bütünden çıkıyor. Shakespeare katedralinden Byron camisine kadar, irili ufaklı binlerce kule, evrensel düşüncenin bu anakenti üzerinde karmakarışık vaziyette yükseliyor. Temeline, vaktiyle mimarlığın kaydetmemiş olduğu, insanlığın bazı eski belgeleri yeniden yazılmış. Girişin soluna Homeros’un beyaz mermerden eski düşük rölyefi yapılmış, sağda çokdilli Kutsal Kitap yedi başını kaldırıyor. <em>Romancero</em>’nun ejderhası biraz ötede sırtını kabartıyor, <em>Veda</em>’lar ve <em>Nibelungen</em>’ler gibi daha birkaç melez yaratıkla birlikte... Aslında devasa yapı hep tamamlanmamış kalıyor. Toplumun tüm zihinsel özsuyunu durmadan ona pompalayan matbaa dediğimiz dev makine, eseri için aralıksız yeni malzeme kusuyor. İnsan türünün tamamı yapı iskelelerinde. Her zihin duvarcı olmuş; en mütevazısı ya bir delik tıkıyor ya bir taş getiriyor. Rétif de la Bretonne da bir küfe dolusu alçı döküntüsü getiriyor. Her gün yeni bir kat çıkılıyor. Her yazarın özgün ve bireysel katkısından bağımsız olarak ortak katkılar da var. On sekizinci yüzyılda <em>Ansiklopedi</em> yayımlanıyor, Devrim sırasında <em>Moniteur</em><a class="si-noteref epub-type_noteref" href="#f122" id="ref_f122">122</a>. Evet, burada da gittikçe büyüyen ve sonsuz bir sarmal halinde yükselen bir inşaat söz konusu; burada da dillerin karmaşası, sürekli bir faaliyet, yorulmak bilmeyen bir emek, bütün insanlığın azimli katkısı, yeni bir tufana, yeni bir barbar istilasına karşı akla vaat edilmiş bir sığınak var. İnsan türünün ikinci Babil Kulesi bu...</p>
		</div>
			<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f104"><a class="si-backref" href="#ref_f104">104</a>. (Lat.) Aziz Martinus (Manastırı’nın) başrahibi. (Y.N.)</div>
	<div class="si-footnote html5_aside epub-type_footnote" id="f105"><a class="si-backref" href="#ref_f105">105</a>. (Lat.) Alın Yazısı ve Özgür İrade Hakkında. (Y.N.)</div>
	<div class="si-footnote html5_aside epub-type_footnote" id="f106"><a class="si-backref" href="#ref_f106">106</a>. (Fr.) <em>Abricotie</em><em>r</em>: kayısı ağacı; <em>abri</em>: barınak, ev; <em>cotier</em>: doktorun adı (Coictier); dolayısıyla: <em>abri-cotier</em>: Coictier’nin evi. (Ç.N.)</div>
	<div class="si-footnote html5_aside epub-type_footnote" id="f107"><a class="si-backref" href="#ref_f107">107</a>. MS 250-330 yılları arasında yaşamış olan yeni-Platoncu Suriyeli filozof İamblikhos, putperestliğin tüm ayinlerini, mitoslarını ve kutsal varlıklarını kapsayan bir ilahiyat geliştirmişti. Plotinos’un tinsel ve düşünsel gizemciliğinden uzaklaşarak tanrılara büyü yoluyla seslenmeye yönelmişti. (Y.N.)</div>
	<div class="si-footnote html5_aside epub-type_footnote" id="f108"><a class="si-backref" href="#ref_f108">108</a>. (Lat.) Arkaya doğru. (Ç.N.)</div>
	<div class="si-footnote html5_aside epub-type_footnote" id="f109"><a class="si-backref" href="#ref_f109">109</a>. (Lat.) Öne doğru kasılma. (Ç.N.)</div>
	<div class="si-footnote html5_aside epub-type_footnote" id="f110"><a class="si-backref" href="#ref_f110">110</a>. (Lat.) Rabbimiz. (Y.N.)</div>
	<div class="si-footnote html5_aside epub-type_footnote" id="f111"><a class="si-backref" href="#ref_f111">111</a>. “Süleyman’ın anahtarı” (<em>Clavicula Salomonis</em>). (<em>Clavicule</em>, Fransızcada köprücükkemiği anlamına gelir. Ç.N.)</div>
	<div class="si-footnote html5_aside epub-type_footnote" id="f112"><a class="si-backref" href="#ref_f112">112</a>. Çinliler. (Y.N.)</div>
	<div class="si-footnote html5_aside epub-type_footnote" id="f113"><a class="si-backref" href="#ref_f113">113</a>. (Lat.) Yanılıyorsun dostum Claude. (Ç.N.)</div>
	<div class="si-footnote html5_aside epub-type_footnote" id="f114"><a class="si-backref" href="#ref_f114">114</a>. (Yun. “Ustaca İşlenmiş”) Eski Yunan’da efsanevi mimar ve heykelci. (Y.N.)</div>
	<div class="si-footnote html5_aside epub-type_footnote" id="f115"><a class="si-backref" href="#ref_f115">115</a>. (Lat.) Aziz Paulus’un mektupları üstüne yorumlar, Nuremberg, Anton Koburger, 1474. (Y.N.)</div>
	<div class="si-footnote html5_aside epub-type_footnote" id="f116"><a class="si-backref" href="#ref_f116">116</a>. (Lat.) Saint-Martin başrahibi, yani Fransa Kralı, örf ve âdet gereği Piskoposluk Kurulu üyesidir ve Aziz Venantius’un arpalığına sahip olup hazinedarlık makamında oturacaktır. (Y.N.)</div>
	<div class="si-footnote html5_aside epub-type_footnote" id="f117"><a class="si-backref" href="#ref_f117">117</a>. (Fr. <em>gal</em>, “çakıl”dan) Bretagne’da megalitik ya da megalitik olmayan bir mezarı örten taş yığınına verilen ad. (Y.N.)</div>
	<div class="si-footnote html5_aside epub-type_footnote" id="f118"><a class="si-backref" href="#ref_f118">118</a>. Latin edebiyatının en önemli fabl yazarı Phaedrus’un (MÖ 15-50) “Aslan Payı” adlı masalında aslan, en büyük payı almasının gerekçesi olarak, “Çünkü benim adım aslan,” der. (Y.N.)</div>
	<div class="si-footnote html5_aside epub-type_footnote" id="f119"><a class="si-backref" href="#ref_f119">119</a>. (Lat.) Kaplumbağa. Hugo, Romalı askerlerin sıkışık düzende, kalkanlarını –kaplumbağanın kabuğu gibi– üstlerine siper ederek ilerleyişlerine gönderme yapıyor. (Y.N.)</div>
	<div class="si-footnote html5_aside epub-type_footnote" id="f120"><a class="si-backref" href="#ref_f120">120</a>. (İt.) Karmaşık, kötü taklit. (Y.N.)</div>
	<div class="si-footnote html5_aside epub-type_footnote" id="f121"><a class="si-backref" href="#ref_f121">121</a>. Kutsal metinler olan <em>Veda</em>’ların derleyicisi, <em>Mahabharata</em>’nın yazarı kabul edilen efsanevi keşiş. (Y.N.)</div>
	<div class="si-footnote html5_aside epub-type_footnote" id="f122"><a class="si-backref" href="#ref_f122">122</a>. 1789’dan 1868’e kadar yayımlanan ve o tarihte yerini Fransız Cumhuriyeti’ nin resmî gazetesi adıyla, <em>Journal Officiel de la République Française</em>’ye bırakan <em>Le Moniteur Universel</em>’de Meclis müzakereleri dışında, siyasi yorumlar, çeşitli konularda makaleler de yer alıyordu. (Y.N.)</div>
</div>
  </body>
</html>