<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Notre Damein Kamburu</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="subchapter html5_section epub-type_chapter">
		<h1 class="chapter-header"><span class="chapter-number">I</span>Humma</h1>
		<p>Evlatlığının, talihsiz Başdiyakoz’un çingene kızıyla birlikte kendisini de yakaladığı ölümcül ağı böyle aniden kesip attığı sırada Claude Frollo, Notre-Dame’da değildi. Kilisenin ayin eşyaları odasına girince beyaz üstlüğünü, cüppesini, ayin atkısını yırtarcasına çıkarıp hepsini şaşkına dönen kayyumun eline tutuşturmuş, manastırın gizli kapısından sıvışarak Arsa’nın kayıkçılarından birine, kendisini Seine’in karşı yakasına götürmesini emretmiş ve nereye gittiğini bilmeden üniversitenin inişli çıkışlı sokaklarına dalmıştı; adım başı, cadı kızın asılışını seyretmek üzere <em>vaktinde yetişmek</em> umuduyla, neşe içinde Saint-Michel Köprüsü’ne akın eden erkek ve kadın gruplarına rastlıyordu; solgun, şaşkın, güpegündüz serbest bırakılmış ve peşindeki çocuk sürüsünden kaçmaya çalışan bir gece kuşundan daha huzursuz, daha kör ve daha ürkmüş bir haldeydi. Nerede olduğunu, ne düşündüğünü, rüyada olup olmadığını bilmiyordu. Belli belirsiz arkasında hissettiği Grève tarafından, o dehşetengiz Grève Meydanı tarafından sürekli ileriye doğru itiliyor, yürüyor, koşuyor, seçim yapmadan sokaklara rastgele dalıyordu.</p>
		<p>Böylece Sainte-Geneviève Tepesi’nin etrafından dolandı ve nihayet Saint-Victor Kapısı yoluyla şehirden çıktı. Dönüp baktığında üniversitenin kuleli duvarlarını ve varoşun tek tük evlerini görebildiği sürece kaçmaya devam etti. Fakat arazideki bir engebe sayesinde nihayet o iğrenç Paris’i tümüyle görmez olunca yüz fersah uzakta, kırlarda, ıssız bir yerde olduğuna inanınca, durdu; ancak o zaman nefes alabiliyormuş gibi hissetti.</p>
		<p>Bu sefer kafasına korkunç fikirler üşüştü. Ruhunun içini açıkça gördü ve ürperdi. Mahvettiği ve tarafından mahvedildiği o zavallı kızı düşündü. Şaşkın bakışlarını, kaderin her ikisinin alın yazılarına izletmiş olduğu ve tam kesişme noktasında acımasızca birbirine kırdırdığı o dolambaçlı çifte yol üzerinde gezdirdi. Ebedi vaatlerin budalalığını, iffetin, bilimin, dinin, faziletin boşluğunu, Tanrı’nın lüzumsuzluğunu düşündü. Doludizgin kötü düşüncelere daldı, daha derine indikçe içinde Şeytan’ın kıkır kıkır güldüğünü hissediyordu.</p>
		<p>Ruhunu böyle deşip de doğanın orada tutkulara ne denli geniş bir yer ayırmış olduğunu görünce daha da buruk bir istihzayla güldü. Yüreğinin derinliklerinde bütün kinini, bütün kötülüğünü böyle eşeleyince hastasını muayene eden hekimin soğukkanlı bakışıyla, bu kinin, bu kötülüğün kokuşmuş sevgiden ibaret olduğunu; insanda fazilet kaynağı olan sevginin rahip kalbinde korkunç şeylere dönüştüğünü ve kendi yaradılışında bir adamın rahip olmaya kalkınca iblis olduğunu gördü. O zaman korkunç bir sesle güldü ve birdenbire, ölümcül tutkusunun, birini darağacına öbürünü cehenneme sürükleyen bu yıpratıcı, kindar, zehirli, amansız tutkunun, en ürkünç sonucunu göz önüne getirerek tekrar sarardı: Kız mahkûm edilmiş, kendisi lanetlenmişti.</p>
		<p>Sonra, Phœbus’ün hayatta olduğunu, ne olursa olsun yüzbaşının yaşadığını, mutlu ve keyifli olduğunu, en güzel üniforması içinde çalım sattığını, kendine yeni bir sevgili bulduğunu ve onunla, eskisinin asılışını seyrettiğini düşününce tekrar gülmeye başladı. Ölümünü istedikleri arasında sadece çingene kızını, kin ve nefret beslemediği tek yaratığı ıskalamamış olduğunu düşününce arsız gülüşü daha da şiddetlendi.</p>
		<p>O zaman düşünceleri yüzbaşıdan halka yöneldi ve benzeri görülmemiş bir kıskançlığa kapıldı. Halkın da, bütün halkın da, sevdiği kadını gömlekle, neredeyse çıplak vaziyette gördüğü aklına geldi. Karanlıkta sadece kendisinin şöyle bir göreceği siluetinin bile kendisi için mutlulukların en büyüğü olacağı bu kadının, bir şehvet gecesi kılığı içinde, güpegündüz, öğle vakti, koskoca bir halk kitlesine adeta peşkeş çekildiğini düşünerek yumruklarını sıktı. Kutsallığı yok edilen, kirletilen, açığa vurulan, ilelebet lekelenen bütün bu aşk sırları için hırsından ağladı. Ne çok iğrenç bakışın o iyi iliklenmemiş gömleğe açlıkla yöneldiğini; bu güzel kızın, bu el değmemiş zambağın, kendi dudaklarını ancak titreyerek değdirmeye cüret edebileceği bu edep ve lezzet kadehinin bir çeşit umumi karavanaya dönüştürüldüğünü; Paris’in en aşağılık ayaktakımının, hırsızlar, dilenciler ve uşakların gelip bu karavanadan hep birlikte küstah, kirli ve ahlaksız bir zevki kana kana içtiklerini gözünün önüne getirince hırsından ağladı.</p>
		<p>O çingene, kendisi de rahip olmasaydı; Phœbus var olmasaydı ve o, kendisini sevseydi dünyada sahip olabileceği mutluluk üstüne bir fikir oluşturmaya çalıştıkça; huzur ve aşk dolu bir hayatın kendisi için de mümkün olabileceğini; tam şu anda yeryüzünün orasında burasında, batan güneşin karşısında ya da yıldızlı bir gecede, dere kenarlarında, portakal ağaçlarının altında uzun sevgi sohbetleri içinde kendilerinden geçmiş mutlu çiftler bulunduğunu ve Tanrı istemiş olsaydı o kızla bu kutsanası çiftlerden birini oluşturabileceklerini aklına getirdikçe, yüreği sevgi ve umutsuzluk içinde eriyip gidiyordu.</p>
		<p>Ahh! İşte o! İşte o fikirdi! Hiç aklından çıkmayan o saplantıydı ona işkence eden, beynini kemiren, yüreğini delik deşik eden... Üzülmüyor, pişmanlık duymuyordu; bütün yaptıklarını tekrar yapmaya hazırdı; onu yüzbaşının kollarında görmektense celladın ellerinde görmeyi tercih ederdi; ama acı çekiyordu işte; hem de öylesine acı çekiyordu ki, ara sıra ağarıp ağarmadıklarını görmek için başından tutam tutam saç yoluyordu.</p>
		<p>Özellikle bir ara, tam o dakikada, belki de sabah gördüğü iğrenç zincirin, o narin ve zarif boynun etrafındaki demirden düğümünü sıkmakta olduğu aklına geldi. Bu düşünce bütün gözeneklerinden ter fışkırmasına yol açtı.</p>
		<p>Bir başka an geldi, bir yandan için için şeytanca gülerken hem ilk gün gördüğü hayat dolu, kaygısız, şen şekrak dans eden, takıp takıştırmış, tüy gibi hafif, iç açıcı Esmeralda’yı, hem de son günkü haliyle, üzerinde gömlek, boynunda iple, yalınayak, ağır ağır darağacının köşeli merdivenini tırmanan Esmeralda’yı gözünün önüne getirdi. Bu iki tabloyu zihninde öyle bir biçimde canlandırdı ki, korkunç bir çığlık kopardı.</p>
		<p>Bu umutsuzluk kasırgası ruhunda her şeyi devirir, kırar, koparır, büker, kökünden sökerken etrafındaki doğaya baktı. Ayağının dibinde birkaç tavuk çalıları eşeliyor, parlak kabuklu bokböcekleri güneşe koşuyor, başının üstünde top top gri bulutlar mavi gökyüzünde süzülüyor, ufukta Saint-Victor Manastırı’nın sivri kulesi arduvaz dikilitaşıyla tepenin eğrisi üzerinde yükseliyor, Copeaux tümseğindeki değirmenin sahibi ıslık çalarak değirmeninin dönen kanatlarını seyrediyordu. Etrafında binbir biçimde tekrar tekrar kendini üreten bütün bu faal, örgütlü, sakin hayat ona acı verdi. Yeniden kaçmaya başladı.</p>
		<p>Kırlarda böyle akşama kadar koştu. Doğadan, hayattan, kendinden, insandan, Tanrı’dan, her şeyden bu kaçış bütün gün sürdü. Bazen kendini yüzükoyun yere atıyor, tırnaklarıyla taze ekinleri yoluyordu. Bazen ıssız bir köy sokağında duruyor ve düşünceleri o denli dayanılmaz geliyordu ki, başını ellerinin arasına alıyor, omuzlarından söküp yere çalmaya çalışıyordu.</p>
		<p>Güneşin alçalmaya başladığı saate doğru yeniden içsel bir muhasebe yaptı ve hemen hemen delirmiş olduğuna kanaat getirdi. Çingene kızını kurtarma umudunu ve iradesini yitirdiği andan beri içinde hüküm süren fırtına, zihninde tek bir sağlıklı fikir, tek bir sağlam düşünce bırakmamıştı. Aklı tamamen iflas etmiş, yitip gitmişti. Zihninde ayırt edilebilir iki görüntü vardı yalnızca: Esmeralda ve darağacı. Diğer her şey karanlıktaydı. Bir araya gelen bu iki görüntü tüyler ürpertici bir bütün oluşturuyor, kendisinde dikkat ve düşünce namına ne kaldıysa tamamını bu görüntülere yönelttiği ölçüde, onların da düşsel bir gelişme gösterdiğini, birinin zarafet, cazibe, güzellik ve ışık bakımından, öbürünün dehşet bakımından büyüdüğünü görüyordu. Öyle ki sonunda Esmeralda ona bir yıldız, darağacı da devasa bir iskelet kolu gibi görünüyordu.</p>
		<p>Dikkate değer bir nokta, bütün bu işkence boyunca ciddi bir ölüm fikri bir an bile aklına gelmedi. Sefil adam böyle yaratılmıştı; hayata asılıyordu. Belki de arkasında gerçekten Cehennem’i görüyordu.</p>
		<p>Bu arada güneş alçalmaya devam ediyordu. Hâlâ içinde mevcut olan canlı varlık belli belirsiz dönmeyi düşündü. Paris’ten uzakta olduğunu sanıyordu; ama bulunduğu yeri tespit edince ancak üniversite surlarının çevresini dolanmış olduğunu gördü. Saint-Sulpice’in külahı ve Saint-Germain-des-Prés’nin üç sivri kulesi, sağında, ufku delip geçiyordu. O tarafa doğru yürüdü. Saint-Germain’in mazgallı çevre duvarının etrafında Başrahip’in silahlı adamlarının, “Kim var orada?” diye bağırdıklarını işitince döndü, manastırın değirmeniyle kasabanın hastanesi arasında önüne çıkan bir patikaya girdi ve birkaç dakika sonra kendini Çömezler Çayırı’nın kenarında buldu. Bu çimenlik alan, gece gündüz eksik olmayan gürültüsü patırtısıyla ünlüydü; Saint-Germain’in zavallı keşişlerinin dokuz başlı ejderhasıydı, <em>quod monachis Sancti-Germani pratensis hydra fuit, clericis nova semper dissidiorum capita suscitantibus.</em><a class="si-noteref epub-type_noteref" href="#f195" id="ref_f195">195</a> Başdiyakoz orada birine rastlamaktan korktu; zaten bütün insan yüzlerinden korkuyordu; üniversiteyi, Saint-Germain kasabasını pas geçmişti; sokaklara mümkün olduğu kadar geç girmek istiyordu. Çömezler Çayırı boyunca yürüdü, orayı Dieu-Neuf’ten ayıran ıssız patikayı izledi ve nihayet suyun kıyısına geldi. Dom Claude orada bir kayıkçı buldu; adam onu birkaç Paris dinarı karşılığında Cité Adası’nın ucuna kadar nehir boyunca götürdü ve okurun daha önce Gringoire’ı hayal kurarken görmüş olduğu, İnek Salcısı Adası’na paralel olarak kral bahçelerinin ötesine dek uzanan terk edilmiş toprak şeridine bıraktı.</p>
		<p>Kayığın tekdüze sallanışı ve suyun şırıltısı, zavallı Claude’u bir bakıma uyuşturmuştu. Kayıkçı uzaklaşınca kumsalda alık alık öylece dikildi; önüne bakıyor fakat nesneleri ancak, bir çeşit göz yanılması yaratan ve her şeyi olduğundan büyük gösteren dalgalanmaların arasından algılayabiliyordu. Büyük bir acının verdiği bitkinliğin zihin üzerinde böyle etkiler yaratması ender değildir.</p>
		<p>Güneş yüksek Nesle Kulesi’nin arkasında batmıştı. Alacakaranlık vaktiydi. Gökyüzü beyaz, nehrin suyu da beyazdı. Bu iki beyazlığın arasına, gözlerini dikmiş olduğu Seine’in sol yakasının kara kütlesi yansıyor, uzaklara doğru gittikçe incelerek siyah bir ok gibi ufku saran sisin içine dalıyordu. Üzerinde bir sürü ev vardı; bu evlerin sadece, göğün ve suyun oluşturduğu açık renkli zemin üzerinde koyu renkli karaltıları seçiliyordu. Şurada burada pencereler, külün altından parlayan korlar gibi, ışımaya başlıyorlardı. Gökyüzünün ve nehrin oluşturduğu iki beyaz örtü arasında böyle soyutlanmış, o noktada hayli geniş olan bu kapkara ve devasa dikilitaş, Dom Claude’ un üzerinde, Strasbourg çan kulesinin dibinde sırtüstü uzanmış, başının üstündeki koskoca sivri kulenin günbatımının gölgelerine dalışını seyreden birinin hissedeceklerine benzer garip bir etki yarattı. Yalnız burada ayakta duran Claude, yere uzanmış olansa dikilitaştı; fakat nehir, gökyüzünü yansıtarak altındaki boşluğu devam ettirdiğinden uçsuz bucaksız kara çıkıntısı herhangi bir katedralin sivri kulesi gibi cüretkârca boşluğa atılır gibi görünüyordu; verdiği izlenim aynıydı. Hatta bu izlenimin daha garip ve daha derin bir yanı da vardı: Karşısındaki gerçekten Strasbourg’un çan kulesiydi; ama iki fersah yüksekliğinde bir kuleydi bu, duyulmadık, devasa, ölçüsüz, hiçbir gözün görmediği bir yapıydı, bir tür Babil Kulesi... Evlerin bacaları, surların mazgalları, çatı kalkanları, Augustin’ler Manastırı’nın sivri kulesi, Nesle Kulesi, devasa dikilitaşın profilinde gedikler açan bütün bu çıkıntılar, tuhaf bir şekilde göze kalabalık figürlü ve düşsel bir heykelin girinti çıkıntıları gibi görünerek bu yanılsamaya katkıda bulunuyordu.</p>
		<p>Claude, içinde bulunduğu sanrı halinde, Cehennem Kulesi’ni gördüğünü, basbayağı gözleriyle gördüğünü sandı; ürkünç kulenin boylu boyunca her yanına dağılmış olan ışıklar, ona içerideki büyük fırının kapıları gibi göründü; oradan gelen ses ve gürültüler de feryat ve hırıltılardı. O zaman korktu, işitmemek için iki eliyle kulaklarını kapattı, görmemek için arkasını döndü ve hızlı adımlarla tüyler ürpertici görüntüden uzaklaştı.</p>
		<p>Fakat görüntü onun içindeydi.</p>
		<p>Sokaklara girdiği zaman, dükkân camekânlarından sızan ölgün ışıkların altında yan yana geçip giden insanlar, etrafında hortlakların sonu gelmez gidişgelişi gibi bir etki yaratıyordu. Kulaklarında garip gümbürtüler çınlıyordu. Tuhaf düşler zihnini bulandırmaktaydı. Ne evleri, ne kaldırımı, ne arabaları, ne de erkek ve kadınları görüyordu; gördüğü, kenarları birbirine geçen birtakım belirsiz nesnelerden oluşmuş bir kaostu. Barillerie Sokağı’nın köşesinde bir bakkal dükkânı vardı; dükkânın sundurması, çok eski zamanlara ait bir âdete göre, çepeçevre teneke çemberlerle donatılmıştı ve bunlara asılmış tahta çubuklar rüzgârda çarpışarak kastanyet gibi sesler çıkarıyordu. Claude karanlıkta, Montfaucon’daki iskeletlerin çarpışmasından çıkan takırtıyı duyduğunu sandı.</p>
		<p>“Ahh!” diye mırıldandı, “Gece esintisiyle birbirlerine çarpıyor, zincirlerinin şakırtısını kemiklerinin takırtısına karıştırıyorlar! O da belki orada, bunların arasında!”</p>
		<p>Şaşkın vaziyette nereye gideceğini bilemedi. Birkaç adım sonra kendini Saint-Michel Köprüsü’nde buldu. Zemin katta bir evin penceresinde ışık vardı. Yaklaştı. Kırık camdan içeri bakınca, zihninde bulanık bir anı uyandıran sefil ve pasaklı bir salon gördü. Zayıf bir kandille yarım yamalak aydınlanan bu salonda, kahkahalar atarak hayli açık saçık giyimli bir genç kızı öpen, neşeli tavırlı, sarışın ve dinç bir delikanlı vardı. Lambanın yanında da iplik eğiren ve titrek bir sesle şarkı söyleyen yaşlı bir kadın... Genç adam sürekli gülmediği için, kocakarının şarkısı, kısım kısım Rahip’e kadar geliyordu. Anlaşılmaz ve berbat bir şeydi.</p>
		<div class="poem html5_section">
			<span>Grève, haykır, Grève, coş!</span>
			<span>Eğir, eğir, örekem,</span>
			<span>Eğir ipini cellada,</span>
			<span>Avluda ıslık çalana.</span>
			<span>Grève, haykır, Grève, coş!</span>
			<br/>
			<span>Ne güzel kenevir ip!</span>
			<span>Issy’den Vanvre’a kadar ekin</span>
			<span>Buğday değil kenevir.</span>
			<span>Hırsız gelip çalmadı</span>
			<span>Güzel kenevir ipi!</span>
			<br/>
			<span>Grève, coş, Grève haykır!</span>
			<span>Görmek için aşüfteyi</span>
			<span>Çapaklı darağacında asılı,</span>
			<span>Pencereler gözlerdir,</span>
			<span>Grève coş, Grève haykır!</span>
		</div>
		<p>Bunu dinledikten sonra, genç adam gülüyor ve kızı tekrar okşuyordu. Kocakarı, Falourdel’di; kız, bir fahişe, delikanlı ise küçük kardeşi Jehan. Claude bakmaya devam etti. Ha bu gösteri, ha bir başkası, ne fark ederdi ki!</p>
		<p>Jehan’ın gidip salonun dibindeki bir pencereyi açtığını, uzakta birçok aydınlık pencerenin ışıl ışıl parladığı rıhtıma bir göz attığını gördü ve pencereyi kaparken şöyle söylediğini işitti:</p>
		<p>“Hay ruhuma! Gece bastırıyor yahu! Burjuvalar kandillerini, Tanrı Baba da yıldızlarını yakıyor.”</p>
		<p>Sonra Jehan tekrar fahişeye doğru gitti, geçerken masanın üstündeki bir şişeyi düşürüp kırdı ve haykırdı:</p>
		<p>“Vay anasını! Boşalmış bile! Ve bende para da kalmamış! Bak Isabeau, sevgilim, Jüpiter ancak senin o iki beyaz memeciğini gece gündüz Beaune şarabı emeyim diye iki siyah şişeye çevirdiği zaman gözüme girer.”</p>
		<p>Bu güzel şaka, kızı da güldürdü ve Jehan evden çıktı.</p>
		<p>Dom Claude kardeşiyle burun buruna gelip onun tarafından tanınmamak için kendini yere atacak zamanı zor buldu. Bereket sokak karanlık, öğrenci de sarhoştu; ama yine de kaldırımda çamurun içinde yatan Başdiyakoz’u fark etti.</p>
		<p>“Oh, Ohh!” dedi, “İşte bugün iyi eğlenmiş biri daha...”</p>
		<p>Nefesini tutmakta olan Claude’u ayağının ucuyla dürttü.</p>
		<p>“Dut gibi sarhoş,” dedi. “Belli canım, yükünü tutmuş. Tam manasıyla fıçıdan düşmüş bir sülük. Hem de kel,” diye ekledi eğilerek. “Bir moruk bu! <em>Fortunate senex</em>!<a class="si-noteref epub-type_noteref" href="#f196" id="ref_f196">196</a>”</p>
		<p>Sonra Dom Claude onun söylenerek uzaklaştığını işitti:</p>
		<p>“Fark etmez, akıl iyi bir şey, ağabeyim Başdiyakoz da aklı başında ve paralı olduğu için çok mutlu.”</p>
		<p>Başdiyakoz hemen kalktı ve karanlıkta dev kulelerin gölgelerinin evlerin üstünde yükseldiğini gördüğü Notre- Dame’a doğru bir solukta koştu.</p>
		<p>Körük gibi soluyarak meydana vardığında geri geri gitti, başını kaldırıp uğursuz yapıya bakmaya cesaret edemedi.</p>
		<p>“Aman Tanrım!” dedi alçak sesle, “Bugün, daha bu sabah, burada böyle bir şey yaşandı mı sahiden?..”</p>
		<p>Yine de, ürkerek de olsa kiliseye baktı. Cephesi kapkaranlıktı. Arkada gökyüzünde yıldızlar ışıldıyordu. Ufuk çizgisinden yükselmiş olan hilal, o anda sağ kulenin üzerinde durmuştu ve siyah yonca oymalı parmaklıkların üzerine tünemiş, ışık saçan bir kuşa benziyordu.</p>
		<p>Manastırın kapısı kapalıydı; fakat Başdiyakoz, laboratuvarının bulunduğu kulenin anahtarını hep üstünde taşırdı. Kiliseye girmek için bunu kullandı.</p>
		<p>Kilisenin içinde mağaralara özgü bir karanlık ve sessizlikle karşılaştı. Dört bir yandan geniş duvarlara düşen gölgelere bakınca, sabahki tören için gerilmiş örtülerin henüz kaldırılmamış olduğunu gördü. Bu mezar gecesinin Samanyolu gibi, üzerine parlak pullar serpiştirilmiş büyük gümüş haç, karanlıkta parlıyordu. Asılı siyah örtülerin üstünden, koro yerindeki uzun pencere silmelerinin üst tarafları, görünüyordu, ay ışığını geçiren vitraylar ise artık sadece bir tür mor, beyaz ve mavi karışımından oluşan ve ancak ölülerin yüzünde görülebilecek, tekinsiz gece renklerine bürünmüştü. Koro yerinin etrafında çepeçevre bu soluk renkli sivri silme uçlarını fark eden Başdiyakoz önce lanetlenmiş piskoposların başlıklarını gördüğünü sandı. Gözlerini kapadı, tekrar açınca bu kez bunların kendisini süzen solgun suratlar olduğunu zannetti.</p>
		<p>Kilisenin içinde koşarak kaçmaya başladı. O zaman kilisenin de sarsıldığı, kımıldadığı canlandığı, her kalın sütunun dev bir ayak olup geniş taş tabanıyla zemini dövdüğü zannına kapıldı; devasa katedral mucizevi bir file dönüşerek ayak yerine direkleri, hortum yerine iki kulesi ve eyer takımı yerine koskoca siyah örtüsüyle, yürüyor, soluyor gibiydi.</p>
		<p>Böylece, humması ya da deliliği öyle bir yoğunluk derecesine varmıştı ki, talihsiz adam için dış dünya artık gözle görülür, elle tutulur, tüyler ürpertici bir kıyametten başka bir şey değildi.</p>
		<p>Bir an için rahatladı. Yan sahınlara girdiğinde bir grup sütunun arkasında kızılımsı bir ışık gözüne ilişti ve bir yıldıza koşar gibi ona doğru atıldı. Bu, Notre-Dame’ın halka açık dua kitabını demir kafesinin altında gece gündüz aydınlatan zavallı kandildi. Bir teselli veya cesaret bulma umudu içinde, açgözlülükle Kutsal Kitab’ın üstüne atıldı. Kitabın açık sayfasında, sabit bakışını üzerinde gezdirdiği “Eyub”un şu bölümü vardı:</p>
		<blockquote>
			<p>Önümden bir ruh geçti, tüylerim ürperdi.<a class="si-noteref epub-type_noteref" href="#f197" id="ref_f197">197</a></p>
		</blockquote>
		<p>Bu kasvetli cümleyi okuyunca yerden aldığı değneğin bir yerine battığını hisseden körün yaşadığı duyguyu yaşadı. Dizleri tutmaz oldu ve gündüz ölmüş olan kızı düşünerek yere yığıldı. Beyninin korkunç dumanlarla dolup taştığını hissediyordu; sanki başı, cehennem bacalarından birine dönüşmüştü.</p>
		<p>Belli ki uzun süre bu durumda kalmıştı, artık düşünemiyordu, Şeytan’ın pençesinde yıkılmış ve tepkisiz vaziyetteydi. Sonunda biraz güç topladı; kuleye, sadık Quasimodo’sunun yanına sığınmayı düşündü. Ayağa kalktı, korktuğu için dua kitabının kandilini aldı. Bu bir günahtı; ama artık bu kadarcık şeye kafasını takacak halde değildi.</p>
		<p>Kulelere çıkan merdiveni ağır ağır tırmandı; yüreği gizli bir dehşet duygusuyla doluydu, bu kadar geç vakitte mazgaldan mazgala geçerek kulenin tepesine tırmanan kandilin esrarengiz ışığı, bu dehşet duygusunu meydandan gelip geçen az sayıdaki insana kadar ulaştırıyor olmalıydı.</p>
		<p>Birdenbire yüzünde bir serinlik hissetti ve kendini en üst geçidin kapısında buldu. Hava soğuktu; gökyüzünden bulutlar geçiyor, birbirlerinin üzerine biniyor ve kış mevsiminde bir nehirde sürüklenen buz kütlelerini andırıyorlardı. Bulutların ortasına çöreklenmiş hilal, havadaki bu buz kütleleri arasında sıkışıp kalmış semavi bir gemiye benziyordu.</p>
		<p>Gözlerini indirdi ve bir an, iki kuleyi bağlayan geçidin küçük sütunları arasından, bir sis ve duman perdesinin arkasındaki uzak Paris damlarının sessiz yığınını seyretti; sivri, sıkış sıkış, sayısız küçük dam, bir yaz gecesinde, durgun bir denizin dalgaları gibiydi.</p>
		<p>Ay, gökyüzü ve yeryüzünü kül rengine boyayan zayıf bir ışık saçıyordu. Bu sırada büyük saatin ince ve çatlak sesi yükseldi. Gece yarısı olmuştu. Rahip öğleyi düşündü. Yine o on iki vuruş tekrarlanıyordu.</p>
		<p>“Aman Tanrım!” diye mırıldandı, “Şimdi bedeni soğumuş olmalı!”</p>
		<p>Birdenbire ani bir rüzgâr kandilini söndürdü, hemen hemen aynı anda kulenin karşı köşesinde bir gölgenin, bir beyazlığın, bir şeklin, bir kadının belirdiğini gördü. İliklerine kadar ürperdi. Kadının yanında küçük bir keçi vardı, melemesi saatin son vuruşuna karışıyordu.</p>
		<p>Kendinde bakacak gücü buldu. Evet, bu oydu.</p>
		<p>Kız solgun, hüzünlüydü. Saçları sabahki gibi omuzlarına dökülüyordu; ama boynunda ip yoktu, elleri de bağlı değildi. Özgürdü, ölüydü.</p>
		<p>Beyazlar giyinmişti, başında da beyaz bir başörtüsü vardı.</p>
		<p>Ağır ağır, gökyüzüne bakarak kendisine doğru geliyordu. Doğaüstü keçi de onu izliyordu. Rahip kendini taş kesilmiş, kaçamayacak kadar ağırlaşmış hissediyordu. Kızın ileri doğru attığı her adımda kendisi bir adım geriye gidiyordu, o kadar. Böylece tekrar merdivenin karanlık kemerinin altına girdi. Onun da aynı yere girebileceği korkusuyla yüreği buz kesiyordu. Kız bunu yapacak olursa korkudan ölürdü.</p>
		<p>Kız gerçekten de merdiven kapısının önüne kadar geldi, bir an orada durdu, karanlığa gözlerini dikti, fakat Rahip’i fark etmiş gibi görünmeden geçip gitti. Hayattayken olduğundan daha uzun görünüyordu; Claude onun beyaz giysisinin içinden arkasındaki ayı gördü, soluğunu işitti.</p>
		<p>Kız geçip gidince o da, hayalette gördüğü yavaşlıkla, kendisini de hayalet sanarak, ürkmüş, saçları dimdik, sönmüş lambası hâlâ elinde, merdivenden inmeye koyuldu; basamakları döne döne inerken kulağının dibinde açık seçik bir ses duydu, ses gülüyor ve şu cümleyi tekrarlıyordu:</p>
		<blockquote>
			<p>Önümden bir ruh geçti, tüylerim ürperdi.</p>
		</blockquote>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">II</span>Kambur, tek gözlü, topal</h1>
		<p>Ortaçağ’da ve XII. Louis’ye kadar Fransa’daki her şehrin, kendi sığınma yerleri vardı. Bu sığınma yerleri, şehri istila eden ceza yasaları sağanağı ve vahşi mahkemelerin ortasında, insan adaleti seviyesinin üstüne yükselen birer adacık gibiydi. Buralara ayak basabilen suçlu, kurtulmuş olurdu. Her varoş semtinde darağacı kadar sığınma yeri de vardı neredeyse. Bu, işkencedeki aşırılığa karşı cezasız kalmadaki aşırılıktı, yani karşılıklı birbirini düzeltmeye çalışan kötü iki durum. Kralın sarayları, prenslerin konakları, özellikle kiliseler sığındırma hakkına sahipti. Bazen, nüfusu artırılmak ihtiyacı duyulan bütün bir şehir bile geçici olarak sığınma yeri ilan edilebilirdi. XI. Louis 1467’de Paris’i sığınma yeri yapmıştı.</p>
		<p>Suçlu bir kez sığınma yerine adım attı mı, artık kutsaldı; ama oradan çıkmaktan sakınması gerekirdi. Dışarı adım atmayagörsün sağanağa tutulurdu. Çark, darağacı, teşhir direği sığınma yerinin çevresinde nöbet tutar, geminin etrafındaki köpekbalıkları gibi durmadan avlarını gözlerlerdi. Böylece, kapalı bir avluda, bir sarayın merdivenlerinde, bir manastırın bağ ve bahçelerinde, bir kilisenin kemerleri altında saçlarını ağartan mahkûmlar görülmüştür. Bu tür sığınma da aslında bir tür mahpusluk demekti.</p>
		<p>Ara sıra mahkemelerin resmî bir kararnameyle sığınma hakkını çiğneyerek mahkûmu cellada iade ettiği de olurdu, fakat bu enderdi. Yüksek yargı yetkilileri, piskoposlardan çekinirlerdi ve bu iki cüppe sürtüşmeye girdiğinde yargıç cüppesi rahip cüppesine üstün gelemezdi. Yine de kimi zaman, Paris celladı Petit-Jean’ın katilleri ve Jean Valleret’nin katili Emery Rousseau vakalarındaki gibi, adaletin Kilise’yi aşıp geçerek hükümleri infaz ettirdiği oluyordu. Fakat, mahkemeden bir karar çıkartmadan bir sığınma yerine zorla girenin vay haline! Fransa mareşali Robert de Clermont’un ve Champagne mareşali Jean de Châlons’un nasıl öldükleri bilinmektedir; oysa sığınmış olan Perrin Marc adında bir sarraf çırağı, sefil bir katildi. Ne var ki iki mareşal onu almak için Saint-Méry Kilisesi’nin kapılarını kırmışlardı ki, asıl akla sığmaz davranış buydu.</p>
		<p>Sığınma yerlerinin çevresinde öyle bir saygı halesi vardı ki, geleneğe inanmak gerekirse bazen hayvanları bile kapsıyordu. Aymoin, Kral Dagobert’in avda kovaladığı bir geyik, Saint-Denys’nin mezarının yakınlarına sığındığı zaman, köpek sürüsünün zınk diye durup havlamakla yetindiğini anlatır.</p>
		<p>Normal olarak kiliselerin, ricacıları kabul için hazırlanmış küçük birer barınakları vardı. 1407’de Nicolas Flamel bu kimseler için Saint-Jacques-de-la-Boucherie’ nin tavan arasında, kendisine Paris akçesiyle dört <em>livre</em>, altı metelik on altı dinara mal olan bir oda inşa ettirmişti.</p>
		<p>Notre-Dame’da bu barınak, yan sahınların tavan arasında, payanda kemerlerinin altında, kapalı avlunun karşısında, tam kulelerin bugünkü kapıcısının karısının kendine bir bahçecik düzenlemiş olduğu yerdeydi: Bir hurma ağacına göre bir marul neyse, Sammu-ramat’a<a class="si-noteref epub-type_noteref" href="#f198" id="ref_f198">198</a> kıyasla bir kapıcı karısı neyse bu bahçe de Babil’in Asma Bahçeleri’ne göre oydu.</p>
		<p>Quasimodo, kule ve geçitlerdeki dizginsiz ve muzaffer koşusunun ardından, Esmeralda’yı buraya getirip bırakmıştı. Genç kız koşu süresince kendine gelememiş, yarı uyuklar yarı uyanık vaziyette, havada yükseldiğinden, süzüldüğünden, uçtuğundan, bir şeyin kendisini yerden kaldırdığından başka bir şey hissetmemişti. Zaman zaman Quasimodo’nun tiz kahkahası ve çınlayan sesi kulağına geliyordu; gözlerini araladığı zaman, altında belli belirsiz, arduvaz ve kiremitlerle kaplı binlerce damıyla mavili-kırmızılı bir mozayiği andıran Paris’i, başının üstündeyse Quasimodo’nun neşeli ve ürkütücü suratını görüyor, o zaman gözlerini tekrar kapatıyordu. Her şeyin bittiğini, baygın kaldığı sırada idam edildiğini ve kaderini belirleyen o biçimsiz ruhun kendisini tekrar ele geçirmiş ve götürmekte olduğunu sanıyordu. Bakmaya cesaret edemiyor, kendini salıveriyordu.</p>
		<p>Fakat saçı başı dağınık, körük gibi soluyan zangoç, onu sığınağın hücresine bıraktığı zaman, o kocaman ellerin kolunu örseleyen ipi yavaşça çözdüğünü hissettiği zaman, gecenin karanlığında karaya oturan bir geminin yolcularını irkilterek uyandıran o sarsıntıyı hissetti. Düşünceleri de canlanıp teker teker zihnine doluştu. Notre-Dame’da bulunduğunu gördü, celladın elinden kurtarıldığını, Phœbus’ün hayatta olduğunu ve Phœbus’ün artık kendisini sevmediğini hatırladı. Biri diğerini büyük bir acıyla karartan bu iki düşünce zavallı mahkûmun aklına aynı anda gelince, önünde dikilen ve kendisini korkutan Quasimodo’ya dönerek sordu:</p>
		<p>“Beni niçin kurtardınız?”</p>
		<p>Zangoç, kıza, ne dediğini tahmin etmek istiyormuş gibi, endişeyle baktı. Kız sorusunu tekrarladı. O zaman Quasimodo ona son derece hüzünlü bir bakış fırlattı ve kaçtı.</p>
		<p>Esmeralda şaşkınlık içinde kalakaldı.</p>
		<p>Birkaç dakika sonra zangoç elinde bir paketle döndü ve bunu kızın önüne attı. Bunlar bazı hayırsever kadınların mahkûm için kilisenin eşiğine bırakmış oldukları giysilerdi. Kız o zaman gözlerini indirip kendisine bir baktı, hemen hemen çıplak olduğunu görerek kızardı. Hayatiyet geri geliyordu.</p>
		<p>Quasimodo da bu utanma duygusundan payını alır göründü. Geniş eliyle yüzünü kapadı ve bir kez daha oradan uzaklaştı; ama bu kez ağır adımlarla.</p>
		<p>Esmeralda alelacele giyindi. Beyaz başörtüsü de olan uzun beyaz bir entariydi bu. Hôtel-Dieu’deki hemşire yardımcılarının giydiği bir giysi.</p>
		<p>Giyinmeyi bitirmişti ki, Quasimodo’nun geri geldiğini gördü. Bir kolunun altında bir sepet, öbüründe bir döşek taşıyordu. Sepette bir şişe, ekmek ve biraz yiyecek vardı. Sepeti yere koydu ve, “Yiyin!” dedi. Döşeği yere yaydı ve, “Uyuyun!” dedi.</p>
		<p>Zangocun getirdiği, kendi yemeği ve kendi yatağıydı.</p>
		<p>Çingene kızı teşekkür etmek için başını kaldırdı, fakat ağzından tek kelime bile çıkmadı. Zavallı yaratığın gerçekten korkunç bir görüntüsü vardı. Kızcağız korkuyla ürpererek başını tekrar öne eğdi.</p>
		<p>Bunun üzerine Quasimodo şöyle dedi: “Sizi korkutuyorum. Çok çirkinim değil mi? Bana bakmayın, yalnızca söylediklerimi dinleyin. Gündüz burada kalacaksınız; gece kilisenin her tarafında gezinebilirsiniz. Fakat ne gündüz ne de gece kiliseden çıkmaya kalkın. Mahvolursunuz. Sizi öldürürler, o zaman ben de ölürüm.”</p>
		<p>Heyecanlanan kız, yanıt vermek için başını kaldırdı. Zangoç çoktan kaybolmuştu. Yalnız olduğunu gördü; hemen hemen ucube denebilecek bu yaratığın garip sözlerini düşünüyordu, o kadar boğuk ama bir o kadar da tatlı sesinin tınısından etkilenmişti.</p>
		<p>Sonra hücreyi gözden geçirdi. Aşağı yukarı altı kadem genişliğinde kare bir odaydı bu; yassı taşlardan oluşan damın hafifçe eğimli yüzeyi üzerinde, küçük bir penceresi ve bir kapısı vardı. Yağmur oluklarındaki hayvan figürleri, pencereden onu görmek için dört bir yandan sarkarak boyunlarını uzatıyormuş gibi görünüyorlardı. Çatının kenarından, Paris’teki bütün ocakların dumanlarını, gözünün önünde göğe püskürten binlerce bacanın üst kısımlarını görebiliyordu. Bulunmuş çocuk, idam mahkûmu, bedbaht yaratık, yersiz yurtsuz, otsuz ocaksız, kimsesiz zavallı çingene kızı için hüzünlü bir manzaraydı.</p>
		<p>Yalnızlık duygusu, hiç olmadığı kadar acıklı biçimde kendini hissettirdiği sırada, tüylü ve sakallı bir kafacığın ellerinin arasına, kucağına sokulduğunu hissetti. Ürperdi, artık her şeyden korkuyordu, eğilip baktı. Zavallı keçi, çevik Djali’cikti bu; Quasimodo, Charmolue’ nün müfrezesini dağıttığı sırada kendini nasılsa kurtarıp peşinden koşmuştu; şimdi de, yaklaşık bir saatten beri, sahibinden bir bakış bile koparamadan, ayaklarının dibinde yaltaklanıp duruyordu. Kız, hayvanı öpücüklere boğdu. “Ahh! Djali,” diyordu, “seni nasıl da unuttum! Demek hâlâ beni düşünüyorsun! Ohh! Hiç nankör değilsin sen!”</p>
		<p>Aynı zamanda, sanki görünmez bir el, gözyaşlarını çok uzun zamandan beri içinde bastıran ağırlığı kaldırmış gibi, ağlamaya başladı. Gözyaşları aktıkça çektiği ıstırapta en dokunaklı ve acıtıcı ne varsa hepsinin bu gözyaşlarıyla birlikte yok olduğunu hissediyordu.</p>
		<p>Akşam olunca geceyi o denli güzel, mehtabı o denli hoş buldu ki, kiliseyi çepeçevre kat eden yüksek geçidi baştan başa dolaştı. O yükseklikten dünya o kadar sakin görünüyordu ki, içinin bir nebze rahatladığını hissetti.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">III</span>Sağır</h1>
		<p>Esmeralda ertesi sabah uyandığında, gece uyumuş olduğunu fark etti. Bu tuhaf şey onu şaşırttı. O kadar uzun zamandan beri uyku alışkanlığını yitirmişti ki... Doğmakta olan güneşin neşe saçan huzmesi, küçük penceresinden içeri giriyor ve gelip yüzüne vuruyordu. Bu pencerede güneşle birlikte başka bir şey daha gördü ve ürktü; Quasimodo’nun acınacak suratıydı bu. Elinde olmadan gözlerini kapadı ama boşunaydı; gözkapaklarının arkasından, o tek gözlü ve eksik dişli gulyabani suratını gördüğünü sanıyordu hâlâ. Gözlerini kapalı tutmaya devam ederken kulak tırmalayıcı bir sesin büyük bir yumuşaklıkla şöyle dediğini işitti:</p>
		<p>“Korkmayın. Ben dostunuzum. Sizi uyurken seyretmeye gelmiştim. Sizi uyurken seyretmemin size bir zararı yoktur, değil mi? Gözleriniz kapalıyken benim orada olmam sizi niye rahatsız etsin ki? Şimdi gidiyorum. Bakın, duvarın arkasına geçtim. Gözlerinizi tekrar açabilirsiniz.”</p>
		<p>Bu sözlerden daha dokunaklı bir şey varsa o da bunların telaffuz ediliş şekliydi. Duygulanan çingene kızı gözlerini açtı. Gerçekten de zangoç artık pencerede değildi. Esmeralda pencereye gitti ve zavallı kamburun, dertli ve tevekküllü bir tavırla, duvarın bir köşesine büzülmüş olduğunu gördü. Onun kendisinde uyandırdığı tiksintiyi yenmek için kendini zorladı. “Gelin,” dedi tatlılıkla. Kızın dudaklarının kımıldadığını gören Quasimodo onun kendisini kovduğunu sandı. Bunun üzerine ayağa kalktı ve topallayarak ağır ağır, başı önde, umutsuzluk dolu bakışlarını kıza çevirmeye bile cesaret edemeden uzaklaştı. “Gelsenize!” diye bağırdı kız; ama o uzaklaşmaya devam ediyordu. Esmeralda hücreden dışarı fırlayıp ona doğru koştu ve kolundan tuttu. Kızın kendisine dokunduğunu hisseden Quasimodo, tepeden tırnağa titredi. Yakarı dolu gözünü yukarıya kaldırdı ve onun kendisini beraberinde götürmeye çalıştığını görünce bütün suratı sevinç ve şefkatle aydınlandı. Kız onu hücreye sokmak istedi ama o inatla eşikten ileri geçmeyi reddetti. “Yoo, yoo,” dedi, “baykuş, tarla kuşunun yuvasına giremez.”</p>
		<p>O zaman Esmeralda, zarafetle döşeğine oturdu, keçisi ayaklarının dibinde uyuyordu. Esmeralda ve Quasimodo, biri bunca zarafeti, öbürü bunca çirkinliği sessizce seyrederek bir süre hareketsiz kaldılar. Esmeralda her an Quasimodo’da yeni bir çirkinlik keşfediyor, bakışları çarpık dizlerinden kamburuna, kamburundan tek gözüne kayıyordu. Bu kadar acemice tasarlanmış bir varlık bulunabileceğine inanamıyordu. Fakat bütün bunlar o kadar büyük bir hüzün ve uysallıkla sarmalanmıştı ki, Esmeralda ister istemez alışmaya başlıyordu.</p>
		<p>Sessizliği ilkönce zangoç bozdu:</p>
		<p>“Geri gelmemi söylüyordunuz demek ha?”</p>
		<p>Kız, “Evet,” derken başıyla da olumladı.</p>
		<p>Quasimodo baş işaretini anladı.</p>
		<p>“Heyhat!” dedi, sözünü tamamlamakta tereddüt eder gibi, “Ben... şey... sağırım da ondan...”</p>
		<p>“Vah zavallı adamcağız!” diye haykırdı kız, iyilik dolu bir merhamet ifadesiyle.</p>
		<p>Zangoç acı acı gülümsemeye başladı.</p>
		<p>“Bir bu eksikti diyorsunuz, değil mi? Evet, sağırım. Böyle yaratılmışım işte. Korkunç bir şey bu, doğru değil mi? Siz ise o kadar güzelsiniz ki!”</p>
		<p>Zavallının ses tonu öyle derin bir mutsuzluğu açığa vuruyordu ki, kız bir şey söyleme gücünü kendinde bulamadı. Zaten söyleseydi de o duyamayacaktı. Quasimodo devam etti:</p>
		<p>“Çirkinliğim hiç bugünkü kadar gözüme batmamıştı. Sizinle karşılaştırdığımda kendime, bu zavallı bedbaht ucubeye çok acıyorum. Beni bir hayvana benzetiyor olmalısınız, öyle değil mi? Sizse bir güneş ışını, bir çiy damlası, bir kuş nağmesisiniz! Bense öcü gibi korkunç bir şeyim; ne insan ne hayvan denebilecek, bir taş parçasından daha sert, daha biçimsiz ve daha fazla horgörülen, ne idüğü belirsiz bir şey!”</p>
		<p>Birdenbire gülmeye başladı; bu gülüş dünyanın en yürek burkucu şeyiydi. Devam etti.</p>
		<p>“Evet, sağırım. Ama benimle işaretlerle, el hareketleriyle konuşabilirsiniz. Bir efendim var, o da bu şekilde konuşuyor. Ayrıca ne istediğinizi dudaklarınızın hareketinden, bakışınızdan da çabucak anlayabilirim.”</p>
		<p>“Peki öyleyse,” dedi kız gülümseyerek, “söyleyin bakalım beni niye kurtardınız?”</p>
		<p>Kız konuşurken zangoç onun yüzüne dikkatle bakıyordu.</p>
		<p>“Anladım,” dedi. “Sizi neden kurtardığımı soruyorsunuz. Bir gece sizi kaçırmaya yeltenen; ama hemen ertesi gün onların o alçak teşhir direğindeyken yardımına koştuğunuz o sefili unutmuşsunuz. Bir damla su, biraz merhamet, bu hayatımla bile ödeyemeyeceğim bir borçtur! Siz o sefili unutmuşsunuz ama o hatırladı.”</p>
		<p>Kız, derin bir yürek sızısıyla dinliyordu. Zangocun gözünde bir damla yaş vardı fakat düşmedi. Gözyaşını tutmayı bir tür onur meselesi yapmış gibi görünüyordu.</p>
		<p>“Dinleyin,” dedi, damlanın düşmeyeceğinden emin olunca. “Şurada çok yüksek kulelerimiz var, oradan düşen biri, kaldırıma varmadan ölür. Düşmemi istediğiniz zaman bir şey söylemenize bile hacet yok, bir işaret kâfidir.”</p>
		<p>Ayağa kalktı. Çingene kızı her ne kadar mutsuz olursa olsun, bu garip yaratık yine de onda bir merhamet uyandırıyordu. Kalması için işaret etti.</p>
		<p>“Yoo, yoo,” dedi zangoç. “Uzun süre kalmamalıyım. Siz bana bakarken rahat olamıyorum. Acıdığınız için gözlerinizi kaçırmıyorsunuz. Şimdi siz beni görmeden benim sizi görebileceğim bir yere gidiyorum. Böylesi daha iyi.”</p>
		<p>Cebinden küçük madenî bir düdük çıkardı.</p>
		<p>“Şunu alın,” dedi. “Bana ihtiyacınız olduğunda, gelmemi istediğinizde, beni görmek size fazla tiksinti vermediğinde, bunu çalarsınız. Bu sesi işitirim.”</p>
		<p>Düdüğü yere bıraktı ve kaçar gibi gitti.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">IV</span>Kumtaşı ve kristal</h1>
		<p>Günler birbirini izledi.</p>
		<p>Esmeralda’nın ruhu yavaş yavaş yeniden sükûnet buluyordu. Acının aşırısı da, sevincin aşırısı gibi, yaman ama kısa süren bir şeydir. İnsan yüreği uç bir duyguyu uzun zaman taşıyamaz. Çingene kızı o kadar acı çekmişti ki, artık ona kala kala yalnız şaşkınlık kalmıştı.</p>
		<p>Güvenlikle birlikte umut da geri geliyordu. Toplumun ve hayatın dışındaydı; ama tekrar orada yer almanın imkânsız olmayabileceğini belli belirsiz hissediyordu. Mezarını açacak anahtarı yedekte tutan bir ölüye benziyordu.</p>
		<p>Onca uzun süre aklından çıkmayan dehşetli sahnelerin yavaş yavaş uzaklaştığını hissediyordu. Bütün o iğrenç hayaletler, Pierrat Torterue, Jacques Charmolue, hepsi, hatta o rahip bile, zihninden siliniyorlardı.</p>
		<p>Hem sonra Phœbus de yaşıyordu, bundan emindi, onu görmüştü. Phœbus’ün yaşıyor olması her şeydi. İçindeki her şeyi yıkan o uğursuz sarsıntı silsilesinden sonra ruhunda bir tek şey, bir tek duygu ayakta kalmıştı ki, o da yüzbaşıya duyduğu aşktı. Aşk, kendiliğinden bitip büyüyen bir ağaç gibidir; köklerini varlığımızın en derinlerine salar, çoğu kez harabeye dönmüş bir yürekte bile yeşermeye devam eder.</p>
		<p>Açıklanamaz olan yanı ise inatçılığının da körlüğü oranında artmasıdır. Hiçbir zaman, kendi içinde bir mantığı bulunmadığı zamanki kadar güçlü değildir.</p>
		<p>Esmeralda elbette yüzbaşıyı düşünürken içinde bir burukluk duymuyor değildi. Onun da aldatılmış olması, bu imkânsız şeye inanması, o hançer darbesinin kendisi uğruna bin kez canını verecek birinden geldiğini düşünebilmesi, elbette korkunç bir şeydi. Ama ne de olsa bu yüzden ona fazla kızmamak gerekirdi: Kendisi <em>suçunu</em> bizzat itiraf etmiş değil miydi? Zayıf bir kadın olarak işkence karşısında pes etmemiş miydi? Bütün suç kendisindeydi. Ağzından böyle bir söz alınmasındansa bütün tırnaklarının sökülmesine razı olması gerekirdi. Yine de, şimdi Phœbus’ü bir kez, bir dakikacık görsün, tek bir sözcük, tek bir bakış onu hatasından döndürmeye, geri getirmeye yeterdi. Bundan hiç şüphesi yoktu. Ayrıca birçok başka garip şeyden, nedamet getireceği gün yüzbaşıyı da oraya getiren tesadüften, birlikte göründüğü genç kızdan dolayı da aklı karışıyordu. Kuşkusuz kız kardeşiydi o kız. Akla aykırı bir açıklamaydı; ama bununla yetiniyordu, çünkü Phœbus’ün hâlâ kendisini ve sadece kendisini sevdiğine inanmaya ihtiyacı vardı. Buna yemin etmemiş miydi? Kendisi gibi saf ve çabucak inanan bir birine daha fazla ne gerekirdi? Hem sonra bu olayda görünenler, yüzbaşıdan çok kendi aleyhinde değil miydi? Dolayısıyla, bekliyordu. Ümit ediyordu.</p>
		<p>İlave edelim ki, onu her yandan sarmalayan, koruyan, kurtaran bu koskoca kilisenin kendisi de son derece etkili bir yatıştırıcıydı. Bu mimarinin muazzam çizgileri, genç kızı çevreleyen bütün nesnelerin dinî görüntüleri, adeta bu taşların bütün gözeneklerinden sızan dindarca ve huzur verici düşünceler, farkında olmadan onu etkiliyordu. Binanın ayrıca öylesine kutsayıcı ve öylesine görkemli gürültüsü vardı ki, bu hasta ruhu sükûna kavuşturuyordu. Ayin yöneten rahiplerin yeknesak ilahileri, halkın rahiplere verdiği kâh zar zor duyulan kâh gök gürlemesini andıran karşılıklar, vitrayların ahenkle sarsılışı, yüzlerce trompet sesi gibi çınlayan org, iri arılarla dolu kovanlar gibi uğuldayan üç çan kulesi, üstünde kocaman bir gamın, kuleyle kalabalık arasında durmadan inip çıktığı bütün bu orkestra, hafızasını ve muhayyilesini uyuşturuyor, acılarını yatıştırıyordu. Özellikle çan sesleri, ona ninni gibi geliyordu. Bu büyük mekanizma, genç kızın üzerinde, dalga dalga yayılan güçlü bir manyetizma etkisi yapıyordu.</p>
		<p>Bu yüzden, doğan her güneş, onu daha yatışmış, daha iyi soluk alır, daha az solgun buluyordu. İç yaraları kapandıkça güzellik ve zarafeti tekrar yüzüne yansımaktaydı; ama daha ağırbaşlı ve daha durulmuş olarak. Eski kişiliği, hatta eski neşesinden bir şeyler, o şirin dudak büküşü, keçisine olan sevgisi, şarkı söyleme tutkusu, utangaçlığı da geri geliyordu. Sabahları, komşu evlerin tavan aralarında oturanlardan kimsenin pencereden kendisini görmemesi için, hücresinin bir köşesinde giyinmeye özen gösteriyordu.</p>
		<p>Çingene kızının, Phœbus’ü düşünmekten zaman bulduğunda, Quasimodo’yu düşündüğü de oluyordu. O, insanlarla, yaşayanlarla kendi arasında kalmış tek bağ, tek ilişki, tek iletişimdi. Zavallıcık! Quasimodo’ya kıyasla daha fazla dünyanın dışındaydı! Tesadüfün kendisine verdiği bu garip dosttan bir şey anlamıyordu. Sık sık, görmezlikten gelmesini sağlayacak bir minnet hissi duyamadığı için kendine kızıyor, fakat zavallı zangoca bir türlü alışamıyordu. Quasimodo çok çirkindi.</p>
		<p>Esmeralda onun verdiği düdüğü yerden almamıştı. Ama bu, ilk günlerde Quasimodo’nun ara sıra tekrar gözükmesine engel olmadı. Azık sepetiyle su testisini getirdiği zaman, genç kız büyük bir tiksintiyle başını çevirmemek için elinden geleni yapıyordu, fakat zangoç bu türden en küçük hareketin bile farkına varıyor ve üzüntü içinde dönüp gidiyordu.</p>
		<p>Bir defasında, Esmeralda tam Djali’yi okşamakta olduğu sırada çıkageldi. Kızla keçinin oluşturduğu bu zarif tablo karşısında bir süre düşünceli düşünceli durdu. Sonra ağır ve biçimsiz başını sallayarak şöyle dedi:</p>
		<p>“Benim talihsizliğim, insana fazla benziyor olmam. Şu keçi gibi tamamen hayvan olmak isterdim.”</p>
		<p>Kız şaşkınlıkla başını kaldırıp ona baktı.</p>
		<p>Quasimodo bu bakışa şöyle karşılık verdi:</p>
		<p>“Boş verin! Nedenini gayet iyi biliyorum.”</p>
		<p>Ve çekip gitti.</p>
		<p>Bir başka defa, Esmeralda’nın eski bir İspanyol halk ezgisi öylediği sırada hücrenin kapısına geldi (asla içeri girmiyordu); kız, şarkının sözlerini anlamıyordu, ama küçükken çingeneler kendisine ninni diye söylediklerinden kulağında kalmıştı. Şarkısının ortasında bu çirkin suratın birdenbire karşısında belirmesi, içgüdüsel bir korku hareketiyle şarkıyı yarıda kesmesine yol açtı. Zavallı zangoç kapının eşiğinde diz çöktü ve yalvaran bir tavırla kocaman biçimsiz ellerini kavuşturdu. “Ne olur,” dedi derin bir acı içinde, “lütfen devam edin ve beni kovmayın!” Esmeralda zavallıyı üzmek istemedi ve tir tir titreyerek şarkısına devam etti. Ancak yavaş yavaş korkusu dağıldı ve kendini tamamıyla söylediği hüzünlü ve tekdüze ezginin duygusuna kaptırdı. Quasimodo ise dua eder gibi ellerini birleştirip diz çökmüş vaziyetteydi, dikkat kesilmişti, zorlukla nefes alıyor, bakışlarını kızın pırıl pırıl parlayan gözlerinden ayırmıyordu. Sanki şarkıyı kızın gözlerinden dinliyordu.</p>
		<p>Yine bir başka defa, beceriksizce ve çekingen bir tavırla kızın yanına geldi. “Dinleyin,” dedi zorlanarak, “size bir şey diyeceğim.” Kız işaretlerle, onu dinlediğini belirtti. Bunun üzerine Quasimodo ıkındı sıkındı, dudaklarını araladı, bir an konuşacakmış gibi göründü, sonra kıza baktı, başıyla olumsuz bir işaret yaptı ve elini alnına götürüp, kızı şaşkınlık içinde bırakarak yavaşça çekildi.</p>
		<p>Duvara oyulmuş grotesk figürler arasında özellikle sevdiği ve sık sık dostça bakışır gibi göründüğü bir tanesi vardı. Esmeralda bir gün zangocun ona şöyle dediğini işitti:</p>
		<p>“Ahh! Keşke senin gibi taştan olsaydım!”</p>
		<p>Nihayet bir sabah, Esmeralda damın kenarına kadar ilerlemiş, Saint-Jean-le-Rond’un sivri çatısının üstünden aşağıdaki meydanı seyrediyordu. Quasimodo da orada, arkasındaydı. Kızı mümkün olduğu kadar kendisini görme sıkıntısından kurtarmak için, kendiliğinden böyle duruyordu. Kız birdenbire titredi, gözünde bir damla yaş ve bir sevinç parıltısı belirdi, damın kenarına diz çöktü, endişeyle kollarını meydana doğru uzatarak haykırdı: “Phœbus! Gel! Gel! Bir kelime, tek bir kelimecik, Tanrı aşkına! Phœbus! Phœbus!” Sesi, yüzü, hareketleri, tüm varlığı, güneş ışıkları içinde ta ufuk çizgisinin oradan, uzaktan geçen neşeli gemiye imdat işareti veren bir kazazedenin yürek parçalayıcı ifadesini taşıyordu.</p>
		<p>Quasimodo, meydana doğru eğildi ve bu sevgi dolu taşkın yakarının hedefinin genç bir adam, bir yüzbaşı, silahları ve süslü kılığı içinde pırıl pırıl parlayan yakışıklı bir süvari olduğunu gördü; meydanın öbür yanından çalım satarak geçiyor, balkonundan gülümseyen güzel bir genç hanımı sorgucuyla selamlıyordu. Kendisine seslenen zavallı çingene kızını duymuyordu zaten. Çok uzaktaydı.</p>
		<p>Ne var ki zavallı sağır duyuyordu. Göğsü derin bir iç çekişle şişti. Döndü. Yüreği içine akıttığı gözyaşlarıyla kabarmıştı; çırpınışlar içindeki ellerini başına götürdü; ellerini geri çektiğinde her ikisinde de birer tutam kızıl saç vardı.</p>
		<p>Çingene kızının ona aldırış ettiği yoktu. Zangoç alçak sesle, dişlerini gıcırdatarak şöyle diyordu:</p>
		<p>“Lanet olsun! Demek böyle olmak gerekiyor! Üstüne bir de yakışıklı oldun mu, başka şeye gerek yok!”</p>
		<p>Bu arada kız hâlâ dizlerinin üstünde, büyük bir telaş içinde feryat ediyordu:</p>
		<p>“Ohh! İşte atından iniyor! O eve girecek! Phœbus! Ama beni duymuyor! Phœbus! O kadın ne kadar kötü kalpliymiş, ben Phœbus’e seslenirken o da onunla konuşuyor! Phœbus! Phœbus!”</p>
		<p>Sağır, kıza bakıyordu. Bu sahneyi anlamaktaydı. Zavallı zangocun gözleri yaşla doluyor, fakat bir damlasının bile akmasına izin vermiyordu. Birdenbire kızın yeninin ucundan hafifçe çekti. Kız döndü. Zangoç sakin bir tavır takınmıştı. Sordu:</p>
		<p>“Gidip onu size getireyim mi?”</p>
		<p>Esmeralda bir sevinç çığlığı kopardı.</p>
		<p>“Ohh! Git! Hadi, koş! Çabuk! Şu yüzbaşıyı bana getir! O zaman seni seveceğim!” Quasimodo’nun dizlerine sarılmıştı. Zangoç kendini tutamayıp acı acı başını salladı.</p>
		<p>“Onu size getireceğim,” dedi zayıf bir sesle. Sonra başını çevirdi ve hıçkırıklara boğularak geniş adımlarla merdivenin altına koştu.</p>
		<p>Meydana vardığı zaman, Gondelaurier Konağı’nın kapısına bağlı güzel attan başka bir şey göremedi. Yüzbaşı eve girmişti.</p>
		<p>Başını, kilisenin çatısına doğru kaldırıp baktı. Esmeralda hâlâ orada, aynı durumda bekliyordu. Quasimodo ona hazin bir baş işareti yaptı. Sonra, yüzbaşının çıkmasını beklemeye karar vererek Gondelaurier Konağı’nın kapısındaki sınır taşlarından birine dayandı.</p>
		<p>Gondelaurier Konağı’nda düğünden önce düzenlenen özel eğlence günlerinden biri yaşanıyordu. Quasimodo birçok insanın girdiğini gördü; ama kimsenin çıktığını görmedi. Ara sıra kilisenin çatısına doğru bakıyordu. Esmeralda da aynen onun gibi yerinden kımıldamıyordu. Bir seyis gelip atı çözdü ve konağın ahırına götürdü.</p>
		<p>Bütün gün böyle geçti: Quasimodo, taşın üstünde; Esmeralda, kilisenin damında; Phœbus de kuşkusuz Fleur-de-Lys’in ayaklarının dibinde...</p>
		<p>Nihayet gece oldu, mehtapsız, karanlık bir geceydi. Quasimodo’nun, gözünü Esmeralda’ya dikmiş olması boşunaydı, zira kız çok geçmeden alacakaranlıkta beyaz bir leke haline geldi, sonra da hiçbir şey görünmez oldu. Her şey silindi, her şey karardı.</p>
		<p>Quasimodo, konağın ön cephesindeki pencerelerin yukarıdan aşağı birer birer aydınlandığını gördü. Meydana bakan diğer evlerin pencerelerinin teker teker ışıklandığını gördü; bu ışıkların, sonuncusuna varıncaya kadar söndüklerini de gördü, çünkü bütün gece nöbet yerinde kaldı. Subay hâlâ çıkmıyordu. Son gelip geçenler evlerine döndüğü, diğer bütün evlerin pencereleri karardığı zaman, Quasimodo tamamen karanlıkta ve yapayalnız kaldı. O devirde Notre-Dame’ın meydanında sokak lambası yoktu.</p>
		<p>Fakat Gondelaurier Konağı’nın pencereleri gece yarısından sonra bile aydınlık kalmıştı. Quasimodo, hareketsiz ve dikkat kesilmiş vaziyette, rengârenk vitrayların üzerinden dans eden kıpır kıpır birçok gölgenin geçtiğini görüyordu. Sağır olmasaydı, uykuya dalan Paris’in uğultusu giderek kesildikçe Gondelaurier Konağı’ndan gelen şenlik şamatasını, kahkahaları ve müziği daha net işitebilecekti.</p>
		<p>Sabahın birine doğru davetliler yavaş yavaş konaktan çıkmaya başladılar. Karanlığa gömülmüş olan Quasimodo, meşalelerle aydınlatılan kapı kemerinin altından hepsinin geçişini görüyordu. Hiçbiri yüzbaşı değildi.</p>
		<p>Kafası, kasvetli düşüncelerle doluydu. Ara sıra, canı sıkılanların yaptığı gibi, havaya bakıyordu. Ağır, parçalanmış, yarılmış büyük kara bulutlar, gecenin yıldızlı kubbesi altında tülden yapılmış hamaklar gibiydi. Sanki gök kubbeyi sarmış örümcek ağlarıydılar.</p>
		<p>Bu anların birinde, birdenbire, başının üstünde taştan korkuluğunu seçebildiği balkonun camlı kapısının esrarengiz bir şekilde açıldığını gördü. İnce cam kapı, iki kişinin geçişinden sonra arkalarından yine gürültüsüzce kapandı. Bir erkekle bir kadındı bunlar. Quasimodo erkeğin yakışıklı yüzbaşı, kadının da sabah aynı balkondan subaya, “Hoş geldin,” diyen genç hanım olduğunu zar zor çıkarabildi. Meydan zifirî karanlıktı ve kapandığı sırada kapının arkasından inen çifte kırmızı perde, dairedeki aydınlığın balkona ulaşmasına izin vermiyordu.</p>
		<p>Sözlerinin bir tekini bile duyamayan bizim sağırın tahmin edebildiği kadarıyla, genç adamla genç kız sevgi dolu, başbaşa bir sohbete kaptırmışlardı kendilerini. Genç kız subayın kolunu beline dolamasına izin vermiş görünüyor, bir öpücük alma girişimineyse tatlı tatlı direniyordu.</p>
		<p>Quasimodo aşağıdan, görülmek için tasarlanmamış olduğu ölçüde daha da sevimli olan bu sahneye tanık oluyordu. Bu mutluluğu, bu güzelliği buruk bir acıyla seyrediyordu. Ne de olsa doğa, zavallı ucubede de dilsiz değildi ve belkemiği, ne kadar berbat şekilde eğri olursa olsun, herhangi bir insanınki gibi ürperiyordu. İlahî iradenin kendisine ayırdığı sefil payı, kadın, aşk ve şehvetin ilelebet gözünün önünden geçip gideceğini ve asla başkalarının mutluluğundan başka mutluluk göremeyeceğini düşünüyordu. Fakat bu sahnede en fazla yüreğini kanatan, öfkesini infiale çeviren şey, çingene kızının bunu görseydi, çekeceği acıyı düşünmekti. Gerçi gece çok karanlıktı ve Esmeralda yerinde kalsaydı bile (ki bundan şüphe etmiyordu) çok uzaktaydı, zaten kendisi bile balkondaki âşıkları ancak şöyle böyle seçebiliyordu. Quasimodo bununla biraz teselli bulmaktaydı..</p>
		<p>Bu arada gençlerin sohbeti gittikçe hararetli bir hal alıyordu. Genç hanım, subaya daha fazlasını istememesi için yalvarır gibi görünüyordu. Quasimodo’nun bütün bunlardan görebildiği, genç kızın kavuşturulmuş güzel elleri, gözyaşlarına karışan gülümsemeleri, yıldızlara çevrilen bakışları ve yüzbaşının kıza yönelen ateşli gözleriydi.</p>
		<p>Bereket versin ki –zira genç kızın direnci zayıflamaya başlamıştı– balkonun kapısı aniden açıldı, yaşlı bir hanım gözüktü, güzel kız utanmış gibiydi, subay kızgın bir tavır takındı ve üçü birlikte içeri girdiler.</p>
		<p>Bir an sonra kapı kemerinin altında bir at kişnedi ve parlak üniformalı subay, gece pelerinine bürünmüş olarak, hızla Quasimodo’nun önünden geçti.</p>
		<p>Zangoç, sokağın köşesini dönmesini bekledi, sonra, “Hey, yüzbaşı!” diye bağırarak maymun çevikliğiyle onun peşinden koşmaya başladı.</p>
		<p>Yüzbaşı durdu.</p>
		<p>“Benden ne istiyor bu serseri?” dedi, karanlıkta yalpalaya yalpalaya kendisine doğru koşmakta olan bu çarpık bacaklı hayaleti fark ederek.</p>
		<p>Bu sırada Quasimodo da yüzbaşıya yetişmiş ve cüretkârca atın dizginine yapışmıştı.</p>
		<p>“Beni izleyin yüzbaşı, şurada sizinle konuşmak isteyen biri var.”</p>
		<p>“Lanet olsun!” diye homurdandı Phœbus, “Bu herhalde beni bir yerde görmüş olan tüyü yoluk gece kuşlarından biri olmalı. Al sana şaşkın herifin teki, bunu bir yerlerden gözüm ısırıyor gibi. Dur bakalım ahbap, önce atımın dizginini bırak hele!”</p>
		<p>“Yüzbaşı,” dedi sağır zangoç, “kim olduğunu sormayacak mısınız?”</p>
		<p>“Atımı bırak dedim sana,” dedi sabırsızlanan Phœbus. “Amma da iş ha! Atımın dizginine asılan bu soytarı ne istiyor olabilir? Hey, atımı darağacı mı zannettin yoksa?”</p>
		<p>Quasimodo dizgini bırakmak bir yana, şövalyeyi yolundan çevirmeye hazırlanıyordu. Yüzbaşının neden aksilik ettiğini anlayamayınca alelacele şöyle dedi:</p>
		<p>“Gelin yüzbaşı, sizi bekleyen kişi, bir kadın.” Ve zorlanarak ilave etti: “Sizi seven bir kadın.”</p>
		<p>“Nadir bulunur yüzsüzlerden!” dedi yüzbaşı, “Beni seven ya da sevdiğini söyleyen bütün kadınların evine gitmeye mecbur olduğumu sanıyor! Ya o kadın sana benziyorsa yarasa suratlı mahluk? Söyle o seni gönderene, yakında evleniyorum, cehenneme kadar yolu var!”</p>
		<p>“Dinleyin,” diye haykırdı Quasimodo, bir sözcükle subayın tereddüdünü yeneceğini sanarak. “Gelin beyefendi, bu kadın, o tanıdığınız çingenedir!”</p>
		<p>Bu sözcük Phœbus’ün üzerinde gerçekten büyük bir etki yaptı; ama sağırın beklediği etkiyi değil. Çapkın subayımızın, Quasimodo’nun mahkûmu Charmolue’nün elinden kurtarmasından birkaç dakika önce Fleur-de-Lys’le birlikte balkondan çekildiği hatırlardadır. O zamandan beri, Gondelaurier’lere yaptığı bütün ziyaretlerde, anısı ne de olsa içini sızlatan bu kadından tekrar bahsetmekten özenle kaçınmış; öte yandan Fleur-de-Lys de çingenenin hayatta olduğunu ona söylemeyi akıllıca bulmamıştı. Dolayısıyla Phœbus, zavallı <em>Similar</em>’ı ölmüş, hem de bir iki ay önce ölmüş biliyordu. Şunu da ilave edelim, birkaç dakikadan beri yüzbaşı, gecenin zifirî karanlığını, garip elçinin doğaüstü çirkinliğini ve adeta mezardan gelen sesini, vaktin gece yarısını geçtiğini, sokağın asık suratlı keşişin kendisine yanaştığı akşamki gibi ıssız olduğunu ve atının da Quasimodo’ya bakarak körük gibi soluduğunu düşünmekteydi.</p>
		<p>“Çingene mi?” diye haykırdı korku içinde. “Bana bak, sen öbür dünyadan mı geldin?”</p>
		<p>Elini hançerinin kabzasına götürdü.</p>
		<p>“Çabuk, çabuk!” dedi sağır, atı çekip götürmeye çalışarak. “Bu taraftan!”</p>
		<p>Phœbus, zangocun göğsüne şiddetli bir tekme attı.</p>
		<p>Quasimodo’nun gözü çakmak çakmak oldu. Yüzbaşının üstüne atılacakmış gibi bir hareket yaptı. Sonra dikelerek şöyle dedi:</p>
		<p>“Ahh, ne kadar mutlusunuz ki sizi seven biri var!”</p>
		<p><em>Biri</em> sözcüğünü üstüne basa basa söyledi ve atın dizginini bıraktı:</p>
		<p>“Defolup gidin!”</p>
		<p>Phœbus küfür savurarak atını mahmuzladı. Quasimodo onun sokağın sisine dalışını seyretti.</p>
		<p>“Yazık!” diyordu zavallı sağır alçak sesle, “İnsan böyle bir şeyi reddeder mi!”</p>
		<p>Notre-Dame’a döndü, lambasını yaktı ve kuleye çıktı. Düşündüğü gibi, çingene kızı hâlâ bıraktığı yerdeydi.</p>
		<p>Daha uzaktan zangocu görür görmez yanına koştu.</p>
		<p>“Yalnızsın ha!” dedi acı içinde güzel ellerini kavuşturarak.</p>
		<p>“Bulamadım,” dedi Quasimodo soğuk bir tavırla.</p>
		<p>“Bütün gece beklemen gerekirdi!” dedi Esmeralda kızgınlıkla.</p>
		<p>Quasimodo, kızın öfkeli hareketini gördü ve kendisine yapılan sitemi anladı.</p>
		<p>“Başka sefere daha dikkatli olurum,” dedi başını eğerek.</p>
		<p>“Git başımdan!” dedi kız.</p>
		<p>Quasimodo, kızın yanından ayrıldı. Kız, kendisinden memnun kalmamıştı. Onu üzmektense onun tarafından hırpalanmayı tercih ederdi. Bütün ıstırabı kendine saklamıştı.</p>
		<p>O günden itibaren, Esmeralda onu hiç görmedi. Hücreye gelmekten vazgeçmişti. Bazen, bir kulenin tepesinde zangocun kendisine dikilmiş melankolik bakışını fark ediyordu, o kadar. Fakat kız onu gördüğü anda zangoç ortadan kayboluyordu.</p>
		<p>Zavallı kamburun bu kararlı yokluğuna pek fazla üzülmediğini de söylemeliyiz. Kalbini yokladığında, bundan dolayı ona şükran bile duyuyordu. Kaldı ki Quasimodo da bu hususta hayale kapılıyor değildi.</p>
		<p>Esmeralda artık onu görmüyordu; ama etrafında bir iyilik perisinin varlığını hissediyordu. Erzağı, kendisi uykudayken gizli bir el tarafından yenileniyordu. Bir sabah penceresinin kenarında bir kuş kafesi buldu. Hücresinin üst tarafında kendisini ürküten bir heykel vardı; bunu birkaç kez Quasimodo’nun yanında ifade etmişti. Bir sabah (zira bütün bu işler gece yapılıyordu), heykeli yerinde göremedi. Kırılmıştı. O heykele kadar tırmanmış olan kişi, hayatını tehlikeye atmış olmalıydı.</p>
		<p>Bazı akşamlar, çan kulesinin saçağı altında bir sesin, kendisini uyutmak istermiş gibi, hüzünlü ve garip bir şarkı söylediğini işitiyordu. Ancak bir sağırın oluşturabileceği gibi, uyaksız dizelerdi bunlar.</p>
		<div class="poem html5_section">
			<span>Surata bakma, genç kız,</span>
			<span>Sen kalbe bak.</span>
			<span>Yakışıklı bir gencin kalbi çoğu kez çirkindir.</span>
			<span>Kalpler vardır, içinde sevgi barınmaz.</span>
			<br/>
			<span>Genç kız, köknar güzel değildir,</span>
			<span>Güzel değildir kavak gibi, </span>
			<span>Ama kışın da dökmez yaprağını.</span>
			<br/>
			<span>Heyhat! Neye yarar bunu söylemek?</span>
			<span>Güzel olmayanın var olması hata;</span>
			<span>Ancak güzelliği sever güzellik,</span>
			<span>Ocak ayına sırtını döner Nisan.</span>
			<br/>
			<span>Güzellik kusursuzdur,</span>
			<span>Güzellik her şeye kadir;</span>
			<span>Yarım olmayan tek şeydir güzellik.</span>
			<br/>
			<span>Karga ancak gündüz uçar,</span>
			<span>Baykuş ancak geceleri,</span>
			<span>Kuğuysa hem gece hem de gündüz vakti.</span>
		</div>
		<p>Esmeralda bir sabah, uyandığında penceresinde çiçek dolu iki vazo gördü. Biri çok güzel ve parlak; ama çatlak bir kristal vazoydu. İçine doldurulan suyu sızdırmış, içindeki çiçekler de solmuştu. Öbürü kumtaşından yontulmuş kaba ve sıradan bir kaptı; ama suyunu koruduğu için çiçekleri de taptaze kalmış, canlı kırmızılığını muhafaza etmişti.</p>
		<p>Bilmem kasten mi yaptı, ama Esmeralda solmuş demeti aldı ve bütün gün, göğsünün üstünde taşıdı.</p>
		<p>O gün kuledeki sesin şarkısını işitmedi.</p>
		<p>Bunu pek umursamadı. Günlerini Djali’yi okşayarak Gondelaurier Konağı’nın kapısını gözetleyerek alçak sesle kendi kendine Phœbus’ten bahsederek ve ekmeğini kırlangıçlara ufalayarak geçiriyordu.</p>
		<p>Quasimodo’yu da artık hiç görmez ve duymaz olmuştu. Zavallı zangoç sanki kiliseden kaybolmuştu. Ama bir gece, uyku tutmadığı için yakışıklı yüzbaşısını düşünürken hücresinin yakınında birinin içini çektiğini işitti. Korkarak kalktı ve ay ışığında, kapısının önüne enlemesine yatmış şekilsiz bir kütle gördü. Orada, taşın üstünde uyuyan Quasimodo’ydu bu.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">V</span>Kırmızı kapının anahtarı</h1>
		<p>Bu arada Başdiyakoz da halk arasında dolaşan söylentilerden çingene kızının nasıl mucizevi bir şekilde kurtarıldığını öğrenmişti. Bunu öğrenince ne hissettiğini bilemedi. Esmeralda’nın ölümünün üstesinden gelmiş, böylelikle sükûnet bulmuştu; zira çekilebilecek acı konusunda dibe vurmuştu. İnsan yüreği (Dom Claude bu konular üstüne çok düşünmüştü) ancak belli bir miktar umutsuzluk barındırabilir. Sünger bir kez emeceğini emdi mi, üstünden deniz geçse oraya fazladan bir damla su bile sokamaz.</p>
		<p>Aynı şekilde, Esmeralda ölünce sünger tamamıyla dolup şişmiş, Dom Claude için bu dünyada söylenebilecek her şey söylenmişti. Fakat Esmeralda’nın ve tabii Phœbus’ün de sağ olduğunu hissetmek, işkencenin yeniden başlaması, sarsıntılar, seçenekler, kısacası hayat demekti. Claude ise bütün bunlardan bıkmış usanmıştı.</p>
		<p>Haberi öğrenince manastırdaki hücresine kapandı. Ne rahip toplantılarında ne de ayinlerde gözüktü. Kapısını herkese, hatta piskoposa bile kapattı. Haftalarca böyle kapalı kaldı. Hasta olduğu zannedildi. Gerçekten de öyleydi.</p>
		<p>Böyle hapsolmuş ne yapıyordu? Talihsiz adam hangi düşünceler içinde çırpınıyordu? Korkunç tutkusuna karşı son bir mücadele mi veriyordu? Kızın ölümü ve kendisinin mahvoluşu için son bir plan mı hazırlıyordu?</p>
		<p>Jehan’ı, sevgili kardeşi, şımarık çocuğu bir kez kapısına geldi, çaldı, küfür savurdu, yalvardı, on kez adını söyledi. Claude kapıyı açmadı.</p>
		<p>Yüzü, penceresinin camına yapışık vaziyette, günler geçiriyordu. Manastırdaki bu pencereden Esmeralda’nın hücresini, hatta sık sık keçisiyle, ara sıra Quasimodo’yla birlikte kendisini de görebiliyordu. İğrenç sağırın, kızın etrafında dört döndüğünü, bir dediğini iki etmediğini, nazik ve itaatkâr tavırlarını fark ediyordu. Hatırlıyordu, zira hafızası kuvvetliydi ve zaten hafıza, kıskançların işkencecisidir; evet, bir akşam zangocun dansöze yöneltmiş olduğu o garip bakışı hatırlıyordu. Quasimodo’yu onu kurtarmaya sevk eden güdünün hangisi olduğunu soruyordu kendi kendine. Çingene kızıyla sağır arasında pek çok küçük sahnelere tanık oldu; uzaktan görülen ve kendi tutkusu tarafından yorumlanan bu sahneler, ona son derece sevgi dolu gibi geldi. Kadınların garipliklerine güveni yoktu. O zaman içinde, müphem bir şekilde, hiç beklemediği bir kıskançlığın, utanç ve infialden kıpkırmızı kesilmesine sebep olan bir kıskançlığın uyanmakta olduğunu hissetti. “Yüzbaşı hadi neyse ama bu yaratık!..” Bu düşünce onu allak bullak ediyordu.</p>
		<p>Geceleri korkunçtu. Çingenenin hayatta olduğunu öğrendiğinden beri, bütün bir gün boyunca zihnini işgal etmiş olan soğuk hayalet ve mezar fikirleri uçup gitmiş, tensel istek geri dönüp onu kamçılamaya başlamıştı. Esmer kızın bu kadar yakınında olduğunu hissetmek, yatağında kıvranıp durmasına yol açıyordu.</p>
		<p>Çığırından çıkmış hayal gücü her gece Esmeralda’yı, en çok kanını kaynatmış olan tavırlarıyla ona sunuyordu. Kızı, hançerlenmiş yüzbaşının üstüne uzanmış, gözleri kapalı, çıplak güzel gerdanı Phœbus’ün kanına bulanmış durumdayken kendisinin de onun solgun dudaklarına, zavallının yarı ölü olmasına rağmen yakıcılığını hissettiği o öpücüğü kondurduğu anda gözünün önüne getiriyordu. İşkencecilerin vahşi elleriyle giysilerinin çıkarıldığını, demir vidalı kunduraya sokulmak üzere küçük ayacığının, zarif tombul bacağının, beyaz ve yumuşacık dizinin çıplak bırakıldığını tekrar görüyordu. Bu fildişi renkli dizi, Torterue’nün korkunç aletinin dışında kalmış tek uzuv olarak, tekrar görüyordu. Nihayet genç kızı, son gün görmüş olduğu gibi, üstünde bir gömlek ve boynunda iple, omuzları açıkta, yalınayak, hemen hemen çıplak durumda gözünün önüne getiriyordu. Bu şehvet görüntüleri yumruklarını sıkmasına, omurları boyunca bir ürpertinin dolaşmasına sebep oluyordu.</p>
		<p>Özellikle bir gece, damarlarındaki bakir rahip kanını öyle bir kızıştırdılar ki, Başdiyakoz, yastığına dişlerini geçirdi, yatağından fırladı, gömleğinin üzerine beyaz bir üstlük geçirdi ve kandili elinde, yarı çıplak, şaşkın, gözleri çakmak çakmak, hücresinden çıktı.</p>
		<p>Manastırdan kiliseye geçişi sağlayan Kırmızı Kapı’ nın anahtarını nerede bulacağını biliyordu; ayrıca, bilindiği gibi, kulelere çıkan merdivenin bir anahtarını da hep yanında taşırdı.</p>
	</div>
	<div class="subchapter html5_section epub-type_chapter">
		<h1 class="chapter-header"><span class="chapter-number">VI</span>Kırmızı kapının anahtarının devamı</h1>
		<p>O gece Esmeralda hücresinde, kafası unutuş, umut ve tatlı düşüncelerle dolu, uykuya dalmıştı. Bir süreden beri, her zamanki gibi rüyasında Phœbus’ü görerek uyuyordu ki, etrafında bir gürültü işitir gibi oldu. Uykusu hafif ve tedirgindi, tıpkı kuş uykusu gibi. Ufacık bir tıkırtıdan uyanıyordu. Gözlerini açtı. Oda zifirî karanlıktı; fakat küçük pencereden bir suratın kendisine baktığını gördü. Bu hayaleti aydınlatan bir de lamba vardı. Hayalet, Esmeralda’nın kendisini fark ettiğini görür görmez lambasının alevini üfledi. Ancak genç kız yine de onu tanıyacak zaman bulmuştu. Gözkapakları dehşetle kapandı.</p>
		<p>“Aman Tanrım!” dedi ölgün bir sesle. “Yine o rahip!”</p>
		<p>Başından geçen tüm felaket bir şimşek hızıyla aklına geliverdi. Buz kesmiş durumda döşeğine yığıldı.</p>
		<p>Bir an sonra bedeninde boylu boyunca bir temas hissetti; öyle bir ürktü ki, tamamen ayıldı ve büyük bir öfkeyle doğrulup oturdu.</p>
		<p>Rahip yanına süzülmüştü ve kendisini kollarıyla sarmaya çalışıyordu.</p>
		<p>Bağırmak istedi ama başaramadı.</p>
		<p>“Defol, canavar! Defol katil!” dedi nihayet, dehşet ve öfkeden kısılmış, titrek bir sesle.</p>
		<p>“Lütfen! lütfen!” diye mırıldandı Rahip, dudaklarını kızın omzuna bastırarak.</p>
		<p>Esmeralda, adamın dazlak kafasında kalmış saç tutamlarına iki eliyle yapışarak, kendisine birer ısırık gibi gelen öpücüklerinden kurtulmaya çalıştı.</p>
		<p>“Lütfen!” diye tekrarlıyordu zavallı adam. “Sana duyduğum aşkın nasıl bir şey olduğunu bir bilseydin! Ateş bu, erimiş kurşun, kalbime saplanan binlerce bıçak!..”</p>
		<p>İnsanüstü bir kuvvetle kızın iki kolunu zapt etti.</p>
		<p>“Bırak beni,” dedi kız çıldırmış gibi, “yoksa yüzüne tükürürüm!”</p>
		<p>Bıraktı.</p>
		<p>“Aşağıla beni, vur, döv, kötülük yap! Ne istersen yap! Ama ne olur, sev beni!”</p>
		<p>O zaman Esmeralda, bir çocuğun öfkesiyle Rahip’e vurdu. Yüzünü örselemek için güzel ellerini kasıyordu.</p>
		<p>“Defol, ifrit!”</p>
		<p>“Sev beni! Sev beni! Merhamet!” diye bağırıyordu zavallı rahip, kızın üstüne çullanıp vuruşlarına okşayışlarla karşılık vererek.</p>
		<p>Esmeralda birdenbire onun kendisinden daha güçlü olduğunu hissetti.</p>
		<p>“Bu işi bitirmeli artık!” dedi Rahip dişlerini gıcırdatarak.</p>
		<p>Kızcağız direnci kırılmış, bitkin, her yanı seğiren vücuduyla, Rahip’in kollarının arasında, onun insafına kalmış durumdaydı. Şehvetli bir elin vücudunda gezindiğini hissediyordu. Son bir gayretle bağırmaya başladı:</p>
		<p>“İmdat, yetişin! Kanımı emiyorlar! Kan emici bir hortlak var!”</p>
		<p>Gelen giden yoktu. Sadece Djali uyanmış, korku içinde meliyordu.</p>
		<p>“Sus!” diyordu Rahip, soluk soluğa.</p>
		<p>Çingenenin çırpınırken yerde sürünen eli, birdenbire soğuk ve madeni bir şeye rastladı. Quasimodo’nun düdüğüydü bu. Bir umut ihtilacıyla düdüğü kavradı, dudaklarına götürdü ve kalan bütün gücüyle üfledi. Düdükten berrak, ince, tiz bir ses çıktı.</p>
		<p>“Bu da ne?” dedi Rahip.</p>
		<p>Hemen aynı anda kuvvetli bir kol tarafından havaya kaldırıldığını hissetti; hücre karanlıktı, kendisini böyle tutanın kim olduğunu seçemedi; fakat birisinin dişlerinin hiddetle takırdadığını işitti. Karanlıkta, ancak başının üstünde geniş ağızlı koca bir bıçağın parladığını görebilecek kadar ışık vardı.</p>
		<p>Rahip, Quasimodo’nun karaltısını görür gibi oldu. Bunun ondan başkası olamayacağını tahmin etti. Odaya girerken eşiğin dışında enlemesine yatmış bir kütleye takılarak tökezlediğini hatırladı. Fakat yeni gelen hiç konuşmadığından neye inanmak gerektiğini bilemiyordu. Bıçağı tutan elin üzerine atılarak bağırdı: “Quasimodo!” Bu çaresizlik anında zangocun sağır olduğunu unutuyordu.</p>
		<p>Rahip göz açıp kapayıncaya kadar yere serildi, kurşundan bir dizin göğsüne bastırdığını hissetti. Bu dizin iri kemikli yapısından Quasimodo’yu tanıdı. Ama ne yapacaktı? Onun da kendisini tanımasını nasıl sağlayacaktı? Gece karanlığı, sağırı aynı zamanda kör yapıyordu.</p>
		<p>Mahvolmuştu. Genç kız, acımasız, kızgın bir kaplan gibiydi, kendisini kurtarmak için müdahalede bulunmuyordu. Bıçak kafasına yaklaşıyordu. Derken hasmı birden tereddüde düşmüş göründü.</p>
		<p>“Onun üstüne kan sıçramasın!” dedi boğuk bir sesle.</p>
		<p>Gerçekten de ses, Quasimodo’nun sesiydi.</p>
		<p>O zaman Rahip, kocaman elin bacağından tutup kendisini hücrenin dışına sürüklediğini hissetti. Demek orada ölecekti. Ama talihi varmış ki, birkaç dakikadan beri ay doğmuş bulunuyordu.</p>
		<p>Hücrenin eşiğini aştıkları zaman, ayın solgun ışığı Rahip’in yüzüne vurdu. Quasimodo bu yüze baktı, tir tir titremeye başladı, Rahip’i bıraktı ve geri çekildi.</p>
		<p>Hücrenin eşiğine kadar gelmiş olan çingene kızı, rollerin aniden değişmiş olduğunu şaşkınlıkla gördü. Artık Rahip tehdit ediyor, Quasimodo yalvarıyordu.</p>
		<p>Rahip hiddet ve azarlama hareketleriyle sağırın canına okuduktan sonra gitmesi için işaret etti.</p>
		<p>Sağır başını eğdi, sonra gidip çingene kızının kapısının önüne diz çöktü.</p>
		<p>“Monsenyör,” dedi ağır ve itaatkâr bir sesle, “sonra ne isterseniz yaparsınız; ama önce beni öldürün.”</p>
		<p>Bunu derken Rahip’e bıçağını uzatıyordu. Öfkeden çılgına dönmüş olan Rahip hemen atıldı, fakat kız daha atik çıktı; bıçağı Quasimodo’nun elinden kaptı ve çılgın öfkesi içinde bir kahkaha attı.</p>
		<p>“Yaklaş hele!” dedi Rahip’e.</p>
		<p>Bıçağı havaya kaldırmıştı. Rahip kararsız kaldı. Kızın vuracağı belliydi.</p>
		<p>“Şimdi yaklaşmaya cesaret edemezsin, değil mi ödlek!” diye bağırdı. Sonra acımasız bir ifadeyle ve Rahip’in yüreğine binlerce kızgın demir batıracağını bile bile, şöyle dedi:</p>
		<p>“Ya, böyle işte! Phœbus’ün ölmediğini biliyorum!”</p>
		<p>Rahip, bir tekmede Quasimodo’yu yere yıktı, öfkeden tir tir titreyerek tekrar merdiven boşluğuna daldı.</p>
		<p>O gidince Quasimodo, çingeneyi kurtarmış olan düdüğü yerden aldı.</p>
		<p>“Paslanıyordu,” dedi kıza geri vererek. Sonra kızı bırakıp gitti.</p>
		<p>Bu şiddet dolu sahneden allak bullak olmuş genç kız, bitkin bir halde döşeğine yığıldı ve hıçkıra hıçkıra ağlamaya başladı. Ufku yine kararıyordu.</p>
		<p>Rahip bu arada el yordamıyla hücresine dönmüştü.</p>
		<p>Artık olanlar olmuştu. Dom Claude, Quasimodo’yu kıskanıyordu!</p>
		<p>Düşünceli düşünceli uğursuz sözünü tekrarladı:</p>
		<p>“Kimsenin olmayacak!”</p>
	</div>
			<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f195"><a class="si-backref" href="#ref_f195">195</a>. (Lat.) Ki Saint-Germain keşişlerine göre bir <em>hydra</em> idi, zira rahip çömezleri boyuna yeni didişme konuları bulurlardı. (Du Breul) (Y.N.)</div>
	<div class="si-footnote html5_aside epub-type_footnote" id="f196"><a class="si-backref" href="#ref_f196">196</a>. Talihli ihtiyar! (Y.N.)</div>
	<div class="si-footnote html5_aside epub-type_footnote" id="f197"><a class="si-backref" href="#ref_f197">197</a>. Eski Ahit, “Eyub”, 4:15. (Y.N.)</div>
	<div class="si-footnote html5_aside epub-type_footnote" id="f198"><a class="si-backref" href="#ref_f198">198</a>. XIX. yüzyılda yaşamış ve Semiramis olarak da bilinen Asur kraliçesi. Didorus Siculus’a göre, Sammu-ramat bir tanrıçanın kızıdır ve Asurlu bir subayla evlendikten sonra, güzelliği ve cesaretiyle Kral Ninos’u cezbederek onun karısı olmuştur. (Y.N.)</div>
</div>
</body>
</html>