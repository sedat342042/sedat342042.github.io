<html xmlns="http://www.w3.org/1999/xhtml">
<head>
  <title>BIRINCI_BOLUM.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="birinci-bolum">
    <p class="bolum-ismi" xml:lang="tr"><span class="bolum-ismi">Birinci bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Bizim Müslümanlar</span></h1>

    <p class="duz" xml:lang="tr"><span class="duz">Yıkıcı bir dönemden geçiyoruz...</span></p>

    <p class="duz" xml:lang="tr"><span class="duz">İslam’ın “akil adamı”, “aksiyoner fedaisi” gibi övgü sözleriyle yüceltilenler, bugün karşımıza “tecavüz sanığı” olarak çıkıyor.</span></p>

    <p class="duz" xml:lang="tr"><span class="duz">“Calvinci Müslüman” işadamlığına örnek gösterilenler, bugün “dört eş” savunmalarıyla gazetelere manşet oluyor.</span></p>

    <p class="duz" xml:lang="tr"><span class="duz">Mücahitler müteahhit oldu!</span></p>

    <p class="duz" xml:lang="tr"><span class="duz">Son dönemin gündemini oluşturan bu olaylar ve isimler, gerçekte İslamiyet’i temsil ediyor mu?</span></p>

    <p class="duz" xml:lang="tr"><span class="duz">Utanmayı, mahcubiyeti unuttuk mu? Hayır!..</span></p>

    <p class="duz" xml:lang="tr"><span class="duz">Ama ne yazık ki Müslümanlığı varoş kültürüne, avamın iktidarına indirgeyenlere karşı çıkacak, cesur Müslüman düşünürleri bugün mumla arıyoruz!</span></p>

    <p class="duz" xml:lang="tr"><span class="duz">Oysa dün vardılar...</span></p>

    <p class="duz" xml:lang="tr"><span class="duz">Ve bunlardan biri de “isyan ahlakı”nın sembol ismi Nurettin Topçu’ydu.</span></p>

    <p class="duz" xml:lang="tr"><span class="duz">Nurettin Topçu, Türkiye düşünce tarihinin, kendine özgü, ilgi çekici, cesur ve omurgalı bir aydınıydı. Ömrü boyunca yazdı ve yazdığı gibi yaşadı.</span></p>

    <p class="duz" xml:lang="tr"><span class="duz">Dincilerde yaygın olan dış dünyayı suçlama tavırlarına karşılık hep içe yönelik özeleştiriler yaptı. Milliyetçiliğe, İslamcılığa ve muhafazakârlığa en sert eleştirileri yöneltti.</span></p>

    <p class="duz" xml:lang="tr"><span class="duz">“Anadolu Müslüman sosyalizmi”ne inanmış bir entelektüeldi. “Müslümanların” güler yüzlü Mehmet Ali Aybarı’ydı...</span></p>

    <p class="duz" xml:lang="tr"><span class="duz">Felsefeciydi; Fransa’da okudu; Paris Sorbonne’da doktora yaptı. Ahlak kuramcısıydı. Doktora tezi, “İsyan Ahlakı”ydı.</span></p>

    <p class="duz" xml:lang="tr"><span class="duz">Nurettin Topçu’ya göre, İslam dünyasının içinde bulunduğu kötü durumun sebebi, ne siyasi ne iktisadi ne ilmi ne de fikriydi. Asıl sebep, Kuran’ın özü olan ahlakın kaybedilmesiydi.</span></p>

    <p class="duz" xml:lang="tr"><span class="duz">Müslümanlar birtakım geleneksel kuralları titizlikle yerine getirmekte, fakat düşünmekten kaçınmaktaydı.</span></p>

    <p class="duz" xml:lang="tr"><span class="duz">“Kuran harikası olan ilahi ahlak, İslam diyarında çoktan gömülmüştür” diyen Topçu, bunun temel sebebini felsefenin İslam topraklarından kovulmasında buldu.</span></p>

    <p class="duz" xml:lang="tr"><span class="duz">Ona göre, “Din bilgi kaynağı değil, kuvvet kaynağıydı. Dindar adam, başkalarından çok şey bilen değil, daha kuvvetli olan insan”dı sadece.</span></p>

    <p class="duz" xml:lang="tr"><span class="duz">Gelenekçi Müslümanların, “Kuran’ın varlığı kâfidir; felsefe insanın inançlarına zarar verir, çünkü sorduğu sorularla insanı şüphe ve inkârın çukuruna düşürebilir” sözlerine şiddetle karşı çıktı:</span></p>

    <p class="duz" xml:lang="tr"><span class="duz">“Felsefe olmazsa Büyük Kitap’ı hakkıyla anlayamazsınız, sadece ezberlersiniz. Kuran Allah’ın kitabı, felsefe ise bizim onu anlayacak olan şahsiyetimizin örgüsüdür.”</span></p>

    <p class="duz" xml:lang="tr"><span class="duz">Nurettin Topçu Osmanlı’da, İbn Rüşdcü Hocazade ile Gazalici Molla Zeyrek arasında yapılan tartışmayı, felsefenin tutarsızlığını iddia eden Gazalici Molla Zeyrek’in kazanmasını, Müslüman yozlaşmasının miladı olarak gördü.</span></p>

    <p class="duz" xml:lang="tr"><span class="duz">Ona göre, felsefesiz bir İslam’da, sorumluluk yerini vazifeye bıraktı; ruh dünyasının akil adamlarının yerini ise gözlerini kapayıp vazifelerini yapan görev adamları aldı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Toplumsal yaşamdaki gelenekler, örfler, âdetler, kurallar insan hürriyetinin önündeki en büyük engellerdir. Gelenekçi/muhafazakâr, güvenliği özgürlüğe tercih etmiş, yaratıcı fikirlerden/hareketlerden vazgeçmiş bir cemiyet adamıdır. Bunlar asırlarca aynı alışkanlığı tekrarlamaktan huzur duyarlar. Örflerini değiştirmek, onların bir uzvunu kesmek gibidir.</span></p>

    <p class="duz-ilk-paragraf" xml:lang="tr"><span class="duz">Nurettin Topçu, isyan ahlakı teorisini açıklarken ideal tip olarak, “Ben Hakk’ım” dediği için işkenceyle öldürülen tasavvufun meşhur şehidi Hallac-ı Mansur’u, Müslüman akılcılığının önderi İmamıazam’ı örnek aldı.</span></p>

    <p class="duz" xml:lang="tr"><span class="duz">İslam’ın geleneksel ve resmi yorumlarıyla sürekli hesaplaşan Topçu’ya göre, tasavvuf düşüncesinin temeli vahdet-i vücut, ahlaklılığın en yüce mertebesiydi. Bu anlayışı onu, “kentli” Gümüşhanevi Dergâhı’na götürdü. Dergâhın “rahlei tedrisatından” geçti. Bu “sınav” onu Doğu-Batı kültürü sentezine ulaştırdı.</span></p>

    <p class="duz" xml:lang="tr"><span class="duz">Burada bir parantez açayım:</span></p>

    <p class="duz" xml:lang="tr"><span class="duz">Nakşibendilik, Türkiye’de bir bütün olarak ele alınmaktadır. Yanlıştır. Bu nedenle “kentli” sözcüğünü sosyolojik anlamda, Türkiye’deki Nakşibendiliğin, “köylü-Kürt Halidiye kolu” ile “kentli-Türk Gümüşhanevi ekolü” arasında farklar olduğunu göstermek için kullandım.<a class="footnote-link" href="#footnote-231-1" id="footnote-231-1-backlink">[1]</a> Bu nedenledir ki, “kentli” Abdülaziz Bekkine, kadınların siyah çarşafı atıp manto giyebileceğini söyleyebilmiştir.</span></p>

    <p class="duz" xml:lang="tr"><span class="duz">Ahlak felsefesi Nurettin Topçu’yu aynı zamanda sosyalizmle/toplumculukla buluşturdu. Onun yolu, bugün sağlıksız atölyelerde sigortasız, aç susuz, on sekiz saat köle gibi çalıştırılan binlerce başörtülü kızımızın mağduriyetini görmeyip, meseleyi hep üniversite-türban ikileminde tartışan günümüz dincileriyle aynı değildi kuşkusuz.</span></p>

    <p class="duz-ilk-paragraf" xml:lang="tr"><span class="duz">Nurettin Topçu antikapitalistti. Bazı dinciler gibi yeşil sermayeye de “bizdendir” diye övgüler sıralamadı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">İnsanların bir kısmının diğer kısmına köle gibi yaşaması ruhi hürriyeti ortadan kaldırıcıdır. Bir zümreyi esir, öbürünü zalim yapan eşitsizlikten kurtulmak istiyoruz. Eşitlik ahlaki bir idealdir. Eşitlik merhamet davasıdır.</span></p>

    <p class="alinti" xml:lang="tr"><span class="dar-paragraf-duz">Bugünkü Müslümanlar büyük sanayi medeniyetinin insanı makineleştiren ve makineye esir yapan zulmüyle el ele vermiş bulunuyor. İnsanlığın beş bin yıllık ruh ve vicdan eserini inkâr ederek düşünmeyi günah sayan, sefaleti din diye tanıtan gerilik ile taassup, bu zulme sığınmış bulunmaktadır.</span></p>

    <p class="duz-ilk-paragraf" xml:lang="tr"><span class="duz">Sosyalizmin tek biçiminin Marksizm olmadığını vurgulayan Nurettin Topçu, “Ne için sosyalizm?” sorusunu şöyle yanıtlıyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yürekler acısı bir cemiyet düzeni karşısında duygusuz gönüllerde paslı vicdanların durup durup “Ne için sosyalizm” dediklerini duyuyoruz. Her mahalleden bir milyoner çıktı ve bu zillet ilerledi. Şimdi her beldede binlerce sefalet barınırken, her köşe başında bir tanesi türeyerek kendi duygusuz ve arsız saadetleriyle övünen, Batı’nın binlerce lüksüne hayran vicdansız milyonerlerin arsızlığından nefreti insanlara öğretmek için!..</span></p>

    <p class="alinti" xml:lang="tr"><span class="dar-paragraf-duz">İş ahlakının ve çalışma duygusunun değerini kazanç hüneriyle mübadele ettik. Çalışmayı aşk ve ibadet sayan İslam ahlakı, kolaylıkla Amerikan pragmatizminin tilki zihniyetine feda edildi.</span></p>

    <p class="duz-ilk-paragraf" xml:lang="tr"><span class="duz">Topçu’ya göre sosyalizm, çiğnenmesi halinde Allah’ın da affedemeyeceğini bildirdiği kul hakkının müdafaasıydı. “Bizim sosyalizmimiz İslam’ın ta kendisidir” diyordu.</span></p>

    <p class="duz" xml:lang="tr"><span class="duz">Cesurdu. İçinde bulunduğu milliyetçi-muhafazakâr cemaatin/grubun antikomünist olduğu Soğuk Savaş döneminde bir Müslüman’dan beklenmeyecek kadar sosyalizm üzerine odaklandı.</span></p>

    <p class="duz" xml:lang="tr"><span class="duz">Sosyalist kavramından duyulan tiksintiyi, iktisat ve sosyoloji cehaleti ile vicdan ve kalp terbiyesinin yokluğu olarak nitelendirdi.</span></p>

    <p class="duz" xml:lang="tr"><span class="duz">“Amerika komünizme düşmandır; komünizm de İslamiyet’e düşman olduğu için Amerika’yı desteklemek her Müslüman için vaciptir. Pek güzel mantık doğrusu. Aristoteles işitmiş olsaydı hayran olurdu!”</span></p>

    <p class="duz" xml:lang="tr"><span class="duz">Nurettin Topçu’nun dinci basına da söyleyecek sözü vardı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Şimdi son yıllarda dini neşriyat serbest olunca ortaya öyle bozuk, öyle çürümüş bir maya çıktı ki. Bu neşriyatın cehalet, ticaret ve düşüklükten berbat bir eser verdiğini hiç çekinmeden söyleyeceğim. Bunlar yirminci asrın buhranlı hayatının, halli fikir ve felsefe meziyetlerine şiddetli muhtaç olan meselelerinin karşısına, ilkçağların insanlarını bile güldürecek bir iptidailikle çıktılar. Kimi küçük çocuklar için masal olacak meseleler bunların sermayesidir. Lakin esas meseleleri ticaret yapmaktır.</span></p>

    <p class="duz-ilk-paragraf" xml:lang="tr"><span class="duz">Çağdaş Derviş Nurettin Topçu dinciliğin ne olduğunu ne güzel anlatıyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bunlar cam arkasından sakal öperek hırka takdis etmede dindarlık var sandılar. İnsanın nefesinden şifa umdular. Medeni nikâhı eksik bulup imam nikâhında keramet aradılar. Tespih sayısında hikmet buldular. Günahları rakamlarla ölçtüler. Duaları sesli yaptılar. Merasimle ruhlarını tatmin ettiler. Böylelikle eşyanın hayatına sayıları tatbik etmekle muazzam bir dini matematik sistemi meydana çıktı. Bu matematiğe sadakat imamın şartı oldu. Dinden bütün ruh sıyrılarak kendisiyle hiç alakası kalmayan bir iskelete iman adı verildi.</span></p>

    <p class="duz-ilk-paragraf" xml:lang="tr"><span class="duz">Bugün içinde yaşadığımız ahlaki yozlaşmayı bu sözlerden başka ne anlatabilir?..</span></p>

    <p class="duz" xml:lang="tr"><span class="duz">Peki, hem Müslüman olup hem de sosyalizmde ısrar eden Nurettin Topçu kimdi?</span></p>

    <p class="duz-ilk-paragraf" xml:lang="tr"><span class="duz">Baba tarafı Erzurumluydu. Dedesi Osman Efendi, Erzurum’un Ruslar tarafından işgali sırasında Türk ordusunda topçuluk etmiş, “Topçuzade” lakabını almıştı.</span></p>

    <p class="duz" xml:lang="tr"><span class="duz">Babası Topçuzade Ahmet Efendi tahıl alım satımı yapıyordu. Sonra canlı hayvan ticaretiyle işini büyütüp İstanbul’a yerleşti.</span></p>

    <p class="duz" xml:lang="tr"><span class="duz">İlk evleri Süleymaniye’de, ahşap bir binaydı.</span></p>

    <p class="duz" xml:lang="tr"><span class="duz">Annesi, Eğinli Kasap Hasan Ağa’nın kızı Fatma Hanım, Nurettin Topçu’yu bu evde 7 kasım 1909’da doğurdu.</span></p>

    <p class="duz" xml:lang="tr"><span class="duz">Harp yıllarında Ahmet Efendi’nin işleri bozuldu. Çemberlitaş’ta bir eve taşındılar. Ahmet Efendi kasap dükkânı işletmeye başladı.</span></p>

    <p class="duz" xml:lang="tr"><span class="duz">Nurettin Topçu, altı yaşında Bezmiâlem Valide Sultan Mektebi’nin ana kısmına yazdırıldı. Sonra Büyük Reşit Paşa Numune Mektebi’ne (şimdiki İstanbul Lisesi civarında) verildi. Mektebi birincilikle bitirdi.</span></p>

    <p class="duz" xml:lang="tr"><span class="duz">Aynı başarıyı Vefa Lisesi’nde de gösterdi. Sınıfları hep birincilikle bitirdi.</span></p>

    <p class="duz" xml:lang="tr"><span class="duz">Bu arada babasını kaybetti.</span></p>

    <p class="duz" xml:lang="tr"><span class="duz">Baba kaybı onu biraz daha içedönük biri yaptı.</span></p>

    <p class="duz" xml:lang="tr"><span class="duz">Felsefeye ve bir sandık içinde kitap, gazete toplamaya o yıllarda eğilim gösterdi.</span></p>

    <p class="duz" xml:lang="tr"><span class="duz">Mustafa Kemal’in Milli Eğitim Bakanlığı’na verdiği direktifle, başarılı öğrencilerin yurtdışına gönderilme uygulamasından yararlandı, 1928’de Fransa’ya gitti. İlk yazı denemelerini, nakledildiği Bordeaux’daki lisesinde eğitim görürken kaleme aldı ve üye olduğu Sosyoloji Cemiyeti’ne gönderdi.</span></p>

    <p class="duz" xml:lang="tr"><span class="duz">İki yıllık eğitim sonucunda psikoloji sertifikası alıp Strasbourg’a geçti. Üniversitede felsefe eğitimi gördü. Sanat tarihi lisansı yaptı.</span></p>

    <p class="duz" xml:lang="tr"><span class="duz">Bu arada tasavvuf tarihçisi Louis Massignon’la tanıştı.</span></p>

    <p class="duz" xml:lang="tr"><span class="duz">Strasbourg’da doktorasını hazırlayan Topçu, Paris-Sorbonne’a gitti; doktorasını verdi. Bu üniversitede felsefe doktorası veren ilk Türk öğrenci oldu.</span></p>

    <p class="duz" xml:lang="tr"><span class="duz">1934’te yurda döndü. Galatasaray Lisesi’nde felsefe öğretmeni olarak görev aldı.</span></p>

    <p class="duz" xml:lang="tr"><span class="duz">TBMM’nin birinci dönem muhalif milletvekillerinden Hüseyin Avni Ulaş, babasının dostuydu. Çemberlitaş’taki eve sık sık gelip gidiyordu. Topçu küçük yaştan beri bu zatın tesiri altında kalmıştı.</span></p>

    <p class="duz" xml:lang="tr"><span class="duz">Yurda döndükten sonra Hüseyin Avni Ulaş’ın kızı Fethiye Hanım’la evlendi. Düğün gününde, şimdiki İzmir Atatürk Lisesi’ne (o zamanki adıyla İzmir Erkek Lisesi) tayin emri geldi.</span></p>

    <p class="duz" xml:lang="tr"><span class="italik">Hareket</span> <span class="duz">dergisini İzmir’de bulunduğu dönemde yayımlamaya başladı.</span></p>

    <p class="duz" xml:lang="tr"><span class="duz">Nurettin Topçu’nun ideolojik kökü Osmanlı’da da yok değildi:</span></p>

    <p class="duz" xml:lang="tr"><span class="duz">II. Meşrutiyet’ten sonra</span> <span class="italik">Vazife</span> <span class="duz">dergisini çıkaran Nüzhet Sabit, yurtseverlik ile sosyalizmi birleştirmişti.</span></p>

    <p class="duz" xml:lang="tr"><span class="duz">Raşit Hatipoğlu ise 1930’larda çıkardığı</span> <span class="italik">Dönüm</span> <span class="duz">dergisinde kooperatifçiliği ve yerli sosyalizmi savunmuştu.</span></p>

    <p class="duz" xml:lang="tr"><span class="duz">Nurettin Topçu “Çalgıcılar Yine Toplandı” isimli makalesinden dolayı açılan soruşturma üzerine Denizli’ye sürgün edildi. Daha sonra Haydarpaşa Lisesi’ne tayini çıktı ve bir müddet sonra da Vefa Lisesi’ne geçti.</span></p>

    <p class="duz" xml:lang="tr"><span class="duz">Bu arada eşinden ayrıldı.</span></p>

    <p class="duz" xml:lang="tr"><span class="duz">Çocukluk arkadaşı Sırrı Tüzeer vasıtasıyla, Nakşibendi Gümüşhanevi Dergâhı’nın şeyhleri Serezli Hasip Yardımcı ve Kazanlı Abdülaziz Bekkine’yle tanıştı. Dergâha bağlandı.</span></p>

    <p class="duz" xml:lang="tr"><span class="duz">Celal Ökten Hoca’dan İslami ilimler, kelam ve İslam felsefesi konularında faydalandı. Daha sonra imam-hatip okullarının kuruluşu sırasında Celal Ökten’le mesai arkadaşlığı yaptı.</span></p>

    <p class="duz" xml:lang="tr"><span class="duz">Son olarak İstanbul Lisesi’ne tayin olan Nurettin Topçu, 1974 yılında buradan emekli oldu.</span></p>

    <p class="duz" xml:lang="tr"><span class="duz">Bir süre Edebiyat Fakültesi’nde Hilmi Ziya Ülken’in kürsüsünde eylemsiz doçentlik yaptı. “Bergson” üzerine doçentlik tezi hazırladı. Fakat kendisine kadro verilmedi.</span></p>

    <p class="duz" xml:lang="tr"><span class="duz">27 Mayıs 1960’a kadar uzun yıllar Robert Kolej’de felsefe ve sosyoloji okuttu. 27 Mayıs’tan sonra devrim aleyhtarı bulunarak buradaki görevine son verildi.</span></p>

    <p class="duz" xml:lang="tr"><span class="duz">Fikri faaliyetlerini Türk Kültür Ocağı, Türk Milliyetçiler Cemiyeti, Milliyetçiler Derneği ve Türkiye Milliyetçiler Derneği’nde sürdürdü. Ancak sosyalist olduğu gerekçesiyle sürekli ağır tehditlere maruz kalması sonucu bu derneklerle ilişkisini kesti. 1967’de Ezel Elverdi, Mehmet Doğan, Davut Özer gibi arkadaşlarıyla Milliyetçi Toplumcu Anadolucular Derneği’ni kurdu.</span></p>

    <p class="duz" xml:lang="tr"><span class="duz">Otuzu aşkın kitap ve broşür yazdı. 1939’dan 1975’e kadar sayısız makaleye imza attı.</span></p>

    <p class="duz" xml:lang="tr"><span class="duz">1975’in nisan ayında hastalandı. Hastalığının teşhisinde güçlük çekildi. Pankreas kanserine yakalandığı ameliyatta belli oldu.</span></p>

    <p class="duz" xml:lang="tr"><span class="duz">10 temmuz 1975’te vefat etti. Fatih Camii’nde kılınan namazdan sonra Topkapı’daki Kozlu Mezarlığı’na defnedildi.</span></p>

    <p class="duz" xml:lang="tr"><span class="duz">Nurettin Topçu inanmış bir adamdı. Sosyalistti/toplumcuydu. İyi bir Müslüman’dı.</span></p>

    <p class="duz" xml:lang="tr"><span class="duz">Onun gibi kişilik abidesi Müslüman idealistleri bugün mumla arıyoruz.</span></p>

    <p class="duz" xml:lang="tr"><span class="duz">Ama Nurettin Topçu yalnız değildi.</span></p>

    <p class="duz" xml:lang="tr"><span class="duz">Nurettin Topçu gibi, baş davası ahlak olan bir başka aydınımız daha vardı: Cemil Meriç...</span></p>

    <p class="baslik-3" xml:lang="tr"><span class="duyuru-baslik">Bir fikir arkeoloğu</span></p>

    <p class="duz" xml:lang="tr"><span class="duz">Cemil Meriç adı son yıllara kadar unutulmuş gibiydi.</span></p>

    <p class="duz" xml:lang="tr"><span class="duz">“Aydın” arayışına giren AKP çevresi birden Cemil Meriç’i sahiplendi.</span></p>

    <p class="duz" xml:lang="tr"><span class="duz">Başbakan Recep Tayyip Erdoğan, Cemil Meriç’i anma gecesine katılıp onu “yeri doldurulamaz bir yazar” olarak niteledi. Ve son dönem konuşmalarında hep Cemil Meriç’ten alıntılar yaptı.</span></p>

    <p class="duz" xml:lang="tr"><span class="duz">Milli Eğitim Bakanlığı, Cemil Meriç’in adını okullara verdi. AKP belediyeleri Cemil Meriç adına kültür merkezleri açtı.</span></p>

    <p class="duz" xml:lang="tr"><span class="duz">Tüm bu güzel icraatlar gerçekleştirilirken bir gerçek sanki unutturulmak isteniyor: Cemil Meriç sosyalistti!</span></p>

    <p class="duz" xml:lang="tr"><span class="duz">Düşüncesi solda, duyguları sağda olan bir düşün adamıydı.</span></p>

    <p class="duz" xml:lang="tr"><span class="duz">Yıl 1954...</span></p>

    <p class="duz" xml:lang="tr"><span class="duz">Bir bahar akşamı.</span></p>

    <p class="duz" xml:lang="tr"><span class="duz">Cemil Meriç, eşi Fevziye Hanım’la birlikte, akrabası Ahmet Çipe’nin konuğuydu. Sohbetler edildi, yemekler yendi, çaylar içildi. Geceyarısına doğru izin istenip kalkıldı.</span></p>

    <p class="duz" xml:lang="tr"><span class="duz">Cemil Meriç’in gözlerinde 12,5 miyopi ve kuvvetli hipermetropi vardı. Merdivenlerden inerken son eşiği göremeyen Cemil Meriç düştü. Bir şeyi yoktu. Ev sahibiyle vedalaşıp sokağa çıktılar.</span></p>

    <p class="duz" xml:lang="tr"><span class="duz">Yolda yürürken Cemil Meriç, eşinin kulağına yaklaşıp şöyle dedi: “Fevziye, elektrikler mi kesik, hiçbir şey göremiyorum.”</span></p>

    <p class="duz" xml:lang="tr"><span class="duz">Cemil Meriç 38 yaşındaydı ve artık hiç göremeyecekti.</span></p>

    <p class="duz" xml:lang="tr"><span class="duz">“Görmek, yaşamaktır. Vuslattır görmek. Her bakış dış dünyaya atılan bir kementtir. Bir kucaklayıştır, bir busedir her bakış...”</span></p>

    <p class="duz" xml:lang="tr"><span class="duz">Tarih, 12 aralık 1916.</span></p>

    <p class="duz" xml:lang="tr"><span class="duz">Yer, Reyhanlı-Hatay.</span></p>

    <p class="duz" xml:lang="tr"><span class="duz">Mahkeme Reisi Mahmut Niyazi ile Zeynep Ziynet’in üçüncü bebekleri dünyaya geldi: Hüseyin Cemil.</span></p>

    <p class="duz" xml:lang="tr"><span class="duz">Ailesi aslen Meriç Nehri’nin hemen öteki yakasındaki Dimetokalıydı. Balkan Savaşı’ndan sonra Hatay’a yerleşmişlerdi. Savaş, Reyhanlı’da da aileyi rahat bırakmadı. Fransız mandası altında bir yaşam sürdüler. Fransız kültürüne dayalı bir ilk ve orta öğrenim gördü.</span></p>

    <p class="duz" xml:lang="tr"><span class="duz">Babasının her akşam çocuklarına kitap okuması, yaşamının en güzel anıları oldu. Hep okudu. Lise yıllarında ilk makalesi,</span> <span class="italik">Yenigün</span> <span class="duz">gazetesinde yayımlandı; yıl 1933’tü.</span></p>

    <p class="duz" xml:lang="tr"><span class="duz">Hatay’ın anavatana katılması mücadelesinin verildiği dönemde hızlı bir Türkçü oldu. Milliyetçilik, bazı öğretmenleriyle arasını açtı. 1934’te Soyadı Kanunu çıkınca, ideolojik kimliğine uygun bir soyadı seçti: Cemil Şaman!</span></p>

    <p class="duz" xml:lang="tr"><span class="duz">Öğretmenleriyle kavgası sonucu liseden mezun edilmeyeceğini anlayıp İstanbul’a gitti; Pertevniyal Lisesi’ne kayıt yaptırdı.</span></p>

    <p class="duz" xml:lang="tr"><span class="duz">Aynı yıllar sosyalizme de merak saldı. Önce Friedrich Engels’in</span> <span class="italik">Anti-Dühring</span><span class="duz">’ini okudu. Ardından Karl Marx’ın</span> <span class="italik">Kapital</span><span class="duz">’inin ilk cildini bulup anlamaya çalıştı.</span></p>

    <p class="duz" xml:lang="tr"><span class="duz">İstanbul’da sosyalist çevrelerle tanıştı. Stalin’in</span> <span class="italik">Pratik ve Teori</span> <span class="duz">kitabını Fransızcadan çevirdi.</span></p>

    <p class="duz" xml:lang="tr"><span class="duz">Tanıştığı Nâzım Hikmet, kendisine, heyecanlarını bırakıp hayata iyi hazırlanmasını tavsiye edince hayal kırıklığına uğradı. Tekrar Hatay’a döndü. Köy öğretmenliği ve devlet memurluğu yaptı.</span></p>

    <p class="duz" xml:lang="tr"><span class="duz">1939 yılında, Hatay’da sosyalist bir devlet kurma iddiasıyla tutuklandı. İdamla yargılandı. Mahkemede Marksist olduğunu saklamaması herkesi hayretler içinde bıraktı. 3,5 aylık yargılama sonucunda beraat etti. Cezaevinden çıktığında bir gerçekle yüzleşti: Tüm dostları selamı sabahı kesmişti.</span></p>

    <p class="duz" xml:lang="tr"><span class="duz">Bu duruma çok içerledi; dostlarının inadına soyadını değiştirdi: Cemil Yılmaz!</span></p>

    <p class="duz" xml:lang="tr"><span class="duz">Ve tekrar İstanbul’un yolunu tuttu.</span></p>

    <p class="duz" xml:lang="tr"><span class="duz">Yabancı Diller Okulu’na bursla yazıldı. Okulda solcu arkadaşlarıyla birlikteydi hep. Dönemin sanatçılarının gittiği Nisuaz gibi gibi elit kahvelere devam etti.</span> <span class="italik">İnsan</span> <span class="duz">dergisine edebiyattaki ilk aşkı Balzac’la ilgili makale yazdı; kitaplarını tercüme etti.</span></p>

    <p class="duz" xml:lang="tr"><span class="duz">İlk aşkı Lübnanlı bir fahişeydi: Linda.</span></p>

    <p class="duz" xml:lang="tr"><span class="duz">İkinci büyük aşkını İstanbul’da buldu; sınıf arkadaşı Reyagan. Karşılık bulamadı. Arkadaşı Kerim Sadi’nin önerisiyle coğrafya öğretmeni Fevziye Menteşoğlu’yla tanıştı. “İçki içtim, fahişelerle düşüp kalktım, hapse girdim çıktım; bunları bilerek benimle evlenir misin?” diye sordu genç kadına. 19 mart 1942’de evlendiler.</span></p>

    <p class="duz" xml:lang="tr"><span class="duz">Fevziye Hanım’ın hali vakti yerindeydi; pansiyoner olmaktan kurtuldu; yeni bir hayata başladı.</span></p>

    <p class="duz" xml:lang="tr"><span class="duz">O artık Cemil Meriç’ti...</span></p>

    <p class="duz" xml:lang="tr"><span class="duz">İkinci Dünya Savaşı yılları...</span></p>

    <p class="duz" xml:lang="tr"><span class="duz">Cemil-Fevziye Meriç çifti Elazığ’a tayin oldu.</span></p>

    <p class="duz" xml:lang="tr"><span class="duz">Gözlerindeki bozukluk nedeniyle askerlikten muaf tutuldu.</span></p>

    <p class="duz" xml:lang="tr"><span class="duz">Yazmayı Elazığ’da da sürdürdü.</span> <span class="italik">Yurt ve Dünya</span><span class="duz">,</span> <span class="italik">Yücel</span><span class="duz">,</span> <span class="italik">Amaç</span> <span class="duz">gibi dergilere tercümeler, edebi değerlendirmeler yaptı.</span></p>

    <p class="duz" xml:lang="tr"><span class="duz">İlk iki çocukları Elazığ’da dünyaya geldi, ancak yaşamadılar. Fevziye Hanım yine hamileydi; İstanbul’a tayin istedi. Gerçekleşmeyince istifa etti.</span></p>

    <p class="duz" xml:lang="tr"><span class="duz">Aynı günlerde üç “doğum” meydana geldi: 1 nisan 1945’te oğlu Mahmut Ali ve Balzac’tan iki çeviri kitap,</span> <span class="italik">Otuzundaki Kadın</span> <span class="duz">ile</span> <span class="italik">Onüçlerin Romanı</span> <span class="duz">doğdu.</span></p>

    <p class="duz" xml:lang="tr"><span class="duz">Bir yıl sonra kızı Ümit dünyaya geldi. Aynı yıl Balzac’tan</span> <span class="italik">Kibar Fahişelerin İhtişam ve Sefaleti</span><span class="duz">’nin tercümesini bitirdi. Sadece tercümeler yapmadı,</span> <span class="italik">Yirminci Asır</span> <span class="duz">dergisine makaleler de yazdı. Gözlerindeki rahatsızlığa inat, ne bulursa okudu; okuma notlarından dosyalama/fişleme yaptı.</span></p>

    <p class="duz" xml:lang="tr"><span class="duz">Sonra öğretmenliğe döndü. İstanbul Üniversitesi Edebiyat Fakültesi’ne Fransızca okutman ve Işık Lisesi’ne Fransızca öğretmen oldu. Çocukları da hemen yanı başındaki Şişli Terakki’de okuyordu. Mutluluğu uzun sürmedi.</span></p>

    <p class="duz" xml:lang="tr"><span class="duz">1954 yılında gözlerini tamamen kaybetti. Aynı yıl yaz ayları boyunca Cerrahpaşa Hastanesi’nde yattı. Başarısız ameliyatlar geçirdi. Bir gözünde retina tabakası çatlamıştı. Diğerine ise katarakt inmişti. Paris’te Quinze-Vingts Hastanesi’nde de ameliyatlar oldu. Sonuç olumsuzdu.</span></p>

    <p class="duz" xml:lang="tr"><span class="duz">7 temmuz 1955’te Yeşilköy Havaalanı’na indiğinde biliyordu ki, kendini yeni bir hayat bekliyordu.</span></p>

    <p class="duz" xml:lang="tr"><span class="duz">Cemil Meriç artık hiç göremeyeceğini biliyordu. Bu karanlık hayatı sürdüreceğinden emin değildi. İntiharı düşündü.</span></p>

    <p class="duz" xml:lang="tr"><span class="duz">Ve bir gün...</span></p>

    <p class="duz" xml:lang="tr"><span class="duz">Eşi Fevziye, çocukları Mahmut Ali ve Ümit’le birlikte Üsküdar’a hava almaya çıktılar. Cemil Meriç eşine, Yeni Valide Camii’nin avlusuna girmek istediğini söyledi. Fevziye Hanım çocuklarına, “Siz oynayın biraz” dedi ve eşini caminin avlusuna götürdü. Avluda eşi kolunda, aşağı yukarı gidip gelen Cemil Meriç hıçkırıklarını tutamadı ve sarsıla sarsıla ağladı.</span></p>

    <p class="duz" xml:lang="tr"><span class="duz">Bu dramatik olaydan sonra Üsküdar’daki Fethi Paşa Korusu’ndaki evlerinde yeni bir hayat başladı. Fevziye Hanım okudu, Cemil Meriç çevirisini söyledi. İlk çevirdikleri Victor Hugo’nun</span> <span class="italik">Hernani</span><span class="duz">’si oldu.</span></p>

    <p class="duz" xml:lang="tr"><span class="duz">Okuma görevini bazen öğrencileri, bazen çocukları yaptı. Öğrencileri arasında Server Tanilli ve Yaşar Nuri Öztürk gibi isimler vardı.</span></p>

    <p class="duz" xml:lang="tr"><span class="duz">1960’lı yıllarda Cemil Meriç, Hint edebiyatına merak saldı; bu onun Doğu’yu keşfetmesini sağladı. Aynı yıllarda Antakya’da İngilizce öğretmenliği yapan Lamia Çataloğlu’yla aralarında mektupla başlayan platonik bir aşk doğdu.</span></p>

    <p class="duz" xml:lang="tr"><span class="duz">Mektupların dışında</span> <span class="italik">Dönem</span><span class="duz">,</span> <span class="italik">Çağrı</span><span class="duz">,</span> <span class="italik">Hisar</span> <span class="duz">adlı dergilere de makaleler yazdı. 1967 yılında,</span> <span class="italik">Saint-Simon İlk Sosyolog, İlk Sosyalist</span> <span class="duz">adlı kitabını çıkardı. Bunu,</span> <span class="italik">Sosyalizm ve Sosyoloji Tarihinde Pierre Joseph Proudhon</span> <span class="duz">adlı eseri takip etti.</span></p>

    <p class="duz" xml:lang="tr"><span class="duz">Ne yazık ki Türkiye solu bu kitapları tartışmadı bile, yok saydı. Görülmemek, fark edilmemek Cemil Meriç’i kırdı, öfkelendirdi. Sadece birkaç yakın dostu solcuydu. Bunlardan biri de 1971’de Nurhak Dağları’nda öldürülen Sinan Cemgil’in anne babası, Nazife-Adnan Cemgil’di.</span></p>

    <p class="duz" xml:lang="tr"><span class="duz">Adnan Cemgil, yeni kurulan Türkiye İşçi Partisi’ne katılmasını teklif etti. “Girmem, çünkü benim yerim kütüphane. Ben ışık arayan, aydınlanmak, aydınlatmak isteyen bir insanım. Politikanın kurtarıcılığına inanmıyorum” diyerek bu teklifi reddetti.</span></p>

    <p class="duz" xml:lang="tr"><span class="duz">Yaşadığı toprakların kültürüne sahip çıkan, Batı’nın tabularını yıkmayı uğraş edinen Cemil Meriç’i “solun efendileri” kabul etmedi ve onu, “altın tepsi” içinde sağcılara sundu. Güya,</span> <span class="italik">Pınar</span><span class="duz">,</span> <span class="italik">Köprü</span><span class="duz">,</span> <span class="italik">Gerçek</span> <span class="duz">gibi sağcı dergilerde yazmasına muhaliftiler! Ama asıl kızdıkları, Meriç’in, Türk aydınının halktan koptuğu yönündeki tespitiydi.</span></p>

    <p class="duz" xml:lang="tr"><span class="duz">Sağa gitmeye mecbur edildi Cemil Meriç:</span></p>

    <p class="duz" xml:lang="tr"><span class="duz">“Sol diyalogdan kaçıyor, küskün. (Sağcı) Ötüken’in bastığı kitap okunmazmış. Peki, siz basın. Cevap yok. Bu çemberi kırmak mümkün değil. Sol, sağın gösterdiği dostluğu göstermiyor. İhanet etmişiz. Neye ve kime?”</span></p>

    <p class="duz" xml:lang="tr"><span class="duz">Sağ basın Cemil Meriç’e çok ilgi/hürmet gösterdi. Fakat gazetecilik refleksiyle Cemil Meriç’e sürekli sosyalizmden döndüğünü söyletmeye çalıştı. O ise hep direndi: “Sosyalizmi, içtimai haksızlıkların sona ermesi, liyakatin yerini bulması, acı çekenlerin gözyaşlarını dindirmek suretinde anlarsak sosyalistim.”</span></p>

    <p class="duz" xml:lang="tr"><span class="duz">1970’li yıllarda çıkardığı,</span> <span class="italik">Bu Ülke</span><span class="duz">,</span> <span class="italik">Umrandan Uygarlığa</span><span class="duz">,</span> <span class="italik">Mağaradakiler</span><span class="duz">,</span> <span class="italik">Bir Dünyanın Eşiğinde</span> <span class="duz">adlı kitaplarını genellikle sağcı gençler okudu. Milli Kültür Vakfı’nın ödüllerini kazandı.</span></p>

    <p class="duz" xml:lang="tr"><span class="duz">Buna rağmen, “sosyalizm” kelimesinden korkanları yobaz olarak niteledi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yobazlık kelimelerden korkmaktır. Sosyalizm, insanın insanı istismar etmemesi, emeğin değerlendirilmesi, emeğin eserine göre mükâfatlandırılmasıdır. Elbette kendimize has sosyalizm olacak. Milli hasletlerimizle çelişmeyen bir düzen. En kötü şey riyakârlıktır. Sosyalizm ıstırabın çığlığıdır.</span></p>

    <p class="duz-ilk-paragraf" xml:lang="tr"><span class="duz">Cemil Meriç sağa “kendi Marx”ını öğretmek istedi hep:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Marx, vatan-millet realitesini inkâr etmez, “İşçi sınıfının vatanı yoktur” der sadece. Nasıl sermaye milletlerarası ise emek de milletlerarasıdır der. Marx, “Din afyondur” derken Katolik Kilisesi’ni kasteder. Hakikaten Katolik Kilisesi tam bir afyondur. Burjuvazi akılla Kilise’yi devirdi. Fakat sonra karşısına işçi sınıfı çıkınca hemen müdafaaya geçip dine sarıldı ve Ortaçağ karanlığına döndü. Ve ister istemez milli komünizm doğacaktır.</span></p>

    <p class="duz-ilk-paragraf" xml:lang="tr"><span class="duz">Kitaplarını, makalelerini kim yayımlayacaksa, ayrım gözetmeksizin, sağ-sol demeden onlara verdi. Çünkü o kimseye göre yazmamıştı; bu nedenledir ki, Komünizmle Mücadele Derneği’nin dergisinde Nâzım Hikmet’e övgüler düzmekten geri durmadı. Yaşamı boyunca Kemal Tahir’le, Attilâ İlhan’la düşünce yoldaşlığı yaptı. Bülent Ecevit’e okuması için Marx’ın</span> <span class="italik">Kapital</span><span class="duz">’ini gönderdi.</span></p>

    <p class="duz" xml:lang="tr"><span class="duz">Tarikatlar, cemaatler de Cemil Meriç’in ilgi alanıydı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Said-i Nursi’nin bir hutbesi var, çok enteresan. Yanlış anlaşılır diye korkuyorum. Adam sosyalizme açık. Nurcular ve sosyalistler birbirini tanımalıdır. Türkiye’nin kurtuluşu buna bağlı. Ben şimdi bunu yapmaya çalışıyorum. Fakat bu fert işi değil. Nurcular sosyalistleri, sosyalistler de Nurcuları okumuyor. Zaten sağ kendi dışında hiçbir şey okumuyor; çok garip bir hal bu.</span></p>

    <p class="duz-ilk-paragraf" xml:lang="tr"><span class="duz">Cemil Meriç’e göre, insan olarak hataları olmakla birlikte, Marx ile Said-i Nursi arasında hiçbir fark yoktu.</span></p>

    <p class="duz" xml:lang="tr"><span class="duz">“Nurculuk bir tepkidir. Kısır ve yapma bir üniversiteye karşı medresenin, küfre karşı imanın, Batı’ya karşı Doğu’nun isyanı. Her risale bir çığlık. Said-i Nursi bir kavga adamı.”</span></p>

    <p class="duz" xml:lang="tr"><span class="duz">Ancak diğer yandan, “Mutlak hakikati hiç kimse bütünüyle kucaklayamaz” diyen Cemil Meriç, “Said-i Nursi 1930’larda haklıydı ama artık günümüzde değil” diyecek kadar da gerçekçiydi. Said-i Nursi’ye “şeyh” diyenlere de kızgındı: “Hazreti Peygamber bu âlim, bu arif diye ayrım yapmış mı? Şeyhlik var mı İslam’da?”</span></p>

    <p class="duz" xml:lang="tr"><span class="duz">Nurettin Topçu ve</span> <span class="italik">Hareket</span> <span class="duz">dergisi gibi Cemil Meriç’in de baş davası ahlaktı.</span></p>

    <p class="duz" xml:lang="tr"><span class="duz">Cemil Meriç 1980’li yıllarda da yazmaya devam etti:</span> <span class="italik">Kırk Ambar</span><span class="duz">,</span> <span class="italik">Bir Facianın Hikâyesi</span><span class="duz">,</span> <span class="italik">Işık Doğudan Gelir</span> <span class="duz">vs.</span></p>

    <p class="duz" xml:lang="tr"><span class="duz">12 Eylül 1980 darbesiyle fikri bunalım yaşayan milliyetçi-muhafazakâr çevreler, Cemil Meriç’in yıldızını çok parlattı. Kitapları elden ele dolaştı.</span></p>

    <p class="duz" xml:lang="tr"><span class="duz">Bu çevrelere göre, Batı kültüründen arınıp Müslüman-Türk özüne geri dönüş yapan, kazanılmış bir aydındı o! Kimse sosyalist kimliğini hatırlamak istemiyordu!</span></p>

    <p class="duz" xml:lang="tr"><span class="duz">1983 yılında eşi Fevziye Hanım’ı kaybetti. Bir yıl sonra beyin kanaması geçirdi ve sol tarafına felç geldi. Bu zor günlerinde platonik aşkı Lamia Çataloğlu, haftada iki kez koltuğunun altındaki</span> <span class="italik">Cumhuriyet</span> <span class="duz">gazetesiyle gelip Cemil Meriç’e sevdiği bulgurlu yemekleri yaptı.</span></p>

    <p class="duz" xml:lang="tr"><span class="duz">Gün geçtikçe Cemil Meriç’in psikolojisi bozuldu; kimsenin anlayamadığı sözcükler söylüyordu. Bazen “Allah Allah Allah” ya da “Muhammed sevgilim” diye bağırdığı oluyordu. Ruh sağlığı bozulmuştu. Nörolojik bir tedavi uygulamasına geçildi. Çare olmadı. 13 haziran 1987’de geceyarısı vefat etti. Karacaahmet’te eşi Fevziye Hanım’ın yanına defnedildi.</span></p>

    <p class="duz-ilk-paragraf" xml:lang="tr"><span class="duz">Cemil Meriç hakkında çok çeşitli ve birbiriyle zıt tanımlamalar yapılsa da, her çevrenin üzerinde hemfikir olacağı bir gerçek vardı:</span></p>

    <p class="duz" xml:lang="tr"><span class="duz">O, Türkiye’nin vicdanıydı...</span></p>

    <p class="duz-ilk-paragraf" xml:lang="tr"><span class="duz">Sanıyorum Türk solunun Cemil Meriç’e bir özür borcu var.</span></p>

    <p class="duz" xml:lang="tr"><span class="duz">Sade Cemil Meriç’e mi?</span></p>

    <p class="duz" xml:lang="tr"><span class="duz">Solcular Nezihe Araz’ı nasıl kaybetti?</span></p>

    <p class="duz" xml:lang="tr"><span class="duz">Evet, bizim Müslümanları iyi tanıyacağız ki, dincileri ayırt edebilelim.</span></p>

    <p class="baslik-3" xml:lang="tr"><span class="duyuru-baslik">Komünist bir Sufi</span></p>

    <p class="duz" xml:lang="tr"><span class="duz">Bulgurluzadeler, Ankara’nın köklü ailesiydi.</span></p>

    <p class="duz" xml:lang="tr"><span class="duz">Çankaya Köşkü haline gelen ilk bağ evini Mustafa Kemal’e onlar vermişti.</span></p>

    <p class="duz" xml:lang="tr"><span class="duz">Aile Bulgurluzadeler olarak biliniyordu; ancak Soyadı Kanunu çıktığında Mustafa Kemal, milletvekili Bulgurluzade Rıfat Bey’e “Araz” soyadını verdi.</span></p>

    <p class="duz" xml:lang="tr"><span class="duz">Rıfat Araz (1879-1964) CHP milletvekiliydi. 1927-1943 yılları arasında TBMM’de Ankara milletvekili olarak bulundu.</span></p>

    <p class="duz" xml:lang="tr"><span class="duz">Hayatının bir bölümünü kaleme aldığı üç defteri, çocukları tarafından, 3 kasım 1983 tarihinde Milli Kütüphane’ye bağışlandı.</span></p>

    <p class="duz" xml:lang="tr"><span class="duz">Bu defterden öğreniyoruz ki, Ziraat Bankası amirlerinden Rıfat Araz, Fransızların Şam’ı ve İngilizlerin İstanbul’u işgali sırasında, Mustafa Kemal’in emriyle bankanın altınlarını bin bir güçlükle Ankara’ya kaçırmış.</span></p>

    <p class="duz" xml:lang="tr"><span class="duz">Rıfat Araz, milletvekili olduğu döneme kadar Ziraat Bankası’nda görev yaptı. Konya Ziraat Bankası müdürüyken kızı Fatma Nezihe dünyaya geldi. Medyada doğum yılı 1922 yazılmasına rağmen Rıfat Araz’ın defterine göre Nezihe Araz 11 mayıs 1336’da yani 1920’de doğdu.</span></p>

    <p class="duz" xml:lang="tr"><span class="duz">Rıfat Bey iki eşliydi; ilk eşi Adeviye’den Zeliha Mesrure, Fatma Samiye, Muhittin Rıfat, Hayrettin oldu. İkinci eşi Müzeyyen’den ise, Mustafa Kemalettin, Celalettin, Fatma Nezihe ve Vecihe doğdu.</span></p>

    <p class="duz" xml:lang="tr"><span class="duz">Çok çocuklu bir ailede büyüyen Nezihe Araz hayatı boyunca hiç evlenmedi, çocuk sahibi olmadı.</span></p>

    <p class="duz-ilk-paragraf" xml:lang="tr"><span class="duz">Nezihe Araz Ankara Kız Lisesi’ni, ardından Dil ve Tarih-Coğrafya Fakültesi Psikoloji ve Felsefe Bölümü’nü bitirdi.</span></p>

    <p class="duz" xml:lang="tr"><span class="duz">Onun için fakültedeki öğretmenleri arasında iki kişinin yeri apayrıydı: Felsefe Bölümü Psikoloji Kürsüsü’nü kuran Doç. Dr. Muzaffer Şerif Başoğlu ve Doç. Dr. Behice Boran.</span></p>

    <p class="duz" xml:lang="tr"><span class="duz">Öğrencilik yıllarında, öğretmenleri Muzaffer Şerif Başoğlu, Behice Boran, Niyazi Berkes, Pertev Naili Boratav ve Adnan Cemgil’in çıkardığı</span> <span class="italik">Yurt ve Dünya</span> <span class="duz">dergisini elinden düşürmedi.</span></p>

    <p class="duz" xml:lang="tr"><span class="duz">Daha sonra Muzaffer Şerif ile Behice Boran’ın çıkardığı</span> <span class="italik">Adımlar</span> <span class="duz">dergisine de abone oldu. Gönüllü olarak dergide çalıştı.</span></p>

    <p class="duz" xml:lang="tr"><span class="duz">Boran-Şerif ikilisinin dost meclislerinin değişmez isimlerinden biriydi. Örneğin 1 mayıs 1943’ü Atatürk Orman Çiftliği’nde piknik havasında kutladılar.</span></p>

    <p class="duz" xml:lang="tr"><span class="italik">Adımlar</span> <span class="duz">dergisinin sol/TKP çizgisinde bir yayın politikası vardı. Avrupa’da yükselen Hitler ırkçılığı Türkiye’de taraftar bulmuştu. Dergi bu çevrelere karşı sert eleştiriler getiriyordu. Savaş bitip Hitler tehlikesi ortadan kalkınca, hükümet solcuları baş düşman olarak görmeye başladı. Ve</span> <span class="italik">Adımlar</span> <span class="duz">dergisi kapatıldı. Muzaffer Şerif Başoğlu bir daha dönmemek üzere ABD’ye gitti, orada çok saygın bir bilim adamı oldu.</span></p>

    <p class="duz" xml:lang="tr"><span class="duz">Doç. Dr. Behice Boran soruşturmalara rağmen okulda kaldı.</span></p>

    <p class="duz" xml:lang="tr"><span class="duz">Nezihe Araz’ın mezun olduğu 1946 yılında okul Ankara Üniversitesi’ne bağlandı. Yeni kadrolar açıldı ve Nezihe Araz, Behice Boran’ın asistanı oldu.</span></p>

    <p class="duz" xml:lang="tr"><span class="duz">1948 yılında Behice Boran üniversiteden kovulunca, Nezihe Araz da okuldan ayrıldı.</span></p>

    <p class="duz" xml:lang="tr"><span class="duz">Ailesi, solcu çevrelerden uzaklaştırmak için kızlarını İstanbul’a götürdü. Nezihe Araz doktorasını İstanbul’da yapacaktı.</span></p>

    <p class="duz" xml:lang="tr"><span class="duz">İstanbul Üniversitesi’ndeki görüşmelerinden sonra akademisyen olmayı istememeye başladı. Çünkü aradığını bambaşka bir yerde, bir dergâhta bulmuştu...</span></p>

    <p class="duz-ilk-paragraf" xml:lang="tr"><span class="duz">Nezihe Araz’ın ailesi dindardı; Mevleviliğe yakındılar.</span></p>

    <p class="duz" xml:lang="tr"><span class="duz">Rıfat Araz hayatı boyunca, Atatürk’ün masasında bile içki içmedi.</span></p>

    <p class="duz" xml:lang="tr"><span class="duz">CHP’li milletvekili arkadaşları Rasim Başara, Nuri Pazarbaşı ve CHP’nin Milli Eğitim Bakanı Esat Sagay’la birlikte İstanbul’da Rıfai Dergâhı piri Kenan (Büyükaksoy) Rıfai’nin (1867-1950) vuslat meclisinde bulundu.</span></p>

    <p class="duz" xml:lang="tr"><span class="duz">Zamanla Rıfat Araz ile Kenan Rifai akraba oldular; Vecihe Araz, torun Cemil Büyükaksoy’la evlendi.<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">Nezihe Araz’ın Kenan Rifai’nin “tasavvuf okuluna” babası Rıfat Araz aracılığıyla girdiğini düşünebiliriz.</span></p>

    <p class="duz" xml:lang="tr"><span class="duz">Ne zaman girmişti? Bilmiyoruz.</span></p>

    <p class="duz" xml:lang="tr"><span class="duz">Bildiğimiz; aynı dergâhtan Sâmiha Ayverdi’nin</span> <span class="italik">Mülakatlar</span> <span class="duz">adlı kitabında, Nezihe Araz’ın 25 mayıs 1948 tarihinde Kenan Rifai’nin sohbetine katılanlar arasında belirtildiği.</span></p>

    <p class="duz" xml:lang="tr"><span class="duz">Şimdi çok kişinin kafasına fakültede solcu olan, felsefe ve psikoloji okumuş Nezihe Araz’ın bu kadar kısa sürede bir dergâha nasıl “bağlandığı” sorusu gelebilir.</span></p>

    <p class="duz" xml:lang="tr"><span class="duz">Sorunun yanıtı Kenan Rifai’nin tasavvuf anlayışında gizli:</span></p>

    <p class="duz" xml:lang="tr"><span class="duz">“Kenan Rifai tasavvufu ne Gazali gibi sırf bir ahlak anlayışı olarak kabul etmiş ne Muhyiddin Arabi gibi sadece vahdet-i vücutta kalmış ne de Mevlânâ gibi aşkıyla dünyayı ve ahreti atlayıp geçmiştir. Üçünü birleştirerek bir yaşam şekli haline getirmiştir.”</span></p>

    <p class="duz" xml:lang="tr"><span class="duz">Kenan Rifai’ye göre tarikat; edep, irfan ve insanlık demekti. Zikir ve devran şekillerine, tespih, sarık, cüppe gibi kisvelere takılıp kalmak doğru değildi.</span></p>

    <p class="duz" xml:lang="tr"><span class="duz">Kenan Rifai cuma günü yaptığı sohbetler dışında sarık ve cüppe giymiyordu. Hep kravatlı, takım elbiseliydi. Fransızca, Rumca, İbranice biliyordu.</span></p>

    <p class="duz" xml:lang="tr"><span class="duz">Nezihe Araz’ın, Behice Boran’dan sonra Kenan Rifai’nin “asistanı” olmasının nedeni, tasavvuf felsefesine olan inancıydı.</span></p>

    <p class="duz" xml:lang="tr"><span class="duz">Ancak “dergâh asistanlığı” kısa sürdü; Kenan Rifai 1950’de vefat etti.</span></p>

    <p class="duz" xml:lang="tr"><span class="duz">Nezihe Araz aynı yıl şiirlerini</span> <span class="italik">Benim Dünyam</span> <span class="duz">adıyla kitaplaştırdı. Bir yıl sonra, Kenan Rifai’ye bağlı Sâmiha Ayverdi, Safiye Erol ve Sofi Huri’yle birlikte,</span> <span class="italik">Ken’an Rifai ve Yirminci Asrın Işığında Müslümanlık</span> <span class="duz">kitabını yazdı.</span></p>

    <p class="duz" xml:lang="tr"><span class="duz">Bu süreçte gazetecilik yapmaya da başladı.</span></p>

    <p class="duz" xml:lang="tr"><span class="duz">Nezih Demirkent</span> <span class="italik">Medya Medya</span> <span class="duz">kitabında 1950’li yılların başında, basında sadece beş üniversite mezunu olduğunu yazıyor. Bunlardan biri de Nezihe Araz’dı.</span></p>

    <p class="duz" xml:lang="tr"><span class="duz">Araz, gazeteciliğe 1952 yılında Şevket Rado’nun çıkardığı</span> <span class="italik">Resimli Hayat</span> <span class="duz">dergisinde başladı. Sonra aynı ekip</span> <span class="italik">Hayat</span> <span class="duz">dergisini çıkardı.</span></p>

    <p class="duz" xml:lang="tr"><span class="duz">1953’te ilk biyografi kitabını yayımladı:</span> <span class="italik">Fatih’in Deruni Tarihi</span><span class="duz">.</span></p>

    <p class="duz" xml:lang="tr"><span class="duz">Nezihe Araz 1956 yılında DP’li Bahadır Dülger’in çıkardığı</span> <span class="italik">Havadis</span><span class="duz">’te çalışmaya başladı.</span></p>

    <p class="duz" xml:lang="tr"><span class="duz">Ancak devir Demokrat Parti dönemiydi ve muhalif olmayan bir gazeteyi satmak kolay değildi. Gazete Nezihe Araz’ı Kâbe’ye gönderip izlenim yazılarıyla tiraj almayı planladı. Nezihe Araz gitti;</span> <span class="italik">Havadis</span> <span class="duz">hac tefrikasına başladı. Ancak İstihbarat Şefi Hakkı Devrim, Mekke’den gönderilen fotoğraflar arasından duvar dibine çömelip çişini yapan bir Arap’ın fotoğrafını koyunca olanlar oldu. Ziyaret için İstanbul’a gelen Irak Kralı II. Faysal, kendisinin Hazreti Muhammed soyundan geldiğini ve böyle bir fotoğrafın kabul edilemez olduğunu söyledi. Irak kralını Türk sevgilisi (devrin önemli bir politikacısının kızı) bile teselli edemedi.</span></p>

    <p class="duz" xml:lang="tr"><span class="duz">Nezihe Araz</span> <span class="italik">Havadis</span><span class="duz">’ten kovuldu; Hakkı Devrim de istifa etti. Bundan sonra bu ikilinin basındaki yolculuğu hep aynı oldu. 1957-63 yılları arasında</span> <span class="italik">Yeni Sabah</span><span class="duz">’ta çalıştılar.</span> <span class="italik">Meydan</span> <span class="duz">mecmuasını çıkardılar.</span> <span class="italik">Meydan Larousse</span><span class="duz">,</span> <span class="italik">Türkiye</span> <span class="duz">(1923-1974) ansiklopedileri ve Kaynak Yayınları yayın kurullarında bulundular.</span></p>

    <p class="duz-ilk-paragraf" xml:lang="tr"><span class="duz">Nezihe Araz’ın 1959 yılında çıkardığı</span> <span class="italik">Anadolu Evliyaları</span> <span class="duz">adlı kitabı çok ses getirdi; satış rekoru kırdı. Elli evliyanın anlatıldığı kitapta son evliya, Kenan Rifai’nin annesi Hatice Cenan Sultan’dı.</span></p>

    <p class="duz" xml:lang="tr"><span class="duz">Daha sonra</span> <span class="italik">Peygamberler Peygamberi Hazreti Muhammed</span><span class="duz">,</span> <span class="italik">Peygamberlerin Torunları</span><span class="duz">, Yunus Emre’nin hayatını yazdığı</span> <span class="italik">Dertli Dolap</span><span class="duz">,</span> <span class="italik">Mevlânâ’nın Hayatı</span><span class="duz">,</span> <span class="italik">28 Peygamber</span><span class="duz">,</span> <span class="italik">Çocuk ve İslam</span><span class="duz">,</span> <span class="italik">Gelin Canlar Bir Olalım</span> <span class="duz">adlı eserleri yazdı.</span></p>

    <p class="duz" xml:lang="tr"><span class="duz">Mevlânâ dönemindeki ilahi ve dünyevi aşkı konu ettiği</span> <span class="italik">Aşk</span> <span class="duz">romanıyla satış rekorları kıran Elif Şafak’ın bu rekorunu, aynı konuyu işleyerek yıllar önce</span> <span class="italik">Aşk Peygamberi</span> <span class="duz">romanıyla Nezihe Araz da kırmıştı! İlginçtir, Rıfai Dergâhı’ndan Sâmiha Ayverdi’nin aynı konuyu işleyen romanının adı da,</span> <span class="italik">Aşk Budur</span><span class="duz">!</span></p>

    <p class="duz-ilk-paragraf" xml:lang="tr"><span class="duz">Nezihe Araz’ın yazdığı,</span> <span class="italik">Bozkurt Güzellemesi</span><span class="duz">,</span> <span class="italik">Öyle Bir Nevcivan</span><span class="duz">,</span> <span class="italik">Ballar Balını Buldum</span><span class="duz">,</span> <span class="italik">Savaş Yorgunu Kadınlar</span> <span class="duz">adlı tiyatro eserleri Devlet Tiyatroları’nda sahne aldı. Afife Jale ve Avni Dilligil tiyatro ödüllerini kazandı.</span></p>

    <p class="duz" xml:lang="tr"><span class="italik">O Kadın</span><span class="duz">,</span> <span class="italik">Ekmek Kavgası</span><span class="duz">,</span> <span class="italik">İhtiras Fırtınası</span><span class="duz">,</span> <span class="italik">Hanım</span> <span class="duz">filmlerinin senaryolarını yazdı. 1980’li yıllarda TRT’de sabahları yayınlanan “Hanımlar Sizin İçin” programını hazırlayıp sundu.</span></p>

    <p class="duz-ilk-paragraf" xml:lang="tr"><span class="duz">Nezihe Araz dindardı. Bir dergâha bağlıydı ama hayatı boyunca saçını örtmedi. Beş vakit namaz kılmadı, oruç tutmadı.</span></p>

    <p class="duz" xml:lang="tr"><span class="duz">Erkek meclislerinden kaçmadı. Kendini hiç ikinci sınıf görmedi. Meyhaneye gidip rakı da içti, Nesimi’den türkü de söyledi.</span></p>

    <p class="duz" xml:lang="tr"><span class="duz">Kimsenin günlük yaşamına, hayat felsefesine karışmadı.</span></p>

    <p class="duz" xml:lang="tr"><span class="duz">Siyasete ilgi duymadı; kendini hep partilerüstü gördü.</span></p>

    <p class="duz" xml:lang="tr"><span class="duz">Atatürk’e hayrandı. Son eserini 1993 yılında Mustafa Kemal ile Latife’nin ilişkisi üzerine yazdı:</span> <span class="italik">Mustafa Kemal’le 1000 Gün</span><span class="duz">.</span></p>

    <p class="duz" xml:lang="tr"><span class="duz">Hayatının son günlerini İstanbul Maltepe Huzurevi’nde geçirdi. Alzheimer olmuştu.</span></p>

    <p class="duz" xml:lang="tr"><span class="duz">Kimseyle görüşmek istemedi. 35 kiloya kadar düştü.</span></p>

    <p class="duz" xml:lang="tr"><span class="duz">25 temmuz 2009 tarihinde bu dünyadan göçtü.</span></p>

    <p class="duz" xml:lang="tr"><span class="duz">Son yıllarda Türkiye, çıkarılan “ikilikler yüzünden” çok gerilmişti.</span></p>

    <p class="duz" xml:lang="tr"><span class="duz">Şimdi söyler misiniz, Nezihe Araz kimdir?</span></p>

    <p class="duz" xml:lang="tr"><span class="duz">Biliniz ki, Nezihe Araz Türkiye’dir...</span></p>

    <p class="duz" xml:lang="tr"><span class="duz">Kenan Rifai’ye bağlanan kadınların çoğunluğu Nezihe Araz gibi üniversite mezunuydu.</span></p>

    <p class="duz" xml:lang="tr"><span class="duz">Hepsinin eli kalem tutuyordu; çeşitli kitaplar yazdılar.</span></p>

    <p class="duz" xml:lang="tr"><span class="duz">Örneğin, Safiye Erol’un Maçka Palas A Blok 16 numaralı dairesinde bir araya gelip Mevlânâ’nın</span> <span class="italik">Mesnevi</span><span class="duz">’sini Türkçeye kazandırdılar.</span></p>

    <p class="duz" xml:lang="tr"><span class="duz">Nezihe Araz’ı Behice Boran’dan sonra en etkileyen kadınlardan biri de, Almanya’da filoloji öğrenimi gören, öğretim üyesi, yazar Safiye Erol’du. O da Nezihe Araz gibi Kenan Rifai’ye 1948 yılında bağlanmıştı.</span></p>

    <p class="duz" xml:lang="tr"><span class="italik">Ülker Fırtınası</span> <span class="duz">adlı romanıyla edebiyat dünyasında önemli bir yer edinen Safiye Erol’u günümüzde artık pek kimse tanımıyor.</span></p>

    <p class="duz" xml:lang="tr"><span class="duz">Nezihe Araz, Safiye Erol’un ölümünün ardından, 5 ekim 1964’te</span> <span class="italik">Düşünen Adam</span> <span class="duz">dergisinde şöyle yazdı: “Fakat bana asıl, Safiye Erol gibi değerli bir kadının dünyamızdan çekilişine karşı gösterdiğimiz inanılmaz kaygısızlık, lakaydi ve bigânelik güç geliyor.”</span></p>

    <p class="duz" xml:lang="tr"><span class="duz">Ona göre Safiye Erol, çağın avare ve vefasız çocukları için fazla gelen bir dozdu.</span></p>

    <p class="duz" xml:lang="tr"><span class="duz">Said Halim Paşa, Safiye Erol’a değerli bir pırlanta kolye hediye etmişti. Safiye Erol vefat edince vasiyeti gereği bu kolye Nezihe Araz’a verildi.</span></p>

    <p class="duz" xml:lang="tr"><span class="duz">Nezihe Araz konusundan uzaklaşmayayım:</span></p>

    <p class="duz" xml:lang="tr"><span class="duz">Türkiye, ne Nezihe Araz ne Safiye Erol ne de Behice Boran gibi yiğit kadınlarını tam anlamıyla tanıyor.</span></p>

    <p class="duz" xml:lang="tr"><span class="duz">Niye?</span></p>

    <p class="baslik-3" xml:lang="tr"><span class="duyuru-baslik">Solcular özeleştiri yapmalıdır</span></p>

    <p class="duz" xml:lang="tr"><span class="duz">Üç inançlı aydını tanıtmaya çalıştım:</span></p>

    <p class="duz" xml:lang="tr"><span class="duz">Nurettin Topçu, Cemil Meriç ve Nezihe Araz.</span></p>

    <p class="duz" xml:lang="tr"><span class="duz">Üçü de Türkiye solundan gerekli özeni/ilgiyi görmedi.</span></p>

    <p class="duz" xml:lang="tr"><span class="duz">Niye?</span></p>

    <p class="duz" xml:lang="tr"><span class="duz">Ve yalnızca üç isim mi?</span></p>

    <p class="duz" xml:lang="tr"><span class="duz">Fahri Fındıkoğlu, Osman Yüksel Serdengeçti, Remzi Oğuz Arık, Tarık Buğra, H. Hüsrev Hatemi, Hilmi Ziya Ülken, Rasim Özdenören, Mehmet Kaplan, Ali Bulaç, İsmet Özel, D. Mehmet Doğan, İsmail Kara...</span></p>

    <p class="duz" xml:lang="tr"><span class="duz">Neden bu aydınlar sağcılara “iteklendi!”</span></p>

    <p class="duz" xml:lang="tr"><span class="duz">Solcular ile Müslümanlar arasına hangi tarihsel süreçte kimlerin girdiğini yazmadan önce çuvaldızı kendimize/solculara batırmalıyız.</span></p>

    <p class="duz" xml:lang="tr"><span class="duz">Hikmet Kıvılcımlı, Doğan Avcıoğlu, Mihri Belli gibi birkaç sosyalist haricinde Türkiye solu nedense kendi topraklarının kültürüne karşı hep soğuk durdu.</span></p>

    <p class="duz" xml:lang="tr"><span class="duz">Türkiye solunun çoğunluğu, kültürünü/dinini okuyup araştırmadı.</span></p>

    <p class="duz" xml:lang="tr"><span class="duz">Karl Marx’ın Katolik Kilisesi için söylediği “Din afyondur” sözünü henüz aşamadı.</span></p>

    <p class="duz" xml:lang="tr"><span class="duz">İslamiyet’i bilmemektedir. Halkının inancını dışlamıştır.</span></p>

    <p class="duz" xml:lang="tr"><span class="duz">Tasavvufu/Anadolu Müslümanlığını elinin tersiyle itmiştir.</span></p>

    <p class="duz" xml:lang="tr"><span class="duz">Tasavvufun, aklın ve bilimin öğretisi olmadığını söyleme kolaycılığına kaçarak kendi coğrafyasına yabancılaşmıştır.</span></p>

    <p class="duz" xml:lang="tr"><span class="duz">Ne Muhyiddin Arabi’yi ne de Muhammed Nur’u bilir.</span></p>

    <p class="duz" xml:lang="tr"><span class="duz">Şeyh Bedreddin’i sadece Nâzım Hikmet’in şiirinden tanır.</span></p>

    <p class="duz" xml:lang="tr"><span class="duz">Trajik sonu nedeniyle Ozan Nesimi’nin adını duymuştur ama hocası Fazlullah Esterebadi’den bihaberdir.</span></p>

    <p class="duz" xml:lang="tr"><span class="duz">Herakleitos’un “diyalektiğin atası” olduğunu, Hegel’in, Marx’ın düşüncesinin buradan doğduğunu bilir ama nedense vahdet-i vücuda burun kıvırır. “Enelhak” diyen Hallac-ı Mansur’u okumaz.</span></p>

    <p class="duz" xml:lang="tr"><span class="duz">Söyler misiniz; Ömer Sikkini, Sabetay Sevi, Niyazi Mısri, Papa Eftim öğrenilmeden bu toprakların rengi nasıl kavranabilir?</span></p>

    <p class="duz" xml:lang="tr"><span class="duz">Anadolu tarihindeki çoğu toplumsal ayaklanmaların dayanağının vahdet-i vücut olduğunu bilmezse, bu toprakların yazgısını nasıl değiştirebilir?</span></p>

    <p class="duz" xml:lang="tr"><span class="duz">Hamza Bali’lerin, İsmail Maşuki’lerin boyunlarının neden vurulduğunu anlamazsa halkıyla nasıl kucaklaşabilir?</span></p>

    <p class="duz" xml:lang="tr"><span class="duz">Birinci Dünya Savaşı’na katılan gönüllü “Mevlevi taburları”yla gönüldeşlik kurmazsa kiminle birlik olabilir?</span></p>

    <p class="duz" xml:lang="tr"><span class="duz">Horasan doğumlu Nakşibendiliğin, Halidiye Nakşibendiliğinden farkını bilmezse, Kürt halkının Şeyh Barzani’nin emrine sokulma çalışmalarını nasıl kavrayabilir?</span></p>

    <p class="duz" xml:lang="tr"><span class="duz">“Türkler kılıç zoruyla İslamiyet’e geçtiler” kolaycılığından kurtulamazsa; dinin, sosyal, kültürel, ekonomik ve siyaset üzerindeki etkisini nasıl analiz edebilir?</span></p>

    <p class="duz" xml:lang="tr"><span class="duz">Ne acıdır ki, Türkiye solunun bu umarsız tavrı nedeniyle, bu konular “inanç” (skolastik) temelinde çalışmalar yapan muhafazakâr akademisyenlerin/yazarların inisiyatifine bırakılmıştır. Onlar da ehlisünnet bakış açısıyla, başta vahdet-i vücut olmak üzere tüm tasavvufu kendi anlayış kalıplarına sokmaya çalışmaktadır.</span></p>

    <p class="duz" xml:lang="tr"><span class="duz">Daha iyi niyetli olanları ise –tıpkı solcuların hatası gibi– tasavvufu fikir hareketi olmaktan çok, bir gönül ve ruh hali meselesi olarak göstermek istemektedir. Hatadır.</span></p>

    <p class="duz" xml:lang="tr"><span class="duz">Tasavvuf sadece Alevilik-Bektaşilik değildir.</span></p>

    <p class="duz" xml:lang="tr"><span class="duz">Hükümetin Alevi açılımına, “Alevilik Sünnileştiriliyor” diye itiraz edenler, yıllardır “Türk dinini” Araplaştıranlara karşı neden sessiz kalmıştır?</span></p>

    <p class="duz" xml:lang="tr"><span class="duz">Osmanlı’nın Safevilere karşı bir siyaset gereği benimsediği Sünniliğin, zamanla nasıl resmi ideolojiye dönüştüğünü bilmeden bugünkü gerici siyasal oyunlar nasıl bozulabilir?</span></p>

    <p class="duz" xml:lang="tr"><span class="duz">Eğer halkı kazanmak gibi bir derdiniz varsa, dininizi/kültürünüzü bilmek mecburiyetindesiniz.</span></p>

    <p class="duz" xml:lang="tr"><span class="duz">İslamiyet’i dinci yobazların elinden kurtarmak için kültürünüzü öğrenmek zorundasınız. İnsanımızı cehalet bataklığından ancak böyle kurtarabilirsiniz; yasaklarla, kaba ve sert söylemlerle değil.</span></p>

    <p class="duz" xml:lang="tr"><span class="duz">Bilinmelidir ki Farabi’yi, İbn Sina’yı savunmak, devrimciliktir.</span></p>

    <p class="duz" xml:lang="tr"><span class="duz">Ve gerçek şu ki, insan bilmediğinden korkar.</span></p>

    <p class="duz" xml:lang="tr"><span class="duz">Bilmediğine düşman olur...</span></p>

    <p class="duz" xml:lang="tr"><span class="duz">Bu kaba pozitivist anlayış, solu kendi halkıyla bir türlü buluşturamamıştır.</span></p>

    <p class="duz" xml:lang="tr"><span class="duz">Doğan Avcıoğlu ile Mihri Belli’nin birlikte çevirdikleri, Roger Garaudy’nin</span> <span class="italik">Sosyalizm ve İslamiyet</span> <span class="duz">adlı yapıtı, halkıyla kucaklaşma amacı taşısa da, bazı kaba yaklaşımlar Müslümanları soldan soğutmuştur.</span></p>

    <p class="duz" xml:lang="tr"><span class="duz">Örneğin...</span></p>

    <p class="duz" xml:lang="tr"><span class="duz">Refik Halid Karay</span> <span class="italik">Kadınlar Tekkesi</span> <span class="duz">romanını yazdı.</span></p>

    <p class="duz" xml:lang="tr"><span class="duz">Romana göre tekkenin kurucusu Şeyh Baki, divandan okuduğu güzel kasidelerle ve mistik melodilerle, İstanbul’un soylu dul hatta şen dul– kadınlarını kendine bağlamıştır. Kadınlar varlıklı oldukları için şeyhin bir eli yağda bir eli baldadır. Ancak bir gün şeyhin karşısına “aşk-ı didem” dediği Neşide çıkar. Vahdet-i vücuda inanan Şeyh Baki, Allah’ın suretini Neşide’ye nakşettiğini iddia eder. Altmış sekiz yaşında gerçek aşkı bulan bir şeyhin hayatı ve kendine sebepsiz bağlanan, sonra yine sebepsiz kaçan güzel Neşide’nin garip öyküsüdür</span> <span class="italik">Kadınlar Tekkesi</span><span class="duz">.</span></p>

    <p class="duz" xml:lang="tr"><span class="duz">Refik Halid Karay romanın önsözünde “gerçek yaşam öyküsüdür” diye yazmıştı.</span></p>

    <p class="duz" xml:lang="tr"><span class="duz">Refik Halid Karay’ın hangi dergâhı anlattığı kuşkusuz sadece tahminler düzeyinde konuşuldu.</span></p>

    <p class="duz" xml:lang="tr"><span class="duz">Yakup Kadri Karaosmanoğlu’nun</span> <span class="italik">Nur Baba</span> <span class="duz">romanı da benzer bir hikâyeyi anlatır. Hepsini yazmaya gerek yok.</span></p>

    <p class="duz" xml:lang="tr"><span class="duz">Her iki romanda da kaba bir anlayış yok mudur?</span></p>

    <p class="duz" xml:lang="tr"><span class="duz">Diğer yanda Reşat Nuri Güntekin’in yazdığı Yeşil Gece, Miskinler Tekkesi gibi konuya dışarıdan değil içeriden bakan, dincilik ile İslamiyet’i birbirinden ayıran romanlarımız da vardır.</span></p>

    <p class="duz" xml:lang="tr"><span class="duz">Bir aydın, içinde yaşadığı kültüre nasıl yabancılaşabilir?</span></p>

    <p class="duz" xml:lang="tr"><span class="duz">Bu çarpıklığın altında “solculuğun” ne olduğunu bilmemek yatıyor.</span></p>

    <p class="baslik-3" xml:lang="tr"><span class="duyuru-baslik">Solcu ve Müslümanlara İngiliz oyunu</span></p>

    <p class="duz" xml:lang="tr"><span class="duz">Müslümanlar ile solcuları kim karşı kamplara böldü?</span></p>

    <p class="duz" xml:lang="tr"><span class="duz">Kars Antlaşması’na kadar Osmanlı basınında sosyalizme yönelik olumsuz bir hava yoktu.</span></p>

    <p class="duz" xml:lang="tr"><span class="duz">Türkiye, Sovyetler Birliği ile barış antlaşması imzaladıktan sonra Osmanlı basınının bir bölümünün tavrı değişmeye başladı.</span></p>

    <p class="duz" xml:lang="tr"><span class="duz">Birdenbire bazı gazeteler sosyalistleri karalamaya başladı.</span></p>

    <p class="duz" xml:lang="tr"><span class="duz">Örneğin</span> <span class="italik">Vakit</span><span class="duz">’e göre sosyalist devrimi yapanlar, “Karl Marx gibi azgın nazariyecilerin kitaplarını okumuş, hatta ezberlemiş, yeraltı meyhanelerinde votka kadehi elinden düşmemiş mikroplar” idi! Osmanlı basınının bu tür yayınları giderek kabalaşacaktı...</span></p>

    <p class="duz" xml:lang="tr"><span class="duz">Bunun nedeni İngiliz propagandasıydı...</span></p>

    <p class="duz" xml:lang="tr"><span class="duz">1848 ve 1871 ayaklanmalarını zorlukla bastıran Avrupa, 1917 Ekim Devrimi rüzgârının topraklarında esmesinden rahatsızdı.</span></p>

    <p class="duz" xml:lang="tr"><span class="duz">Bu nedenle Avrupa basını, tarihinin en büyük karalama kampanyasını başlattı. Bunun en tipik olanı ise “kadınların millileştirilmesi” yalanıydı.</span></p>

    <p class="duz" xml:lang="tr"><span class="duz">Osmanlı basını bu yayınları olduğu gibi tercüme edip sayfalarına taşıdı: “(Komünizm) fikirleri fiile çıkacak olsa, insanı hayvandan ayırmaya yarayan ırz ve namus sıfatları büsbütün kaldırılmış olur.”</span></p>

    <p class="duz" xml:lang="tr"><span class="duz">Evet İngilizler, Osmanlı topraklarında sosyalist hareketlerin oluşmasına karşıydı. “İslam ile sosyalizm arasında fark yoktur” görüşünü yok etmek için “Kadınları ortak kullanıyorlar” yalanı yayıldı.</span></p>

    <p class="duz" xml:lang="tr"><span class="duz">“İştirak-i emval ve iyâl” yani mülk ve kadın ortaklığı tabiri sosyalizmle eşanlamlı kullanılmaya başlandı. “İlk sosyalist” diplomat-yazar E. Pertev Paşa bu nedenle “ilk dönek” olacaktır.</span></p>

    <p class="duz" xml:lang="tr"><span class="duz">İngilizler Müslümanların sosyalist olmasını istemiyordu. Bunun için her yola başvurdular. O kadar başarılı oldular ki, Osmanlı münevverlerinin önde gelen ismi Ahmed Cevdet Paşa’ya göre sosyalizm Mazdeki bir mezhepti.</span></p>

    <p class="duz" xml:lang="tr"><span class="duz">Kitabın 10. bölümünde ayrıntılı olarak okuyacaksınız, ama şimdi söz açılmışken, bir siyasal akım olarak “İslamcılığın” Osmanlı’daki tarihsel köklerine kısaca bakmalıyız. Zihinsel paradoksunu kimler belirledi?</span></p>

    <p class="duz" xml:lang="tr"><span class="duz">Bu noktada ayrıntısını</span> <span class="italik">Beyaz Müslümanların Büyük Sırrı-Efendi-2</span> <span class="duz">adlı kitabımda yazdığım bir isimden bahsetmeliyim: Cemaleddin Afgani (1838-1897).</span></p>

    <p class="duz" xml:lang="tr"><span class="duz">Afgani, Osmanlı’daki İslamcıların düşünsel haritalarını çizen kişiydi. Onun ateşlemesi ve öncülüğüyle İslamcılık siyasal bir akım haline geldi.</span></p>

    <p class="duz" xml:lang="tr"><span class="duz">Şeyhülislam Musa Kâzım Efendi, Babanzade Ahmed Naim, Ebülula Mardin, Mehmet Âkif, Eşref Edib, Said ve Abbas Halim paşalar hep Afgani’nin “müritleriydiler.”</span></p>

    <p class="duz" xml:lang="tr"><span class="italik">Sırat-ı Müstakim</span><span class="duz">’den</span> <span class="italik">Sebilü’r-Reşad</span><span class="duz">’a kadar siyasal İslamcıların yayın çizgisini onun görüşleri belirledi.</span></p>

    <p class="duz" xml:lang="tr"><span class="duz">Bizim İslamcıların ideoloğu Afgani, masondu. Kahire’deki Şark Yıldızı Locası’na 7 temmuz 1868’de girmişti. Mısır’da kurulan mason locasının başına getirildi. Sonra bu görevi öğrencisi Muhammed Abduh devraldı.</span></p>

    <p class="duz" xml:lang="tr"><span class="duz">Osmanlı’ya ilk masonluk da bu kanaldan geldi.</span></p>

    <p class="duz" xml:lang="tr"><span class="duz">Tüm bu yapılanmanın arkasında kim vardı? İngilizler!</span></p>

    <p class="duz" xml:lang="tr"><span class="duz">Afgani, dünyadaki İslamcıları derinden etkileyen</span> <span class="italik">Ziya ül-Hafıkayn</span> <span class="duz">dergisini Londra’da çıkarıyordu.</span></p>

    <p class="duz" xml:lang="tr"><span class="duz">Bakınız, denir ki “İlk İslamcılar antikolonyalisttir.” Bu uydurmadır. Afgani örneği ortada; amansız hastalığından kurtulması için İngilizler ellerinden gelen her fedakârlığı yaptılar.</span></p>

    <p class="duz" xml:lang="tr"><span class="duz">İslamcılık, İngiliz sömürgesi Hindistan üzerinden bizim topraklarımıza gelmiştir. İngiliz patentlidir!</span></p>

    <p class="duz" xml:lang="tr"><span class="duz">“Antikolonyalistmiş!” Açmayalım şimdi Süveyş Kanalı meselesini ya da Afgani-Abduh öğrencisi Hasan el-Benna’nın İngiliz parasıyla kurduğu Müslüman Kardeşler hikâyesini.</span></p>

    <p class="duz" xml:lang="tr"><span class="duz">Antikolonyalist olanlar ulusal hareketlerdi, sosyalist örgütlerdi ve ne yazık ki İslamcıların hedefinde de bunlar vardı!</span></p>

    <p class="duz" xml:lang="tr"><span class="duz">Türkiye’de farklı mı oldu?</span></p>

    <p class="duz-ilk-paragraf" xml:lang="tr"><span class="duz">Yazdım: Osmanlı Müslümanları Bolşevik hareketine, en azından savaştan çekilmek istedikleri için sempatiyle bakıyordu. Osmanlı topraklarına yeni yeni girmeye başlayan sosyalist fikirlere düşmanlıkları yoktu. Hatta İslamiyet ile sosyalizmin benzerliklerini yazıyorlardı. Bolşeviklik hayli revaçtaydı.</span></p>

    <p class="duz" xml:lang="tr"><span class="duz">Sonra düşmanlık girdi araya... Kimler yaptı bunu?</span></p>

    <p class="duz" xml:lang="tr"><span class="duz">Hintli Müslümanlardan Şeyh Müşir Hüseyin Kıdvay’ın İngiltere’de çıkardığı</span> <span class="italik">İslam ve Sosyalizm</span> <span class="duz">kitabını kimler tercüme edip Osmanlı’ya getirdi?</span> <span class="italik">Sebilü’r-Reşad</span> <span class="duz">dört gün boyunca kitaba neden sayfalarını açtı?</span></p>

    <p class="duz" xml:lang="tr"><span class="duz">İngiliz Askeri Haberalma Servisi’nin 1920 yılına ait gizli raporları Müslümanları Bolşeviklere karşı nasıl harekete geçirdiklerinin örnekleriyle dolu.</span></p>

    <p class="duz" xml:lang="tr"><span class="duz">“Komünistlerde kadınlar ortaklaşa kullanılan maldır” yalanı Londra üzerinden Osmanlı’ya gelmemiş midir?</span></p>

    <p class="duz" xml:lang="tr"><span class="duz">Bakınız laf lafı açıyor...</span></p>

    <p class="duz" xml:lang="tr"><span class="duz">Ankara Hükümeti, Sovyetler Birliği’nden silah ve altın yardımı aldığı zaman, ne tesadüftür ki Hintli Müslümanlar da Ankara’ya para göndermişlerdir! Hintli Müslümanların bu yardımının arkasında, Ankara’nın tamamen Bolşeviklere yanaşmasından çekinen İngilizlerin parmağı mı vardır?</span></p>

    <p class="duz" xml:lang="tr"><span class="duz">Sorunun olmadığı tarih resmi tarihtir!..</span></p>

    <p class="duz" xml:lang="tr"><span class="duz">Batı, feodalizme karşı mücadele ederken taşıdığı ilerici ve demokrat özelliğini XIX. yüzyılın sonundan itibaren terk etti. Kapitalizm ilerici özelliğini yitirerek, insanlığın gelişmesini köstekleyen, mazlum ulusları sömürgeleştirmeyi amaçlayan emperyalist bir sisteme dönüştü. Emperyalistler bu nedenle ulusal, laik, halkçı, toplumcu karakterli (Rusya, Çin, Osmanlı, Meksika, İran) devrimlere karşı çıktı. Siyasal, iktisadi ve toplumsal yaşamın Ortaçağ ilişkileriyle sürmesinden yana oldu. İttifak kurduğu ise hep gericiler oldu.</span></p>

    <p class="baslik-3" xml:lang="tr"><span class="duyuru-baslik">Sosyalist aydınlar, devlet adamları, askerler</span></p>

    <p class="duz" xml:lang="tr"><span class="duz">Emperyalist güçlerin kışkırtmasıyla Osmanlı basını ikiye bölündü:</span></p>

    <p class="duz" xml:lang="tr"><span class="duz">Anadolu basını, Ankara Hükümeti’nin Sovyetler Birliği’yle yakınlaşmasından yana olurken, İngiliz kontrolündeki İstanbul basını da bu yakınlaşma nedeniyle antisosyalist yayınlara hız verdi.</span></p>

    <p class="duz" xml:lang="tr"><span class="duz">1917-22 yılları arasında Türk münevverleri ve askerlerinin Bolşevik devrimi konusunda neler düşünüp yazdıklarına birkaç örnek vermeliyim:</span></p>

    <p class="duz-ilk-paragraf" xml:lang="tr"><span class="bold">Ziya Gökalp:</span> <span class="duz">Bu mübarek ülkeye daima yabancı milletlerden büyük zarar gelmiştir. İngilizlerin muzır propagandalarla alttan alta desteklediği, kara tehlike ile birincisinden hiç de aşağı olmayan kızıl tehlikedir.</span></p>

    <p class="duz" xml:lang="tr"><span class="bold">Refik Halid Karay:</span> <span class="duz">Lenin! Lenin! Senin bize bir zararın da bu oldu! Anadolu’yu dostluğunla, İstanbul’u ise düşmanlığınla perişan ettin. Anadolu’ya “yoldaş”, İstanbul’a “haraşo” kelimelerini öğrenmek pek pahalıya mal oldu.</span></p>

    <p class="duz" xml:lang="tr"><span class="bold">Celal Nuri İleri:</span> <span class="duz">Sosyalizme de, ehliislama da düşman olan, Avrupa emperyalizmi, kolonyalizmi, kapitalizmi idi. Sosyalizm gerek âlem-i İslam’a, gerek doğrudan doğruya bize yardımcı oluyor. Bu büyük ve kutlu bir olaydır.</span></p>

    <p class="duz" xml:lang="tr"><span class="bold">Yunus Nadi:</span> <span class="duz">Bazı kimseler vardır ki Bolşevikliği zenginlerin malını yağma etme farz eder. Bolşeviklikte yağmaya katiyen yer yoktur. Emperyalist ve kapitalist âlem yıkılacak, bütün dünyada yeni bir tarih akımı başlayacaktır.</span></p>

    <p class="duz" xml:lang="tr"><span class="bold">Hakkı Behiç:</span> <span class="duz">Avrupa’yı bozguna uğratacak muazzam bir Asya federasyonu kurulacaktır.</span></p>

    <p class="duz" xml:lang="tr"><span class="bold">Hamdullah Suphi Tanrıöver:</span> <span class="duz">Bugünkü medeniyetin debdebeli, şatafatlı, altın içinde yüzen saraylarının arkasında açlık ve sefalet vardır. Rus İhtilali, Fransız İhtilali’ne göre daha samimidir.</span></p>

    <p class="duz" xml:lang="tr"><span class="bold">Cenab Şahabeddin:</span> <span class="duz">Bolşevik miyim? Ben öyle ise yalnızca iki şeye önem verebilirim: İçmek için bir kadeh votka ve sevmek için sevimli bir kadın.</span></p>

    <p class="duz" xml:lang="tr"><span class="bold">Mehmed Âkif:</span> <span class="duz">Müslümanlık başka, Bolşeviklik başkadır. Müslümanların Bolşevik olmasına asla lüzum yoktur.</span></p>

    <p class="duz" xml:lang="tr"><span class="bold">Albay Bekir Sami:</span> <span class="duz">Karl Marx prensiplerinin uygulanması yalnız Rus sınırları içinde yapılırsa az zaman zarfında hükümet düşebilir; dünya çapında bir devrimin gerçekleştirilmesine çalışmak gerekir.</span></p>

    <p class="duz" xml:lang="tr"><span class="bold">Ali Fuad Paşa:</span> <span class="duz">Tüm bildiklerimiz Sovyetler’in paralı ajanlarının ya da bu ihtilale karşı kesinlikle önyargılı olanların anlattıklarıdır. Marx’ı okumuş pek az insanımız var.</span></p>

    <p class="duz" xml:lang="tr"><span class="bold">Kâzım Özalp:</span> <span class="duz">Şahsen Bolşevik programına ilgi duyuyorum ama fikirleri bizim için mümkün değil.</span></p>

    <p class="duz" xml:lang="tr"><span class="bold">Kâzım Karabekir:</span> <span class="duz">Memleketimiz içinden açıktan açığa Bolşevik propagandasına daha başlanmaması ve Bolşevik kurulların bilinmemesinin kabahati, daha çok Moskova’nındır.</span></p>

    <p class="duz" xml:lang="tr"><span class="bold">Çerkes Ethem:</span> <span class="duz">Bolşevizm dünyayı zapt edecektir. Bolşeviklik, istikbalimiz için çok yararlı ve verimli olacaktır.</span></p>

    <p class="duz" xml:lang="tr"><span class="bold">Ali Kemal:</span> <span class="duz">Bolşeviklik, doğanın insanın başına bela ettiği bir tabii afettir. Anadolu’daki zorbalarımız o girdaba yuvarlanmış, dört elle Bolşevikliğe sarılmışlardır.</span></p>

    <p class="duz" xml:lang="tr"><span class="bold">Neyzen Tevfik:</span> <span class="duz">Bolşevik kuvvetinin bence beyannamesidir / Şark’ı Garb’ı şaşıran banknotun esrarı / Pişdarı (öncüsü) sayılır servet-i azadenin / Sahne-i hürriyete ihzar ediyor (hazırlıyor) efkârı (yoksulu)</span></p>

    <p class="duz-ilk-paragraf" xml:lang="tr"><span class="duz">Sosyalizm rüzgârı Osmanlı münevverlerini, özellikle Kurtuluş Savaşı veren ulusalcı kadroları çok etkilemişti.</span></p>

    <p class="duz" xml:lang="tr"><span class="duz">Bunda Lenin’in liderliğindeki Sovyetler Birliği’nin Ankara Hükümeti’ne maddi yardımları da etkili oldu.</span></p>

    <p class="duz" xml:lang="tr"><span class="duz">Cumhuriyet’in ilk yıllarında bu dostluk her alanda sürdü.</span></p>

    <p class="duz" xml:lang="tr"><span class="duz">Bu dostluğun Soğuk Savaş döneminde ne hale getirildiğini yazmak için ayrı bir kitap çalışması yapmak gerekir.</span></p>

    <p class="duz" xml:lang="tr"><span class="duz">Ama birkaç trajikomik örnek vermeliyim.</span></p>

    <p class="duz" xml:lang="tr"><span class="duz">Önce bir türküyle başlayalım...</span></p>

    <p class="alinti-ilk-paragraf-x" xml:lang="tr"><span class="dar-paragraf-duz">Kızılcıklar oldu mu</span></p>

    <p class="alinti" xml:lang="tr"><span class="dar-paragraf-duz">Selelere doldu mu</span></p>

    <p class="alinti" xml:lang="tr"><span class="dar-paragraf-duz">Gönderdiğim çoraplar</span></p>

    <p class="alinti" xml:lang="tr"><span class="dar-paragraf-duz">Ayağına oldu mu</span></p>

    <p class="alinti" xml:lang="tr"><span class="dar-paragraf-duz">Mendili geline</span></p>

    <p class="alinti" xml:lang="tr"><span class="dar-paragraf-duz">Mendil verdim eline</span></p>

    <p class="alinti" xml:lang="tr"><span class="dar-paragraf-duz">Kara kına yollamış</span></p>

    <p class="alinti-son-paragraf-x" xml:lang="tr"><span class="dar-paragraf-duz">Yâr benim ellerime...</span></p>

    <p class="duz" xml:lang="tr"><span class="duz">Edirne-Keşan yöresinin bu türküsü TRT’de yasaklanmıştı.</span></p>

    <p class="duz" xml:lang="tr"><span class="duz">Sebep “Kızılcıklar oldu mu” denmesiydi. “Kızılcık” ne demekti, “kızıl” demekti.</span></p>

    <p class="duz" xml:lang="tr"><span class="duz">Peki, “kızıl” ne demekti, “komünist!”</span></p>

    <p class="duz" xml:lang="tr"><span class="duz">Yani türküyle komünizm propagandası yapılıyordu!</span></p>

    <p class="duz" xml:lang="tr"><span class="duz">Gülmeyin. Daha neler var:</span></p>

    <p class="duz" xml:lang="tr"><span class="duz">Rahmetli Uğur Mumcu bir makalesinde Kars yöresinin pek bilinen türküsünü yazdı:</span></p>

    <p class="alinti-ilk-paragraf-x" xml:lang="tr"><span class="dar-paragraf-duz">Hoş gelişler ola Mustafa Kemal Paşa</span></p>

    <p class="alinti" xml:lang="tr"><span class="dar-paragraf-duz">Askerin milletin bayrağınla çok yaşa</span></p>

    <p class="alinti" xml:lang="tr"><span class="dar-paragraf-duz">Sağdan sola soldan sağa</span></p>

    <p class="alinti-son-paragraf-x" xml:lang="tr"><span class="dar-paragraf-duz">Salla bayrağı düşman üstüne...</span></p>

    <p class="duz" xml:lang="tr"><span class="duz">Ve rahmetli Mumcu yazmasıyla birlikte soluğu hâkim karşısında aldı.</span></p>

    <p class="duz" xml:lang="tr"><span class="duz">Hadi bayrağın sağdan sola sallanması anlaşılabilirdi, ama ne demekti “düşmanın üzerine sallanan bir bayrağın soldan sağa sallandırılması?”</span></p>

    <p class="duz" xml:lang="tr"><span class="duz">Ee, açıkça komünizm propagandasıydı! 12 Mart 1971 askeri darbesi, Uğur Mumcu’yu yedi yıllık ceza istemiyle yargıladı!</span></p>

    <p class="duz" xml:lang="tr"><span class="duz">Bir örnek daha yazmalıyım:</span></p>

    <p class="duz" xml:lang="tr"><span class="duz">Türkiye İşçi Partisi genel başkanı olmadan önce Behice Boran, Dil ve Tarih-Coğrafya Fakültesi’nde öğretim üyesiydi. “Sınav kâğıtlarını kırmızı kalemle değerlendirip not veriyor” diye üniversiteden uzaklaştırıldı! Haklılardı; kırmızı ne demekti? Kızıl bayrak!</span></p>

    <p class="duz" xml:lang="tr"><span class="duz">Yani, gözlerinden hiç kaçmıyordu bu ayrıntılar! Sigara paketleri üzerinde orak-çekiç arayan bir zihniyetti bu. Neyse...</span></p>

    <p class="duz" xml:lang="tr"><span class="duz">Biz yine dönelim Sovyetler Birliği’yle başlayan dostluk ilişkilerinin nerelere vardırıldığına...</span></p>

    <p class="baslik-3" xml:lang="tr"><span class="duyuru-baslik">Bir sırrın peşinde</span></p>

    <p class="duz" xml:lang="tr"><span class="duz">Tarih 9 ağustos 1928. Taksim’deki Cumhuriyet Anıtı açıldı. Yani bugün bildiğimiz adıyla “Taksim Anıtı” seksen iki yaşında. Bu anıtın sırrını bilir misiniz? Artık bazılarınız biliyordur.</span></p>

    <p class="duz" xml:lang="tr"><span class="duz">“Artık” diyorum, çünkü düne kadar pek kimse bilmiyordu. Nereden bilsinler?</span></p>

    <p class="duz" xml:lang="tr"><span class="duz">Ben bile emin olamadım, araştırma yaptım. Arşivimdeki tarih dergilerinin Taksim Anıtı’yla ilgili haberlerini, makalelerini okudum.</span></p>

    <p class="duz" xml:lang="tr"><span class="duz">“Bakalım” dedim “bu sırrı biri yazmış mıydı!”</span></p>

    <p class="duz" xml:lang="tr"><span class="duz">Şevket Rado’nun sahibi olduğu</span> <span class="italik">Tarih ve Edebiyat</span> <span class="duz">mecmuası ağustos 1979 tarihli sayısında, “Taksim Cumhuriyet Abidesi” başlıklı yazısında bu sırra hiç değinmemişti. (Sayı 8, s. 19)</span></p>

    <p class="duz" xml:lang="tr"><span class="duz">Başında Mithat Sertoğlu’nun bulunduğu</span> <span class="italik">Yıllar Boyu Tarih</span> <span class="duz">dergisi, ağustos 1980 tarihli sayısının kapağını Taksim Anıtı’na ayırmıştı. Başlığı ilginçti: “Yeterince tanımadığımız şaheser: Gelin, Taksim Anıtı’yla tanışalım.” Erdal Türkay’ın kaleme aldığı yazıda da ne yazık ki bu sır yoktu! (Yıl 3, sayı 8, s. 44)</span></p>

    <p class="duz" xml:lang="tr"><span class="duz">Yayın danışmanlığını Eroğul İskit’in yaptığı</span> <span class="italik">Yıllar Boyu Yakın Tarih</span> <span class="duz">dergisi temmuz 1978 tarihli sayısının “Taksim’de 50 yıl” başlıklı yazısını, yaptığı başarılı çalışmalarıyla İstanbul’a birçok tarihi eseri kazandıran Çelik Gülersoy kaleme almıştı. Beş sayfa ayrılan bu yazıda da Taksim Anıtı’nın sırrı yoktu! (Yıl 1, sayı 4, s. 45)</span></p>

    <p class="duz" xml:lang="tr"><span class="duz">Başında Prof. Mete Tunçay’ın bulunduğu</span> <span class="italik">Tarih ve Toplum</span> <span class="duz">dergisi, ocak 1988 tarihli sayısında “Taksim Anıtı ile İlgili Mektuplar” başlıklı Turgut Kut imzalı bir yazıya yer vermişti. Anıtın İtalyan heykeltıraşı Pietro Canonica’nın mektuplarına yer verilen yazıda da anıttaki sırra ait bilgi yoktu. Haksızlık yapmayalım; konu belki de Taksim Anıtı olmadığı için bu sır yazılmamış olabilir. (Sayı 49, s. 21)</span></p>

    <p class="duz-ilk-paragraf" xml:lang="tr"><span class="duz">Uzatmayayım:</span></p>

    <p class="duz" xml:lang="tr"><span class="duz">Ne</span> <span class="italik">Yakın Tarihimiz</span> <span class="duz">ciltlerinde ne de</span> <span class="italik">Belgelerle Türk Tarihi Dergisi</span> <span class="duz">sayılarında Taksim Anıtı’nın sırrıyla ilgili bir yazı bulabildim.</span></p>

    <p class="duz" xml:lang="tr"><span class="duz">Sekiz ciltlik</span> <span class="italik">İstanbul Ansiklopedisi</span><span class="duz">’nde bile yoktu.</span></p>

    <p class="duz" xml:lang="tr"><span class="duz">Hepsinde anıtın yapılış hikâyesi yazılıyor; mimari bilgileri, özellikleri veriliyor; mali ve sanatsal yönüne değiniliyor; Cumhuriyet’i sembolize eden figürler anlatılıyor; Atatürk, İsmet İnönü ve Fevzi Çakmak’tan bahsediliyor. Ama bir sırrın üstü örtülüyordu!</span></p>

    <p class="duz" xml:lang="tr"><span class="duz">Düşünebiliyor musunuz; İstanbul’un orta yerinde seksen iki yıldır bir anıt var ve çoğu kimse bu anıtı yakından tanımıyor.</span></p>

    <p class="duz" xml:lang="tr"><span class="duz">Çünkü bir gerçek hep atlanıyor. Kuşkusuz Taksim Anıtı’ndaki sır sonra ortaya çıktı. Peki, ne zaman ortaya çıktı biliyor musunuz?</span></p>

    <p class="duz" xml:lang="tr"><span class="duz">Soğuk Savaş dönemi bitince...</span></p>

    <p class="duz" xml:lang="tr"><span class="italik">Popüler Tarih</span> <span class="duz">dergisi ağustos 2002 sayısında, yıllardır saklanan bu gerçeği/sırrı yazdı: Taksim Anıtı’nda, Atatürk’ün arkasında iki Sovyet generali duruyor: General Mihail Vasilyeviç Frunze ve Mareşal Kliment Yefremoviç Voroşilov...</span></p>

    <p class="duz" xml:lang="tr"><span class="duz">Evet; sır buydu.</span></p>

    <p class="duz" xml:lang="tr"><span class="duz">Soğuk Savaş döneminde kızılcık şerbetinde bile komünizm propagandası arayanlar, topluma öyle bir korku salmışlardı ki, anıttaki Sovyet generallerini kimse yazmamıştı. Belki de bazıları bilerek yazmadı. Öyle ya ne demekti, Atatürk, İsmet İnönü, Fevzi Çakmak’ın yanında komünist generallerin bulunması?</span></p>

    <p class="duz" xml:lang="tr"><span class="duz">Bizim tarihçiliğimiz böyledir işte.</span></p>

    <p class="duz" xml:lang="tr"><span class="duz">Peki yok sayılan bu generaller kimdi?</span></p>

    <p class="duz" xml:lang="tr"><span class="duz">General Frunze, bizim tarihimiz açısından da önemli bir yere sahipti.</span></p>

    <p class="duz" xml:lang="tr"><span class="duz">Lenin’in özel talimatı üzerine olağanüstü elçi sıfatıyla 13 aralık 1921’de Ankara’ya geldi. Onuruna düzenlenen mitingde yaptığı konuşma büyük etki yarattı. Millet Meclisi’nde konuşma yaptı. Frunze, Mustafa Kemal’le yakın ilişki kurdu. Sakarya cephesini gezdi. 5 ocak 1922’de arkasında iyi duygular bırakarak ülkesine döndü.</span></p>

    <p class="duz" xml:lang="tr"><span class="duz">Diğer Mareşal Kliment Yefremoviç Voroşilov’un bizim için önemi ise şuydu: Ulusal Kurtuluş Savaşı’nın sürdüğü yıllarda, askeri bilgisiyle savaşın taktik ve stratejisine katkıda bulunması amacıyla Ankara’ya gönderildi.</span></p>

    <p class="duz" xml:lang="tr"><span class="duz">Evet, Sovyetler’in o günlerde yaptığı yardımları unutmayan Atatürk, bir jest olarak bu iki generalin heykelinin de anıtta yer almasını istedi.</span></p>

    <p class="duz" xml:lang="tr"><span class="duz">Bir anıtta iki Sovyet generalinin olduğunu bile yazmayan, yazamayan topraklarda, Marx’ı, Lenin’i, sosyalizmi, emperyalizmi anlama/kavrama süreci nasıl gerçekleşebilir?</span></p>

    <p class="duz-ilk-paragraf" xml:lang="tr"><span class="duz">Müslümanların sola nasıl düşman edildiği ortaya çıkıyor.</span></p>

    <p class="duz" xml:lang="tr"><span class="duz">Diğer yanda solcuların da toplumcu/sosyalist Müslüman yazarları nasıl anlamadıkları, nasıl ellerinin tersiyle itekledikleri anlaşılabiliyor.</span></p>

    <p class="duz" xml:lang="tr"><span class="duz">O halde şunu sorabiliriz:</span></p>

    <p class="duz" xml:lang="tr"><span class="duz">Kim kimin “dilinden” ne zaman anlayacak?</span></p>

    <p class="duz" xml:lang="tr"><span class="duz">İki karşıt görüşte, inançta, grupta olan kardeşler mi sadece birbirini anlayıp hoşgörüyle yaklaşabilecek?</span></p>

    <p class="duz" xml:lang="tr"><span class="duz">Bu soruyu sormamın bir nedeni var:</span></p>

    <p class="duz" xml:lang="tr"><span class="duz">Hilav ailesini tanıtmak...</span></p>

    <p class="baslik-3" xml:lang="tr"><span class="duyuru-baslik">Bu aileyi tanıyor musunuz?</span></p>

    <p class="duz" xml:lang="tr"><span class="duz">Baba, Musul doğumlu bir Kürt; Said-i Nursi’nin avukatı.</span></p>

    <p class="duz" xml:lang="tr"><span class="duz">Anne, Kafkas Kartalı Şeyh Şamil’in torunu.</span></p>

    <p class="duz" xml:lang="tr"><span class="duz">Oğullarından biri ateist/solcu, diğeri İslamcı münevver.</span></p>

    <p class="duz" xml:lang="tr"><span class="duz">Kızların biri Kadıköy Kız Koleji müdiresi, diğeri avukat.</span></p>

    <p class="duz" xml:lang="tr"><span class="duz">Damat ses sanatçısı.</span></p>

    <p class="duz" xml:lang="tr"><span class="duz">Gelinleri ise, Türk basınının en köklü ailesi Taluların şarkı sözü yazarı kızı. Peki, bu aile bize neyi anlatıyor?</span></p>

    <p class="duz-ilk-paragraf" xml:lang="tr"><span class="duz">Tarih, 9 şubat 2000.</span></p>

    <p class="duz" xml:lang="tr"><span class="duz">Sahrayıcedit Camii musalla taşında bir tabut.</span></p>

    <p class="duz" xml:lang="tr"><span class="duz">Yeşil örtülü tabutun başında sessizce ağlayan 72 yaşındaki ateist bir ağabey; Selahattin Hilav...</span></p>

    <p class="duz" xml:lang="tr"><span class="duz">Felsefeci, çevirmen ve denemeci Selahattin Hilav’ın adını duymayan solcu herhalde yoktur. Çünkü Türkiye’de aydınlanma felsefesi ve sosyalizmin anlaşılmasında büyük katkıları oldu. Marx, Sartre, Diderot, Schopenhauer, Garaudy, Foucault öğrenmek isteyip de Selahattin Hilav’ın çevirilerini eline almayan yoktur.</span></p>

    <p class="duz-ilk-paragraf" xml:lang="tr"><span class="duz">Cami avlusunu dolduranlar, 66 yaşında hayata gözlerini kapayan Necmettin Hilav’ın, kitaba, okumaya, araştırmaya meraklı Müslüman arkadaşları, dostları.</span></p>

    <p class="duz" xml:lang="tr"><span class="duz">Hepsi büyük bir nezaketle ve üzüntüyle cenazenin sahibi Selahattin Hilav’a başsağlığı diledi.</span></p>

    <p class="duz" xml:lang="tr"><span class="duz">Cemaat sonra hep birlikte cenaze namazı için saf tuttu.</span></p>

    <p class="duz" xml:lang="tr"><span class="duz">Selahattin Hilav imamın hemen arkasındaydı.</span></p>

    <p class="duz" xml:lang="tr"><span class="duz">Bazılarına şaşırtıcı gelebilir. Ateist bilim adamının, imamın arkasında saf tutması ne anlama geliyordu?</span></p>

    <p class="duz" xml:lang="tr"><span class="duz">Hem Doğulu hem Batılı olabilmenin inceliğiydi aslında bu.</span></p>

    <p class="duz" xml:lang="tr"><span class="duz">Marksizm’in “yabancılaşma” kavramını Türkçeye ilk onun sokmasının nedeniydi bu.</span></p>

    <p class="duz" xml:lang="tr"><span class="duz">Nesimi</span> <span class="italik">Divan</span><span class="duz">’ını, İbn Haldun’u, Platon’u, Eşari’yi, Hegel’i, Marx’ı, Nietzsche’yi, Lefebvre’i, Freud’u harmanlamaktı bu.</span></p>

    <p class="duz" xml:lang="tr"><span class="duz">Aydınlanmacı Batı felsefesinin zihni eğitiminden geçmiş bir Doğulunun zarafetiydi bu.</span></p>

    <p class="duz" xml:lang="tr"><span class="duz">Selahattin Hilav’ın “yerli Marksizm” arayışlarına girip Asya tipi üretim tarzı konusunda çalışmalar yapmasının sebebiydi bu.</span></p>

    <p class="duz" xml:lang="tr"><span class="duz">Onu yoğuran kültüre saygıydı bu.</span></p>

    <p class="duz" xml:lang="tr"><span class="duz">Onu, Paris Sorbonne’a gönderip Marksist olmasına vesile olan kimdi biliyor musunuz?</span></p>

    <p class="duz" xml:lang="tr"><span class="duz">İstanbul Erkek Lisesi’ndeki felsefe öğretmeni, sosyalist Müslüman Nurettin Topçu!</span></p>

    <p class="duz" xml:lang="tr"><span class="duz">Selahattin Hilav ile Nurettin Topçu’nun yollarının kesişmesini tesadüf mü sanıyorsunuz?</span></p>

    <p class="duz" xml:lang="tr"><span class="duz">Sahrayıcedit Camii avlusunda bulunanların hemen hepsi, sosyalist Selahattin Hilav gibi Nurettin Topçu’nun “rahlei tedrisatı”ndan geçti.</span></p>

    <p class="duz" xml:lang="tr"><span class="duz">Evet, bu kitapta altını hep çizeceğimiz gibi, baş davası ahlak olan o nesil bugün artık kaybolmak üzere.</span></p>

    <p class="duz" xml:lang="tr"><span class="duz">Onlardan biriydi rahmetli Necmettin Hilav...</span></p>

    <p class="duz" xml:lang="tr"><span class="duz">Yaşam biçimi ve kişiliği, ağabeyinin zıddıydı.</span></p>

    <p class="duz" xml:lang="tr"><span class="duz">İTÜ mezunu, yüksek mimardı. Uzun yıllar Merkez Bankası’nda çalıştı.</span></p>

    <p class="duz" xml:lang="tr"><span class="duz">Hiç evlenmedi.</span></p>

    <p class="duz" xml:lang="tr"><span class="duz">İngilizce, Fransızca, Almanca ve Latinceyi rahatlıkla anlıyordu; Arapça, Farsça ve Osmanlıcaya çok hâkimdi.</span></p>

    <p class="duz" xml:lang="tr"><span class="duz">Evliya Çelebi’yi, Naima’yı, İbn Sina’yı, Farabi’yi özgün metinlerinden okudu. İslam tarihi ve felsefesine meraklı, Batı ve Doğu kültürlerini derinlemesine inceleyen, ana kaynaklarından araştıran bir entelektüeldi. Osmanlıca ve Osmanlı kültürünü pek çok akademisyenden ve ilahiyatçıdan daha iyi bilirdi. Pek çok kişi karşılaştığı bir zorluğu ona danışarak çözerdi.</span></p>

    <p class="duz" xml:lang="tr"><span class="duz">Beyazıt, Tünel ve Kadıköy’deki sahaflara gitmek dışında pek evden çıkmazdı. Sürekli okurdu.</span></p>

    <p class="duz" xml:lang="tr"><span class="duz">Gümüş sikke koleksiyonu yapar, hat toplar, kıymetli ve nadir kitaplar biriktirirdi.</span></p>

    <p class="duz" xml:lang="tr"><span class="duz">Muhafazakâr bir hayat tarzı benimsedi; örneğin ağabeyinin tersine ağzına içki koymadı. Çok nadir, minik kadehte likör içerdi.</span></p>

    <p class="duz" xml:lang="tr"><span class="duz">Ama sanmayınız ki yobazdı.</span></p>

    <p class="duz" xml:lang="tr"><span class="duz">Tek kusuru –yine ağabeyinin tersine– yazmayı sevmemesiydi. Yani “nihrir” idi; çok okuyan, çok bilen, ama yazmayan kişi!<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Sadece küçük defterlerine notlar aldı. Bunların yayımlanmasını istemedi.</span></p>

    <p class="duz" xml:lang="tr"><span class="duz">Birçok merakı vardı; bunların başında keman çalmak ve sahaflardan kitap toplamak geliyordu. Hat sanatıyla ilgiliydi. Eski cilt sanatıyla uğraşıyordu. İslam paraları uzmanıydı. Yelkenli kullanmayı seviyordu.</span></p>

    <p class="duz-ilk-paragraf" xml:lang="tr"><span class="duz">Necmettin Hilav, Başıbüyük Mezarlığı’nda toprağa verildikten sonra, Selahattin Hilav kardeşinin Suadiye’deki evine taşındı.</span></p>

    <p class="duz" xml:lang="tr"><span class="duz">Ve o da ölene kadar beş yıl o evde yaşadı.</span></p>

    <p class="duz-ilk-paragraf" xml:lang="tr"><span class="duz">Aileyi tanımaya devam edelim:</span></p>

    <p class="duz" xml:lang="tr"><span class="duz">Farklı görüşe mensup iki erkek evlada sahip baba kimdi?</span></p>

    <p class="duz" xml:lang="tr"><span class="duz">Baba, ne solcuydu ne sağcı! Kürt siyasal hareketinin tanınmış isimlerinden biriydi...</span></p>

    <p class="duz" xml:lang="tr"><span class="duz">Mihri Bey, 1885 Musul-Sine köyü doğumluydu. Babası, “Küçük Molla” diye bilinen Mela Mahmud, bir din adamıydı.</span></p>

    <p class="duz" xml:lang="tr"><span class="duz">Babasının, annesinin üzerine kuma getirmesine kızıp on yedi yaşında İstanbul’a geldi. Fatih Medresesi’nde Hoca Hüseyin Hüsnü Efendi’nin öğrencisi oldu.</span></p>

    <p class="duz" xml:lang="tr"><span class="duz">Birkaç yıl sonra aynı medresede dersiam/müderris olarak görev yaptı.</span></p>

    <p class="duz" xml:lang="tr"><span class="duz">Şeyh Şamil’in torunlarından Şaziye Hanım’la evlendi.</span></p>

    <p class="duz" xml:lang="tr"><span class="duz">Genç yaşından itibaren Osmanlı’daki Kürt siyasal hareketlerine sempati duydu. 1912’de kurulan Kürt öğrenci derneği Hevi’nin kurucuları arasında yer aldı. Şeyh Said davasında yargılandı.</span></p>

    <p class="duz" xml:lang="tr"><span class="duz">Irak’taki</span> <span class="italik">Jin</span> <span class="duz">dergisine de, Musa Anter’in çıkardığı</span> <span class="italik">Dicle’nin Kaynağı</span> <span class="duz">dergisine de makaleler yazıp gönderdi. Ağabeyi Mehmed Müftizade, 1959’da Tahran’da yayına başlayan</span> <span class="italik">Kürdistan</span> <span class="duz">gazetesinin başyazarıydı.</span></p>

    <p class="duz" xml:lang="tr"><span class="duz">Fransızca, Arapça ve Farsçayı çok iyi bilen Mihri Bey, Kürtçenin tüm lehçe ve şivelerine hâkimdi. İlk Kürtçe gramer kitabının yazarıydı.</span> <span class="italik">Ulu Türk Ulusunun Şanlı Şairi Fuzuli Divanından-1. Kitap</span> <span class="duz">ve</span> <span class="italik">Ahlak Yükseliş Kaynağı ve Mutluluk Ocağıdır</span> <span class="duz">adlı kitapları yazdı.</span></p>

    <p class="duz" xml:lang="tr"><span class="duz">Cumhuriyet sonrası, medreseler kapatılınca Mihri Bey önce edebiyat öğretmenliği yaptı. Sonra hukuk fakültesini bitirerek avukat oldu. Müvekkillerinden biri Said-i Nursi (Kürdi) idi.</span></p>

    <p class="duz" xml:lang="tr"><span class="duz">Gerek kitaplarında gerekse sohbetlerinde herkese –ve dolayısıyla çocuklarına– Doğu kültürünü aşıladı; divan edebiyatını sevdirdi; İslam felsefesini öğretmeye çalıştı.</span></p>

    <p class="duz" xml:lang="tr"><span class="duz">Mihri Bey, spora çok meraklıydı. Yüzmeyi seviyor, at binmekten zevk alıyor ve ava çıkıyordu.</span></p>

    <p class="duz" xml:lang="tr"><span class="duz">1956 yılında vefat eden Mihri Bey, yaşamının sonuna kadar Türkiye’nin bölünmez bütünlüğüne inandı. Çocuklarını öyle yetiştirdi.</span></p>

    <p class="duz" xml:lang="tr"><span class="duz">O bu ülkenin namuslu, aydın bir Kürtü’ydü...</span></p>

    <p class="duz-ilk-paragraf" xml:lang="tr"><span class="duz">Kürt siyasal hareketlerine sempati duyan bu babanın iki oğlu dışında, üç de kızı vardı.</span></p>

    <p class="duz" xml:lang="tr"><span class="duz">Hilav ailesinin en büyük çocuğu Lamia Hilav’dı. Coğrafya öğretmenliği ve Kadıköy Kız Koleji müdireliği yaptı.</span></p>

    <p class="duz" xml:lang="tr"><span class="duz">Hilav ailesinin her perşembe günü yaptığı toplantılar onun evinde oluyordu. Kızı Suğra Öncü, dayısı Selahattin Hilav gibi çeviriler yaptı. Virginia Woolf’un</span> <span class="italik">Kendine Ait Bir Oda</span> <span class="duz">adlı eserini çevirdi.</span></p>

    <p class="duz" xml:lang="tr"><span class="duz">Lamia’nın bir küçüğü, “iki numara” Süheyla Hilav’dı.</span></p>

    <p class="duz" xml:lang="tr"><span class="duz">Ailenin en hassas ve özverili olanıydı. Babasının isteği üzerine avukat oldu. Kızı Üzra Nural, dayısı Selahattin Hilav’la birlikte Germain Bazin’in</span> <span class="italik">Sanat Tarihi</span> <span class="duz">adlı eserini Türkçeye çevirdi.</span></p>

    <p class="duz" xml:lang="tr"><span class="duz">Selahattin ve Necmettin’den sonra en küçük kardeş Leyla Sönmezocak’tı. Eşi radyo sanatçısı, tasavvuf musikisine vâkıf Rahmi Sönmezocak’tı.</span></p>

    <p class="duz" xml:lang="tr"><span class="duz">Gelelim ailenin gelinlerine...</span></p>

    <p class="duz" xml:lang="tr"><span class="duz">Aileye gelinleri sadece, çapkınlığıyla ünlü Selahattin Hilav getirdi.</span></p>

    <p class="duz" xml:lang="tr"><span class="duz">İlk eşi gazeteci, politikacı İsmail Cem’in kardeşi Alev İpekçi’ydi.</span></p>

    <p class="duz" xml:lang="tr"><span class="duz">İkinci eşi ise Recaizade Mahmud Ekrem’in torununun kızı, gazeteci Umur Talu’nun ablası, Türk pop müziğinin en iyi şarkı sözü yazarlarından Çiğdem Talu’ydu. Bu evlilikten doğan Zeynep Talu da şarkı sözü yazarı olarak annesinin yolunda başarıyla ilerliyor.</span></p>

    <p class="duz-ilk-paragraf" xml:lang="tr"><span class="duz">Toparlarsak...</span></p>

    <p class="duz" xml:lang="tr"><span class="duz">Hilav ailesine ait bilgileri alt alta yazınca karşınıza ne çıkıyor:</span></p>

    <p class="duz" xml:lang="tr"><span class="duz">Tüm renkleriyle Türkiye mozaiği!</span></p>

    <p class="duz" xml:lang="tr"><span class="duz">Peki, toplumsal hayatta karşıt görüşlerin birbirini sevip sayması için aile çatısı şart mıdır? Öyle olmadığı bir Müslüman’ın bir sosyaliste yazdığı mektupta ortaya çıkıyor...</span></p>

    <p class="duz" xml:lang="tr"><span class="duz">Evet, bizim topraklarımızda sayısı az bile olsa, politik görüşleri taban tabana zıt olmasına rağmen, dün aynı çatı altında birlikte oturma düşü kuran Müslümanlar, sosyalistler vardı.</span></p>

    <p class="baslik-3" xml:lang="tr"><span class="duyuru-baslik">Bir Müslüman’dan bir sosyaliste mektup</span></p>

    <p class="duz" xml:lang="tr"><span class="duz">Mehmet Y. Yılmaz</span> <span class="italik">Hürriyet</span><span class="duz">’teki köşesinde, “Türkiye’nin ağzı en bozuk kesimini siyasal İslamcılar oluşturuyor” diye yazdı.</span></p>

    <p class="duz" xml:lang="tr"><span class="duz">Okuyunca hak verdim. Sonra üzüldüm.</span></p>

    <p class="duz" xml:lang="tr"><span class="duz">Kuşkusuz Mehmet Y. Yılmaz, sürekli sokak ağzıyla konuşan Başbakan Erdoğan’a ve yandaş medyadaki küfürbaz-yalancı yazarlara bakarak hüküm vermişti.</span></p>

    <p class="duz" xml:lang="tr"><span class="duz">Evet, hak vermiştim ama yine de bir yanım buruktu.</span></p>

    <p class="duz" xml:lang="tr"><span class="duz">Gözümün önüne tıpkı soyadı gibi yaşamış olan şair Cahit Zarifoğlu geldi. “İşaret Çocukları” adlı şiirini bulup okudum.</span></p>

    <p class="duz" xml:lang="tr"><span class="duz">Düşündüm, “bizim cenah” aslında “öteki”ni pek tanımıyor.</span></p>

    <p class="duz" xml:lang="tr"><span class="duz">Gördüğü Başbakan Recep Tayyip Erdoğan, bildiği bazı yandaş gazetelerin köşelerini tutmuş sözde gazeteciler.</span></p>

    <p class="duz" xml:lang="tr"><span class="duz">Ve ister istemez biraz haksızlık yapılıyor.</span></p>

    <p class="duz" xml:lang="tr"><span class="duz">Neden mi? Gelin size bir gerçek olay anlatayım...</span></p>

    <p class="duz-ilk-paragraf" xml:lang="tr"><span class="duz">1950’li yılların ikinci yarısı.</span></p>

    <p class="duz" xml:lang="tr"><span class="duz">Yer, Kahramanmaraş Lisesi.</span></p>

    <p class="duz" xml:lang="tr"><span class="duz">Cahit Zarifoğlu, Erdem Beyazıt, Ali Kutlay, Hasan Seyithanoğlu, Rasim-Alaaddin Özdenören kardeşler ve sonradan aralarına katılan Mehmet Akif İnan...</span></p>

    <p class="duz" xml:lang="tr"><span class="duz">Yani “İşaret Çocukları”...</span></p>

    <p class="duz" xml:lang="tr"><span class="duz">Ya da...</span></p>

    <p class="duz" xml:lang="tr"><span class="duz">Cahit Zarifoğlu’na göre “Yedi Güzel İnsan!”</span></p>

    <p class="duz" xml:lang="tr"><span class="duz">Sınıf arkadaşıydılar.</span></p>

    <p class="duz" xml:lang="tr"><span class="duz">Hepsi resme, müziğe ve özellikle edebiyata vurgundu.</span></p>

    <p class="duz" xml:lang="tr"><span class="duz">Yine bir Kahramanmaraş doğumlu olan Nuri Pakdil’in çıkardığı</span> <span class="italik">Hamle</span> <span class="duz">dergisi ellerinden düşmezdi. (O zamanlar sağcılık-solculuk pek yoktu;</span> <span class="italik">Hamle</span> <span class="duz">dergisi “Sait Faik’e Saygı” sayısı bile çıkarabiliyordu.)</span></p>

    <p class="duz" xml:lang="tr"><span class="duz">Anadolu’nun 60 bin nüfuslu bu yoksul şehrinin çocukları, kimlerin çıkardığına bakmadan</span> <span class="italik">Varlık</span><span class="duz">,</span> <span class="italik">Yeditepe</span><span class="duz">,</span> <span class="italik">Yenilik</span> <span class="duz">gibi edebiyat dergilerini takip ederlerdi. Dergilere ulaşabilmek için yırtınırlardı.</span></p>

    <p class="duz" xml:lang="tr"><span class="duz">Bir yandan soluksuz okuyup diğer yandan hikâyeler, şiirler yazmaya çalışırlardı.</span></p>

    <p class="duz" xml:lang="tr"><span class="duz">Yaşar Kemal’in</span> <span class="italik">İnce Memed</span><span class="duz">’ine, Attilâ İlhan’ın “Sisler Bulvarı” adlı şiirine hayrandılar.</span></p>

    <p class="duz" xml:lang="tr"><span class="duz">İletişimin zorlu olduğu o yıllarda Necip Fazıl, Peyami Safa, Nâzım Hikmet, Fethi Gemuhoğlu hakkında bilgi sahibi olmak için çırpınırlardı.</span></p>

    <p class="duz" xml:lang="tr"><span class="duz">Hz. Ali’nin “Bana bir harf öğretenin kırk yıl kölesi olurum” sözünü şiar edinmişlerdi.</span></p>

    <p class="duz" xml:lang="tr"><span class="duz">Dostoyevski’nin</span> <span class="italik">Suç ve Ceza</span><span class="duz">’sını okuyup, onun Batılı mı, Doğulu mu olduğunu tartışırlardı günlerce.</span></p>

    <p class="duz" xml:lang="tr"><span class="duz">Cahit Zarifoğlu’nun evinde şiir günleri düzenlediler.</span></p>

    <p class="duz" xml:lang="tr"><span class="duz">“İkinci Yeni” şiir akımını benimsediler. Cemal Süreya, Edip Cansever, Turgut Uyar’ın şiirlerini gece gündüz demeden, bıkmadan usanmadan birbirlerine yüksek sesle okudular.</span></p>

    <p class="duz" xml:lang="tr"><span class="duz">Zarifoğlu’nun kırık penayla çaldığı gitarı soluksuz dinlediler.</span></p>

    <p class="duz" xml:lang="tr"><span class="italik">Cumhuriyet</span> <span class="duz">gazetesi muhabiri Doğan Keçecioğlu’nun Kahramanmaraş’ta çıkardığı</span> <span class="italik">Gençlik</span> <span class="duz">gazetesinin kültür-sanat sayfasını yaptılar.</span></p>

    <p class="duz" xml:lang="tr"><span class="duz">Çalışkandılar. Hiç yorulmadılar. Daha yolun başındaydılar.</span></p>

    <p class="duz" xml:lang="tr"><span class="duz">Sonuçta, Kahramanmaraş Lisesi o dönem Akif İnan, Erdem Beyazıt, Rasim ve Alaaddin Özdenören ve Cahit Zarifoğlu gibi, bugün Müslüman çevrelerin büyük saygı duyduğu şairleri-yazarları çıkardı.</span></p>

    <p class="duz" xml:lang="tr"><span class="duz">Onlar sadece ürettikleriyle değil, o genç yaşlarında toplumsal hayat içindeki duruşları, üslupları ve zarafetleriyle de örnek oldular.</span></p>

    <p class="duz" xml:lang="tr"><span class="duz">Hepsi üniversiteye gitti...</span></p>

    <p class="duz" xml:lang="tr"><span class="duz">Cahit Zarifoğlu, İstanbul Üniversitesi Edebiyat Fakültesi Alman Filolojisi’ne yazıldı. Vefa Öğrenci Yurdu’nda kaldı. Daha sonra bir yazlık evin hem bekçiliğini yaptı hem de orada kaldı.</span></p>

    <p class="duz" xml:lang="tr"><span class="duz">“Abi kültürüyle” İstanbul’da tanıştı...</span></p>

    <p class="duz" xml:lang="tr"><span class="duz">1962 yılının mart ayında bir cumartesi günü Özdenören kardeşlerle birlikte hayranı oldukları bir şairin kapısını çaldı: Sezai Karakoç.</span></p>

    <p class="duz" xml:lang="tr"><span class="duz">Belki bugün herkese şaşırtıcı gelebilir:</span></p>

    <p class="duz" xml:lang="tr"><span class="duz">Onlar, o güne kadar “Sartre, Camus gibi büyük düşünürlerin fikirleri okunur, öğrenilir ve benimsenir” diye düşünüyorlardı.</span></p>

    <p class="duz" xml:lang="tr"><span class="duz">O günden sonra Sezai Karakoç’tan öğrendiler ki, her fikir üzerine yorumlar getirilebilir ve filozoflar, düşünürler, edebiyatçılar sorgulanabilirdi!</span></p>

    <p class="duz" xml:lang="tr"><span class="duz">Ve yine ilk olarak o gün duydular...</span></p>

    <p class="duz" xml:lang="tr"><span class="duz">Sezai Karakoç bir dergiyle ilgili düşüncesini şöyle açıklamıştı:</span></p>

    <p class="duz" xml:lang="tr"><span class="duz">“O derginin kendine göre bir kimliği var, biz Müslüman’ız.”</span></p>

    <p class="duz" xml:lang="tr"><span class="duz">Kafaları karıştı. Çünkü kendisi (Mehmet Barlas’ın babası) Cemil Sait Barlas’ın</span> <span class="italik">Pazar Postası</span><span class="duz">’nda yazıyordu. Solcu Cemal Süreya da en yakın arkadaşıydı.</span></p>

    <p class="duz" xml:lang="tr"><span class="duz">Nasıl oluyordu; bir “onlar” vardı, bir de kendileri Müslümanlar!</span></p>

    <p class="duz" xml:lang="tr"><span class="duz">Zamanla yerli yerine oturdu düşünceleri:</span></p>

    <p class="duz" xml:lang="tr"><span class="duz">Hayata bir pencereden bakabilirdiniz, ama bu, karşı pencereden bakanlara düşman olacağınız anlamına gelmezdi.</span></p>

    <p class="duz" xml:lang="tr"><span class="duz">Anadolu’nun temiz çocukları “öteki” kavramını henüz bilmiyorlardı. İstanbul öğretiyordu işte...</span></p>

    <p class="duz-ilk-paragraf" xml:lang="tr"><span class="duz">“Yedi Güzel İnsan” karşı görüşe doğru koşmaya başlasalar da sosyalist Cemal Süreya’yı hep sevdiler;</span> <span class="italik">Üvercinka</span><span class="duz">’yı ellerinden düşürmediler.</span></p>

    <p class="duz" xml:lang="tr"><span class="duz">İçlerinden Cahit Zarifoğlu, Cemal Süreya’ya daha bir yakınlık duydu. Sezai Karakoç’un şiirlerinden çok Cemal Süreya’nın şiirlerini beğeniyordu. Ayrıca, öğrendiğine göre kişilikleri de benzerdi zaten.</span></p>

    <p class="duz" xml:lang="tr"><span class="duz">Ve bu nedenle 1962’de hiç tanımadığı –o yıllar Paris’te bulunan– Cemal Süreya’ya mektup yazdı:</span></p>

    <p class="duz" xml:lang="tr"><span class="duz">“İstanbul’a döndüğünüzde sizinle ev tutup birlikte oturabilir miyiz?”<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Zarifoğlu, bu toprakların yoğurduğu temiz kalpli Anadolulu şairlerdendi; şiirlerine hayran olduğu büyük bir şairle aynı çatı altında yaşamanın düşünü kurabiliyordu.</span></p>

    <p class="duz" xml:lang="tr"><span class="duz">“Yabancılaşma” henüz bu topraklara uğramamıştı.</span></p>

    <p class="duz" xml:lang="tr"><span class="duz">Üstelik...</span></p>

    <p class="duz" xml:lang="tr"><span class="duz">Bu mektubu yazan kişi sıradan biri değildi. Siyasal meselelerden uzak durmuyordu.</span></p>

    <p class="duz" xml:lang="tr"><span class="duz">Nuri Pakdil, Sezai Karakoç, Necip Fazıl gibi “abiler”in etrafında bir okul/ocak görevi gören dergilerin çevresindeki duygusal beraberliği ve düşünsel birlikteliği yaşıyordu.</span></p>

    <p class="duz" xml:lang="tr"><span class="duz">“Allah, peygamber sevgisi ihmal edilmeden, dünya meseleleri ön plana çıkarılmalıdır” görüşünün ilk savunucularından biriydi.</span></p>

    <p class="duz" xml:lang="tr"><span class="duz">Müslümanların öncü kuşağındandı.</span></p>

    <p class="duz" xml:lang="tr"><span class="duz">Buna rağmen solcu Cemal Süreya’yla aynı evde oturmaktan çekinmiyordu.</span></p>

    <p class="duz" xml:lang="tr"><span class="duz">Çünkü ortak payda edebiyattı. Öğrenme aşkıydı. Dostluktu.</span></p>

    <p class="duz" xml:lang="tr"><span class="duz">Solcular Müslümanların, Müslümanlar solcuların dergilerinde yazılar kaleme almakta bir sakınca görmüyordu.</span></p>

    <p class="duz" xml:lang="tr"><span class="duz">Ece Ayhan’ın, İlhan Berk’in derviş titizliğiyle çalışan Müslüman şairlere önyargısız yaklaşımları, övücü eleştirileri saygıyla karşılanıyordu.</span></p>

    <p class="duz" xml:lang="tr"><span class="duz">Aslında...</span></p>

    <p class="duz" xml:lang="tr"><span class="duz">Aynı mahallenin yoksul “İşaret Çocukları”ydı hepsi.</span></p>

    <p class="duz" xml:lang="tr"><span class="duz">Yer sofralarındaki bir tas çorbaya kaşık sallayarak, mumlu gecelerde kahramanlık hikâyeleri dinleyerek, cami avlularında futbol oynayarak ve yaramazlık yapınca yüzü kızararak büyüyen bir kuşaktı onlar.</span></p>

    <p class="duz" xml:lang="tr"><span class="duz">Hepsi Anadolu Müslüman kültürünün bir parçasıydı.</span></p>

    <p class="duz" xml:lang="tr"><span class="duz">Hedefleri hep yüksek İslam kültürü oldu.</span></p>

    <p class="duz" xml:lang="tr"><span class="duz">Erdeme inandılar.</span></p>

    <p class="duz" xml:lang="tr"><span class="duz">Ayıp etmekten, yanlış yapmaktan korktular.</span></p>

    <p class="duz" xml:lang="tr"><span class="duz">Bir gün sözlerinden ya da yaptıklarından dolayı utanmaktan çekindiler.</span></p>

    <p class="duz" xml:lang="tr"><span class="duz">Bu nedenle küfrü, haksızlığı, kibri bilmediler.</span></p>

    <p class="duz" xml:lang="tr"><span class="duz">Sonra...</span></p>

    <p class="duz" xml:lang="tr"><span class="duz">Sonra iktidar ve para geldi.</span></p>

    <p class="duz" xml:lang="tr"><span class="duz">Bin yıllık kültür, birkaç yıl içinde varoş muhafazakârlığına, sonradan görme liberalliğe teslim ediliverdi.</span></p>

    <p class="duz" xml:lang="tr"><span class="duz">Soruyorum:</span></p>

    <p class="duz" xml:lang="tr"><span class="duz">Cahit Zarifoğlu’nun mirasına sahip çıkan temiz Müslümanlar bugün nerededir?</span></p>

    <p class="duz" xml:lang="tr"><span class="duz">Neden susuyorlar?</span></p>

    <p class="duz" xml:lang="tr"><span class="duz">Ya Nurettin Topçu’nun, Cemil Meriç’in öğrencileri, yol arkadaşları? Onlar neden ölüm sessizliğine büründüler?</span></p>

    <p class="duz-son-paragraf-2" xml:lang="tr"><span class="duz">Hepsi mi “Müslüman’dan kaçıp Müslümanlığa sığındı!”</span></p>

    <p class="ikon" xml:lang="tr"><span class="generated-style"><img alt="icon1b.jpg" class="generated-style" src="../Images/icon1b_fmt.jpeg"/></span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Bkz. Beyaz Müslümanların Büyük Sırrı-Efendi 2.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Dışişleri mensubu olmadığı halde eylül 2009’da Vatikan Büyükelçiliği’ne atanan Prof. Kenan Gürsoy da Kenan Rifai’nin bir diğer torunudur.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Sevan Nişanyan Taraf’ta “nihrir” sözcüğünün yanlış olduğunu belirten bir makale kaleme aldı. Şöyle dedi: “Soner Yalçın dediğine göre kesin yanlıştır diyoruz ve sözlüğe bakıyoruz. Arapçaymış.</span></p>

        <p class="dipnotlar" xml:lang="tr"><span class="dipnot">Sıhah’a göre ‘esaslı ve derin ilim sahibi’, Kamus’a göre ‘zeki, bilge, tecrübeli ve yetenekli’,</span> <span class="dipnot-italik">Tac-ül Arus’a</span> <span class="dipnot">göre ‘her konuda bilgili ve yetenekli ve yaptığı işi iyi yapan’ demekmiş.</span></p>

        <p class="dipnotlar" xml:lang="tr"><span class="dipnot">Meninski ‘industrius, intelligens, expertus’ demiş. Ahmed Vefik Paşa ‘hazık, mahir, kârdide’ diye çevirmiş. Redhouse ‘sagacious, wise, experienced’ diye tekrarlamış. Baha Toven ‘dâhi, sanatkâr’ diye eklemiş. Arapça nahr (bir ilim veya işi çok iyi bilmek) fiilinden rübai bir türev, son derece ender görülen ficlil vezninde. 1920’lerden beri hiçbir sözlükte yok, kullanıldığını da hiç görmedim, ölmüş bir kelime...”</span></p>

        <p class="dipnotlar" xml:lang="tr"><span class="dipnot">Evet, Nişanyan böyle diyor.</span></p>

        <p class="dipnotlar" xml:lang="tr"><span class="dipnot">Yazısı üzerine odatv.com’da bir yanıt kaleme aldım.</span></p>

        <p class="dipnotlar" xml:lang="tr"><span class="dipnot">Dedim ki, Necdet Sakaoğlu’nu tanırlar mı acaba? Divriği’de Ev Mimarisi, Çeşm-i Cihan Amasra, Türk Anadolu’da Mengücekoğulları, Anadolu Derebeyi Ocaklarından Köse Paşa Hanedanı gibi eserlerin ve yüzlerce makalenin yazarı, tarih araştırmacısı.</span></p>

        <p class="dipnotlar" xml:lang="tr"><span class="dipnot">Sakaoğlu diyor ki, “Eskiler çok okuyan, çok bilen, sohbetine doyulmayan ama yazmayan kişilere nihrir derlermiş.” (Müteferrika, temmuz 2001)</span></p>

        <p class="dipnotlar" xml:lang="tr"><span class="dipnot">Ayrıca;</span></p>

        <p class="dipnotlar" xml:lang="tr"><span class="dipnot">1- Yaşar Çağbayır, Ötüken Türkçe Sözlük, İstanbul 2007: “Deneyimli, bilgili.”</span></p>

        <p class="dipnotlar" xml:lang="tr"><span class="dipnot">2- İlhan Ayverdi, Kubbealtı Lugatı-Misalli Büyük Türkçe Sözlük, 2. baskı, İstanbul 2006: “Tecrübeli, bilgili kimse, mahir, âlim.”</span></p>

        <p class="dipnotlar" xml:lang="tr"><span class="dipnot">3- Mustafa Nihat Özön, Osmanlıca-Türkçe Sözlük, Bilgi Yayınevi, 1. basım, Ankara: “İyi, denemesi çok bilgin.”</span></p>

        <p class="dipnotlar" xml:lang="tr"><span class="dipnot">4- Raif Necdet Kestelli, Resimli Türkçe Kamus, TDK, Ankara 2004: “Âlim, akil, hakayık-aşina. Cem’i: Naharir.”</span></p>

        <p class="dipnotlar" xml:lang="tr"><span class="dipnot">şüphesiz Lügat-ı Remzi’de de olduğu gibi sözcüğünün açıklaması birçok kaynakta var.</span></p>

        <p class="dipnotlar" xml:lang="tr"><span class="dipnot">Nişanyan bunlara yanıt vermedi.</span></p>

        <p class="dipnotlar" xml:lang="tr"><span class="dipnot">Mesele bu değil aslında. Mesele başka bir “dil” sorununda. Bu kendini beğenmişliğin, kibirliliğin, hoyratlığın altında ne yatıyor? Neyse, aslında yanıt vermeye bile gerek yok, ama siz okurların nelerle uğraştığımızı görmenizi istedim.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Cahit Zarifoğlu’nun Paris’e gönderdiği mektubu alan Cemal Süreya ne hissedip ne düşünmüştü? Rahmetli Cemal Süreya’nın günlüğünden okuyalım:</span></p>

        <p class="dipnotlar" xml:lang="tr"><span class="dipnot">“760. gün</span></p>

        <p class="dipnotlar" xml:lang="tr"><span class="dipnot">Cahit Zarifoğlu ölmüş. Bugünün adı bu olacakmış. Bir ay kadar önce öğrenmiştim onulmaz sayrılığa tutulduğunu. Bazı kanserler mutlaka çok büyük bir çocukluk mutsuzluğuna bağlıymış gibi gelir bana. Hiçbir bilimsel tutanağı olmayan bu kanıya tanıdıklarımda bir şeyler göre göre vardığımı sanıyorum. Bir izlenim işte. Zarifoğlu’nu tanıdığım yılları düşünüyorum. Sevinçlerle büyümüştü sanki.</span></p>

        <p class="dipnotlar" xml:lang="tr"><span class="dipnot">İyi şairdi. İlk şiirleri de iyiydi. (Sezai) Karakoç çevresinden. Daha yüz yüze gelmeden, 1962’de bana, Paris’e bir mektup yollamıştı. Adresimi Sezai (Karakoç)’tan almış. Saklamamışım o mektubu.</span></p>

        <p class="dipnotlar" xml:lang="tr"><span class="dipnot">Zarifoğlu, o sıra, İstanbul Üniversitesi Edebiyat Fakültesi, Alman Dili ve Edebiyatı Bölümü’nde öğrenci. Yurtlardan sıkılmış herhal, İstanbul’a dönüşümde, birlikte ev tutup oturmayı öneriyordu mektubunda. Ben de bir tuhafım o günler. Bir ölçüsüzlük görmüştüm bu öneride. O ara otuz yaşı dönmüşüm. İyi sayılan bir aylığım var. Ne yani, bu çocuk öğrenci hayat koşuluna mı indirmek istiyor beni.</span></p>

        <p class="dipnotlar" xml:lang="tr"><span class="dipnot">Dönüşte yeniden tanıştık. Zaman zaman vapurda, yolda, Sezo’nun (Sezai Karakoç) evinde-bürosunda rastlaştıkça konuşurduk, (ama her şeyden)...</span></p>

        <p class="dipnotlar" xml:lang="tr"><span class="dipnot">Daha çok 1964-1966 yılları. Söylenmemiş güzel sözler de vardı aramızda. Ama bir arkadaşlığımız olmadı. Serüvenlerinden söz ederdi. Bunları, tuhaf yanlarını öne getirerek anlattığını anımsıyorum. Şiirine de yansımıştır. Sezai ile onun bu tavrı ve öyküleri üzerine çok konuşmuşumdur.</span></p>

        <p class="dipnotlar" xml:lang="tr"><span class="dipnot">O yıllarda mukaddesatçı genç sanatçılarla, aramızda büyük kopukluk yoktu. Kopukluğu onlar yarattı.</span></p>

        <p class="dipnotlar" xml:lang="tr"><span class="dipnot">Zaman nasıl da akıp gitmiş? Tam yirmi yıl oluyor Cahit Zarifoğlu ile görüşmeyeli. Bir gün de bin yıl olacak.” (Gösteri dergisi, temmuz 1987.)</span></p>
      </div>
    </div>
  </div>
</body>
</html>