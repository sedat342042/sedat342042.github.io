<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_9">2. Sahne</h2>
				<p class="ortayazi"><span class="ideitalik">(Aynı kişiler ve Postane Müdürü.)</span></p>
				<p class="normal">POSTANE MÜDÜRÜ</p>
				<p class="normal">Söylesenize baylar, gerçekten müfettiş mi geliyormuş?</p>
				<p class="normal">KAYMAKAM</p>
				<p class="normal">Yoksa duymadınız mı?</p>
				<p class="normal">POSTANE MÜDÜRÜ</p>
				<p class="normal">Pyotr İvanoviç Bobçinski söyledi. Demin postaneye geldi.</p>
				<p class="normal">KAYMAKAM</p>
				<p class="normal">Peki siz ne düşünüyorsunuz bu konuda?</p>
				<p class="normal">POSTANE MÜDÜRÜ</p>
				<p class="normal">Ne mi düşünüyorum? Türklerle savaşacağız herhalde.</p>
				<p class="normal">AMMOS FYODOROVİÇ</p>
				<p class="normal">Tamam işte! Ben de öyle düşünüyorum.</p>
				<p class="normal">KAYMAKAM</p>
				<p class="normal">Tabii, ikinize de malum oldu galiba!</p>
				<p class="normal">POSTANE MÜDÜRÜ</p>
				<p class="normal">İnanın Türklerle savaş çıkacak! Hep Fransızlar karıştırıyor ortalığı.</p>
				<p class="normal">KAYMAKAM</p>
				<p class="normal">Türklerle savaş da nereden çıktı yahu! Kötü ama dertleri bizimle, Türklerle değil. Bu belli oldu artık; bir mektup aldım.</p>
				<p class="normal">POSTANE MÜDÜRÜ</p>
				<p class="normal">Öyleyse Türklerle savaş olmayacak yani.</p>
				<p class="normal">KAYMAKAM</p>
				<p class="normal">Eh, peki siz ne yapacaksınız İvan Kuzmiç?</p>
				<p class="normal">POSTANE MÜDÜRÜÜ</p>
				<p class="normal">Ne yapayım ki? Asıl siz ne yapacaksınız Anton Antonoviç?</p>
				<p class="normal">KAYMAKAM</p>
				<p class="normal">Ben mi? Pek korkum yok; belki biraz... Tüccarlarla esnaflar biraz endişelendiriyor o kadar. Dediklerine bakılırsa onlara epey tuzluya patlıyormuşum; ama bir şeyler almışsam da yemin ederim kimseye düşmanlığım yok. Hatta, </p>
				<p class="normal">(<span class="ideitalik">Postane Müdürü’nün koluna girerek onu köşeye çeker</span>.)</p>
				<p class="normal">hatta bunlardan birisinin beni gammazladığını sanıyorum. Yoksa neden bize müfettiş yollasınlar, değil mi? Dinleyin 
				İvan Kuzmiç, ortak çıkarımız için size gelen mektupları içlerinde ihbar ya da böyle bir yazışma var mı diye, bilirsiniz işte, 
				şöyle bir açıp bakmanın olanağı yok mu acaba? Eğer böyle bir şey yoksa yine kapatılabilir, hatta açık göndermenin de sakıncası yok.</p>
				<p class="normal">POSTANE MÜDÜRÜ</p>
				<p class="normal">Tamam, anladım... Bana akıl vermeyin, bu zaten yaptığım bir 
				şey. Ama tedbir olsun diye değil, daha çok meraktan yapıyorum: Dünyada neler olduğunu öğrenmeye bayılıyorum. Gerçekten çok ilginç 
				şeyler var mektuplarda. Kimileri öylesine keyifle okunan... öyle öğretici parçalar ki anlatamam. “Moskova Haberleri” gazetesinden bile iyidirler!</p>
				<p class="normal">KAYMAKAM</p>
				<p class="normal">Peki söylesenize, şu Peterburglu memur hakkında bir 
				şeylere de rastladınız mı hiç?</p>
				<p class="normal">POSTANE MÜDÜRÜ</p>
				<p class="normal">Yok hayır, Peterburglulardan değil de Kostrov ve Saratov memurlarından söz ediliyor daha çok. Bu mektupları okuyamamanız çok yazık; içlerinde harika 
				şeyler var. Daha geçenlerde bir teğmen, arkadaşına, katıldığı baloyu öyle eğlenceli anlatmış ki... çok, çok nefisti: “Yaşamım sanki cennette geçiyor aziz dostum; genç hanımlar, müzik sıradan 
				şeyler burada...” diye müthiş coşkulu yazmış. Mektubu kendime sakladım. Okuyayım mı, ister misiniz?</p>
				<p class="normal">KAYMAKAM</p>
				<p class="normal">Yok, şimdi yeri değil. Bana bir iyilik yapın İvan Kuzmiç: Bir 
				şikâyet dilekçesi ya da rapor alırsanız, hiç düşünmeden el koyun.</p>
				<p class="normal">POSTANE MÜDÜRÜ</p>
				<p class="normal">Tabii, memnuniyetle yaparım.</p>
				<p class="normal">AMMOS FYODOROVİÇ</p>
				<p class="normal">Dikkat edin, bu yüzden başınıza bir iş gelmesin.</p>
				<p class="normal">POSTANE MÜDÜRÜ</p>
				<p class="normal">Aman Tanrım!</p>
				<p class="normal">KAYMAKAM</p>
				<p class="normal">Yok, bir şey olmaz. Ortaya çıkarsa belki, ama bu iş aramızda.</p>
				<p class="normal">AMMOS FYODOROVİÇ</p>
				<p class="normal">Evet, hiç hoş bir durum değil! Ben de sizi biraz neşelendirmek için bir köpek yavrusu hediye edecektim. Hani o beğendiğiniz köpeğin öz kardeşi ama dişisi. Çeptoviç ile Varhovinski’nin mahkemelik olduklarını duymuşsunuzdur; bu da bana yaradı. 
				İkisinin de topraklarında tavşan avlıyorum artık.</p>
				<p class="normal">KAYMAKAM</p>
				<p class="normal">Sizin tavşanlarla şu anda ilgilenemeyeceğim azizim. 
				Şu lanet müfettiş aklımdan çıkmıyor. Her an kapının açılıp pat diye geleceğini sanıyor insan...</p>
				</body>
</html>