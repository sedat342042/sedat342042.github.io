<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_8">1. Sahne</h2>
				<p class="ortayazi"><span class="ideitalik">(Kaymakam, Yoksulları Koruma Kurumları Müdürü, </span></p>
				<p class="ortayazi"><span class="ideitalik">Lise Müdürü, Yargıç, Komiser, Doktor, iki polis memuru.)</span></p>
				<p class="normal">KAYMAKAM</p>
				<p class="normal">Baylar, sizi buraya can sıkıcı bir haber vermek için çağırdım: Bize bir müfettiş geliyor...</p>
				<p class="normal">AMMOS FYODOROVİÇ</p>
				<p class="normal">Nasıl? Müfettiş mi?</p>
				<p class="normal">ARTEMİ FİLİPPOVİÇ</p>
				<p class="normal">Nasıl? Müfettiş mi?</p>
				<p class="normal">KAYMAKAM</p>
				<p class="normal">Peterburg’dan kimliğini gizleyerek gelecekmiş. Hem de gizli emirle.</p>
				<p class="normal">AMMOS FYODOROVİÇ</p>
				<p class="normal">İşe bak!</p>
				<p class="normal">ARTEMİ FİLİPPOVİÇ</p>
				<p class="normal">Hah! Bir bu dert eksikti!</p>
				<p class="normal">KAYMAKAM</p>
				<p class="normal">Sanki içime doğmuş: Bütün gece, düşümde olağanüstü 
				boyutlarda iki fareyle uğraştım. Gerçekten böylelerini hayatımda 
				görmedim: Koskocaman, simsiyah iki fare! Yanıma yaklaşıp beni kokladılar ve dönüp gittiler. Size Andrey 
				İvanoviç Çmıhov’dan aldığım mektubu okuyayım; siz onu tanırsınız Artemi Filippoviç. Bakın ne yazıyor: “Aziz, iyiliksever dostum...</p>
				<p class="normal">((<span class="ideitalik">Mırıltıyla okuyarak satırlara çabucak göz gezdirir</span>.) </p>
				<p class="normal">sana haber vermek istediğim.” Ah! İşte: “Bu arada sana hemen haber vermek istediğim şey şu: Bütün ili, özellikle de bizim kazayı </p>
				<p class="normal">(<span class="ideitalik">Anlamlı bir tavırla parmağını havaya kaldırır</span>.)</p>
				<p class="normal">denetlemek için gizli emirle bir müfettiş gelmiş. Kendisini sıradan bir adam olarak tanıtıyor ama ben bunu güvenilir kimselerden öğrendim. Senin de herkes gibi zararsız günahların olduğunu, eline geçen fırsatları tepmekten hoşlanmadığını bildiğimden...” </p>
				<p class="normal">(<span class="ideitalik">Duraksar</span>.) </p>
				<p class="normal">neyse burada yabancı yok... “tedbirli olmanı öğütlerim, çünkü çoktan gelmiş, hatta gizli bir kimlikle bir yerlere yerleşmemişse, her an çıkıp gelebilir... Dün de...” Bundan sonra aile meselelerine geçiyor: “Kız kardeşim Anna Kirillovna ile kocası bize geldiler; İvan Kirilloviç iyice göbek bağlamış, keman çalıp duruyor...” vs. vs. İşte durum böyle!</p>
				<p class="normal">AMMOS FYODOROVİÇ</p>
				<p class="normal">Evet durum böyle... beklenmedik, hem de hiç beklenmedik bir durum. Herhalde bir sebebi vardır ama.</p>
				<p class="normal">LUKA LUKİÇ</p>
				<p class="normal">Peki neden Anton Antonoviç, sebebi neymiş? Neden bize müfettiş yollasınlar ki?</p>
				<p class="normal">KAYMAKAM</p>
				<p class="normal">Neden mi? Yazgımız böyleymiş anlaşılan! </p>
				<p class="normal">(<span class="ideitalik">İç geçirir</span>.) </p>
				<p class="normal">Bugüne dek bereket versin başka kentlere sataşıyorlardı; ama sıra bize geldi işte.</p>
				<p class="normal">AMMOS FYODOROVİÇ</p>
				<p class="normal">Sanırım bu işte başka bir incelik, daha çok siyasi bir neden var Anton Antonoviç. Bence anlamı şu: Rusya... evet Rusya... savaşa girmek istiyor ve gördüğünüz gibi bakanlıklar da nerelerde ihanet olabileceğini araştırmak için müfettiş gönderiyorlar.</p>
				<p class="normal">KAYMAKAM</p>
				<p class="normal">Amma da attınız ha! Bir de akıllı geçinirsiniz! Bir kaza merkezinde ihanet ha! Sınırda falan mıyız yoksa? Buradan kalkıp üç yıl boyunca yürüsen bile başka bir ülkeye varamazsın.</p>
				<p class="normal">AMMOS FYODOROVİÇ</p>
				<p class="normal">Hayır, beni yanlış anladınız... siz hiç... Hükümetin ince planları var; uzaklığa falan bakmaz, kendini korumak ister.</p>
				<p class="normal">KAYMAKAM</p>
				<p class="normal">İster korumak için olsun, ister olmasın; ben size haber verdim işte baylar. Ben kendimce kimi önlemler aldım, size de aynısını yapmanızı öğütlerim. Özellikle de size Artemi Filippoviç! Şüphesiz müfettiş, her şeyden önce sizin kurumları denetlemek isteyecektir; bu yüzden her şeyin yolunda görünmesi için gerekenleri yapın: Başlıklar temiz olsun, hastalar da her zamanki gibi evcil hayvana ya da demirciye benzemesinler.</p>
				<p class="normal">ARTEMİ FİLİPPOVİÇ</p>
				<p class="normal">Eh, bu kadarsa bir şey değil. Elbette temiz başlık giydirilebilir.</p>
				<p class="normal">KAYMAKAM</p>
				<p class="normal">Tamam, bir de her hasta yatağının başına kimdir, ne zaman, hangi tarih ve günde hastalanmıştır gibi şeyleri belirten, Latince ya da başka bir dilde yazılmış birer levha asmalı; bu da sizin işiniz Hristian İvanoviç. Hem hastaların o kadar sert tütün içmeleri de iyi değil, insan içeri girer girmez aksırmaya başlıyor. Hasta sayısını azaltmanız da iyi olur, çünkü bunu hastaların kötü bakıldığına ya da doktorun beceriksiz oluşuna yorabilirler.</p>
				<p class="normal">ARTEMİ FİLİPPOVİÇ</p>
				<p class="normal">Ah, biz Hristian İvanoviç ile birlikte tedavi konusundaki önlemlerimizi aldık zaten: Hastayı ne kadar kendi haline bırakırsanız o kadar iyi olur. Hiç pahalı ilaç kullanmayız. İnsan basit bir varlıktır zaten: Ölecekse ölür, iyileşecekse iyileşir. Zaten Hristian İvanoviç onlarla anlaşmakta güçlük çekiyor; tek sözcük Rusça bilmiyor çünkü.</p>
				<p class="normal"><span class="ideitalik">(Hristian İvanoviç biraz “i”, biraz da “e” harfine benzer bir ses çıkarır.)</span></p>
				<p class="normal">KAYMAKAM</p>
				<p class="normal">Size de mahkemenize biraz çeki düzen vermenizi öğütlerim Ammos Fyodoroviç. İnsanların oturması gereken bekleme salonunda mübaşirleriniz kaz yetiştiriyor, yavruları da ayakaltında dolaşıyor. Hayvan yetiştirmek övgüye değer bir iştir ve mübaşirler de herkes gibi bu işle uğraşabilirler. Yalnız takdir edersiniz ki orası bu iş için pek uygun değil... Daha önce de bu konuya dikkatinizi çekecektim ama nasılsa hep unutuyorum işte.</p>
				<p class="normal">AMMOS FYODOROVİÇ</p>
				<p class="normal">Öyleyse hemen bugün hepsini mutfağa göndereyim. Öğle yemeğine gelmek ister misiniz?</p>
				<p class="normal">KAYMAKAM</p>
				<p class="normal">Bundan başka, duruşma salonunda pılı pırtı kurutulması ve evrak dolabının üstüne av kamçınızı asmanız da hiç hoş değil. Avı seversiniz biliyorum, ama hiç değilse bir süre için kamçınızı oradan kaldırmanız daha iyi olur, müfettiş gidince yine eski yerine asabilirsiniz tabii. Bir de şu yardımcınız var... elbette çok deneyimli bir adam ama damıtma fabrikasından yeni çıkmış gibi kokuyor; bu da hoş bir şey değil. Bunu da önceden söyleyecektim ama başka işlere daldım herhalde. Bu koku onun dediği gibi gerçekten kendi doğal kokusuysa çaresi bulunur: Soğan, sarımsak gibi şeyler yemesini öğütleyebilirsiniz. Bu konuda Hristian İvanoviç’in çeşitli ilaçlarla yardımı da olabilir.</p>
				<p class="normal"><span class="ideitalik">(Hristian İvanoviç az önceki sesi çıkarır.)</span></p>
				<p class="normal">AMMOS FYODOROVİÇ</p>
				<p class="normal">Yok, bu kokuyu yok etmek olanaksızmış. Dediğine göre, küçükken dadısı bunu kucağından düşürmüş ve o zamandan beri de böyle votka kokuyormuş.</p>
				<p class="normal">KAYMAKAM</p>
				<p class="normal">Peki, ben yalnızca dikkatinizi çekmek istedim. İç düzen ve Andrey İvanoviç’in günahlar dediği şeyler üzerine ise söyleyecek hiçbir sözüm yok. Hatta bundan söz etmek biraz garip de geliyor. Böyle günahları olmayan adam olmaz ki. Tanrı düzeni böyle kurmuş, Voltaire’ciler boşuna buna yükleniyor.</p>
				<p class="normal">AMMOS FYODOROVİÇ</p>
				<p class="normal">Sizin günah farz ettikleriniz nedir Anton Antonoviç? Günahtan günaha fark vardır. Ben rüşvet aldığımı herkese açık açık söylerim; ama nasıl rüşvet? Av köpeği yavrusu alırım. Bu tamamıyla farklı bir şey.</p>
				<p class="normal">KAYMAKAM</p>
				<p class="normal">Ha köpek yavrusu, ha başka bir şey, yine de rüşvet işte.</p>
				<p class="normal">AMMOS FYODOROVİÇ</p>
				<p class="normal">Hayır, Anton Antonoviç, hiç de değil. Örneğin birinde beş yüz rublelik kürk, eşinde de o değerde şal varsa...</p>
				<p class="normal">KAYMAKAM</p>
				<p class="normal">Neyse, rüşvet olarak borzoy yavrusu alsanız ne olur? Siz de Tanrı’ya inanmıyorsunuz, hiç kiliseye uğradığınız yok. Benim hiç değilse sağlam bir inancım var, her pazar kilisedeyim. Oysa siz... ah, ben sizi bilirim; dünyanın yaradılışından söz etmeye başladığınızda insan saç diplerine dek ürperir.</p>
				<p class="normal">AMMOS FYODOROVİÇ</p>
				<p class="normal">İyi de ben o sonuçlara zekâm sayesinde ulaştım.</p>
				<p class="normal">KAYMAKAM</p>
				<p class="normal">İyi de kimi zaman çok zeki olmak, aptal olmaktan beterdir. Zaten mahkemeden öylesine söz ettim; doğrusunu söylemek gerekirse, hiç kimse gidip de orayı incelemez. Tanrı böyle kutsal mekânları gözetir. Siz de lise müdürü olduğunuz için öğretmenlerle özellikle ilgilenmeniz gerekli Luka Lukiç. Elbette hepsi yüksek okullarda okumuş, eğitimli insanlar ama çok garip davranışları var; bilimle uğraşanların böyle olmaları doğal tabii. Örneğin bir tanesi var ki, hani şu tombul suratlı olan... soyadını hatırlayamıyorum şimdi, adam yüzünü ekşitmeden kürsüye çıkmıyor yahu, işte böyle.</p>
				<p class="normal">(<span class="ideitalik">Yüzünü buruşturur</span>.)</p>
				<p class="normal">Sonra da elini kravatının altından geçirip sakalını sıvazlıyor. Tabii öğrencilerin karşısında bunu yapmasının bir zararı yok. Hatta belki de böyle yapması zorunludur, bunu yargılamıyorum. Ama düşünsenize, bunu konukların karşısında da yaparsa, sayın müfettiş ya da bir başkası bunu kendisine yapılmış bir hareket olarak algılayabilir. Sonra neler olacağını da Tanrı bilir.</p>
				<p class="normal">LUKA LUKİÇ</p>
				<p class="normal">İyi de ben ne yapayım? Adama ben de kaç kez söyledim. Daha geçenlerde ileri gelenlerimizden biri sınıfa girince yüzünü öyle bir buruşturdu ki öylesini hiç görmemiştim. Elbette bunu yaparken kötü bir niyeti yok ama sonra gençlere ilerici fikirler aşılanıyor diye beni azarlıyorlar.</p>
				<p class="normal">KAYMAKAM</p>
				<p class="normal">Tarih öğretmenine de dikkatinizi çekmek isterim. Kafalı bir adam olduğu açık, bir sürü şey biliyor tamam, ama öyle ateşli ders işliyor ki kendini kaybediyor neredeyse. Bir keresinde onu dinlemiştim: Asurlulardan, Babillilerden söz ederken bir şeyi yoktu, ama Makedonyalı İskender konusuna girince neler yaptığını size anlatamam. Yemin ederim, yangın çıktı sandım! Deli gibi kürsüden fırladı, sandalyeyi kavrayıp olanca gücüyle yere çaldı adam. Tamam, İskender büyük adam ama sandalyeden ne istiyorsun? Hazineyi zarara sokuyor.</p>
				<p class="normal">LUKA LUKİÇ</p>
				<p class="normal">Evet, ateşli biri! Bunun için birkaç kere uyardım... O da “Siz bilirsiniz ama ben bilim için canımı bile veririm,” dedi.</p>
				<p class="normal">KAYMAKAM</p>
				<p class="normal">Bu da yazgının anlaşılmaz bir kanunu işte! Akıllı adam, ya sarhoş oluyor ya da azizlerin bile katlanamayacağı bir yüz ifadesi takınıyor.</p>
				<p class="normal">LUKA LUKİÇ</p>
				<p class="normal">Tanrı kimseye bilimle ilgili bir iş vermesin! Herkesten korkarsın; herkes işine engel olmak, ne kadar akıllı olduğunu göstermek ister.</p>
				<p class="normal">KAYMAKAM</p>
				<p class="normal">Bütün bunlar bir şey değil de, gizli geliyormuş lanet olası! Ya birden karşımıza çıkarsa? “Ah, demek buradasınız dostlar! Söyleyin bakalım, buranın yargıcı kim?” “Lyapkin-Tyapkin”, “İyi çağırın gelsin bakalım şu Lyapkin-Tyapkin! Peki, Yoksulları Koruma Kurumu’nun müdürü kim?” “Zemlyanika”, “Çağırın Zemlyanika da gelsin!” İşte kötü olan bu!</p>
				</body>
</html>