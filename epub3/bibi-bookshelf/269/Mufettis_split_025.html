<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_24">1. Sahne</h2>
				<p class="ortayazi"><span class="ideitalik">(Anna Andreyevna ile Marya Antonovna,</span></p>
				<p class="ortayazi"><span class="ideitalik"> ilk perdedeki gibi pencerenin önünde durmaktadırlar.)</span></p>
				<p class="normal">ANNA ANDREYEVNA</p>
				<p class="normal">Al işte, senin aptal cilvelerin yüzünden bir saattir burada dikilip duruyoruz: Tamamen hazırmış sözde; yok efendim illa bir yerlerini kurcalayacak... Onu hiç dinlememeliydim. Öff, canım sıkıldı! Sokakta da kimsecikler yok! Herkes ölmüş sanki.</p>
				<p class="normal">MARYA ANTONOVNA</p>
				<p class="normal">Bir iki dakika sonra her şeyi öğreneceğimizden eminim anneciğim. Avdotya birazdan döner. </p>
				<p class="normal">(<span class="ideitalik">Pencereden bakıp bağırır</span>.) </p>
				<p class="normal">Ah, anneciğim, anneciğim! Sokağın başından biri geliyor.</p>
				<p class="normal">ANNA ANDREYEVNA</p>
				<p class="normal">Hani nerede? Sen hep uydurursun zaten. A, doğruymuş. Kim acaba? Kısa boylu… frak giymiş… Kim olabilir ki, ha? Ay yine sıkıntı bastı! Kim bu yahu?</p>
				<p class="normal">MARYA ANTONOVNA</p>
				<p class="normal">Dobçinski, anneciğim.</p>
				<p class="normal">ANNA ANDREYEVNA</p>
				<p class="normal">Ne Dobçinski’si? Hep uyduruyorsun sen de… Dobçinski falan değil bu. </p>
				<p class="normal">(<span class="ideitalik">Mendilini sallayarak</span>.) </p>
				<p class="normal">Hey, siz, biraz gelsenize! Çabuk olun!</p>
				<p class="normal">MARYA ANTONOVNA</p>
				<p class="normal">Yemin ederim bu Dobçinski anneciğim.</p>
				<p class="normal">ANNA ANDREYEVNA</p>
				<p class="normal">Kasten, bana inat olsun diye böyle söylüyorsun. Dobçinski değil diyorum sana.</p>
				<p class="normal">MARYA ANTONOVNA</p>
				<p class="normal">Peki kim? Kim, anneciğim? Dobçinski olduğunu görüyorsunuz işte.</p>
				<p class="normal">ANNA ANDREYEVNA</p>
				<p class="normal">Tamam, Dobçinski’ymiş, şimdi gördüm; neden tartışma çıkarıyorsun? </p>
				<p class="normal">(<span class="ideitalik">Pencereden bağırır</span>.)</p>
				<p class="normal">Acele edin, acele edin! Çok yavaş yürüyorsunuz. Ne oldu, diğerleri nerede? Ha? Oradan söyleseniz de olur canım. Ne? Çok mu sert? Ha? Ya kocam, kocam ne yaptı? </p>
				<p class="normal">(<span class="ideitalik">Pencereden biraz çekilip sıkıntıyla</span>.) </p>
				<p class="normal">Ne aptal; içeri girmeden hiçbir şey söylemeyecekmiş.</p>
				</body>
</html>