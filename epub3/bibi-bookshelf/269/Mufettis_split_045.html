<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_43">9. Sahne</h2>
				<p class="ortayazi"><span class="ideitalik">(Hlestakov ve elinde kâğıt kalemle giren Osip.)</span></p>
				<p class="normal">HLESTAKOV</p>
				<p class="normal">Bak el âlem, bana nasıl hizmet edip, saygı gösteriyor görüyor musun sersem! </p>
				<p class="normal">(<span class="ideitalik">Yazmaya başlar</span>.)</p>
				<p class="normal">OSİP</p>
				<p class="normal">Evet, Tanrı’ya şükür! Yalnız size bir şey söyleyebilir miyim İvan Aleksandroviç?</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Neymiş?</p>
				<p class="normal">OSİP</p>
				<p class="normal">Gidelim artık buradan. Gitme zamanıdır bence.</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Saçmalama! Neden gidelim?</p>
				<p class="normal">OSİP</p>
				<p class="normal">Öyle gerekiyor. Tanrı bu insanları korusun! İki gündür yiyip içiyoruz ama bu kadarı yeter. Neden daha fazla bulaşacaksınız onlara? Boş verin! Her an bir şeyler olabilir... Tanrı aşkına İvan Aleksandroviç! Hem buranın atları da muhteşem; sürüp gideriz işte!..</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Olmaz ben biraz daha kalmak istiyorum. Yarın gideriz.</p>
				<p class="normal">OSİP</p>
				<p class="normal">Yarın olur mu? Yalvarırım gidelim İvan Aleksandroviç! Burada ne kadar saygı görseniz de hemen gitmek daha iyi: Sizi başka biriyle karıştırdılar anlaşılan... Hem geç kaldığınız için babacığınız da çok kızmıştır. Güzelce çekip gidelim işte! Hem çok güzel atlar verirler.</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Peki, tamam. Yalnız önce şu mektubu gönder; sonra bir araba bul. Bana bak, atlar iyi olsun ama ha! Yalnız arabacılara söyle, beni askeri kurye gibi hızlı götürüp, bir de şarkı söylerlerse birer ruble bahşiş veririm!..</p>
				<p class="normal">OSİP</p>
				<p class="normal">Efendim mektubu buradan biriyle gönderip, ben de zaman kaybetmeden toplanmaya başlayayım.</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Tamam. Yalnız buraya bir mum getir.</p>
				<p class="normal">OSİP</p>
				<p class="normal">(<span class="ideitalik">Çıkar ve sahne gerisinde konuşur</span>:) </p>
				<p class="normal">Hey, baksana kardeş! Postaneye bir mektup götüreceksin; Müdür’e de söyle para almasın. Beyefendi için güzel bir araba, bir posta arabası hazırlamalarını da söyle; parasını beyefendiden değil hazineden alacaklarını söylemeyi de unutma. Hepsini çabucak halletsinler yoksa beyefendi kızar. Dur, bekle, mektup henüz hazır değil.</p>
				<p class="normal">HLESTAKOV</p>
				<p class="normal">(<span class="ideitalik">Yazmayı sürdürür</span>.) </p>
				<p class="normal">Şimdi nerede oturuyor acaba? Postane Sokağı mı, Bezelye Sokak mı? Adam kira vermemek için ha bire ev değiştiriyor. Neyse Postane Sokağı yazayım. </p>
				<p class="normal">(<span class="ideitalik">Mektubu katlayıp adresi yazar</span>. <span class="ideitalik">Osip mumu getirir. Hlestakov mektubu mühürler. Aynı anda Derjimorda’nın sesi duyulur: “Nereye gidiyorsun sakallı? Kimse girmeyecek dedik ya.” Hlestakov mektubu Osip’e verir.) </span></p>
				<p class="normal">Al, götür.</p>
				<p class="normal">ESNAFLARIN SESLERİ</p>
				<p class="normal">Bırakın, azizim! Bize engel olamazsınız; iş için geldik.</p>
				<p class="normal">DERJİMORDA’NIN SESİ</p>
				<p class="normal">Defol, yürü git! Sizi kabul edemez, uyuyor!</p>
				<p class="normal"><span class="ideitalik">(Gürültüler artar.)</span></p>
				<p class="normal">HLESTAKOV</p>
				<p class="normal">Ne oluyor orada Osip? Git bak bakalım, neymiş bu gürültü?</p>
				<p class="normal">OSİP</p>
				<p class="normal">(<span class="ideitalik">Pencereden bakar</span>.) </p>
				<p class="normal">Esnaftan birkaç kişi girmek istiyor ama polisler izin vermiyor. Ellerinde de kâğıtlar var; sizi görmek istiyorlar galiba.</p>
				<p class="normal">HLESTAKOV</p>
				<p class="normal">(<span class="ideitalik">Pencereye gider</span>.) </p>
				<p class="normal">Ne oluyor dostlar?</p>
				<p class="normal">ESNAFLARIN SESLERİ</p>
				<p class="normal">Size yalvarmaya geldik efendimiz. Emredin de dilekçelerimizi getirsinler.</p>
				<p class="normal">HLESTAKOV</p>
				<p class="normal">Bırakın, bırakın girsinler! Osip, git söyle de gelsinler. </p>
				<p class="normal">(<span class="ideitalik">Osip çıkar. Hlestakov pencereden dilekçeleri alır;</span></p>
				<p class="normal"><span class="ideitalik"> birini açıp okur</span>.) </p>
				<p class="normal">“Tüccar Abdulin’den Ekselansları Soylu Maliye Lordu’na...” Şeytan alasıca; böyle bir rütbe yok ki yahu!</p>
				</body>
</html>