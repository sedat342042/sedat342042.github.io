<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_38">4. Sahne</h2>
				<p class="ortayazi"><span class="ideitalik">(Hlestakov ve Postane Müdürü.)</span></p>
				<p class="normal">POSTANE MÜDÜRÜ</p>
				<p class="normal">(<span class="ideitalik">Kılıcının kabzasını tutarak törensi bir edayla girer; üniformalıdır</span>.) </p>
				<p class="normal">Postane Müdürü 7. derece memur Şpekin.</p>
				<p class="normal">HLESTAKOV</p>
				<p class="normal">Hoş geldiniz. Hoşsohbet insanları çok severim. Oturun. Hep bu kentte miydiniz?</p>
				<p class="normal">POSTANE MÜDÜRÜ</p>
				<p class="normal">Tam üstüne bastınız efendim.</p>
				<p class="normal">HLESTAKOV</p>
				<p class="normal">Bu küçük kentten çok hoşlandım. Nüfusu az ama, olsun ne olacak? Başkent değil ya. Zaten başkent olacak hali de yok, öyle değil mi?</p>
				<p class="normal">POSTANE MÜDÜRÜ</p>
				<p class="normal">Çok haklısınız.</p>
				<p class="normal">HLESTAKOV</p>
				<p class="normal">Başkentte yalnızca nezaket vardır, öyle taşralı kazlar falan bulunmaz orada. Ne düşünüyorsunuz, öyle değil mi?</p>
				<p class="normal">POSTANE MÜDÜRÜ</p>
				<p class="normal">Çok haklısınız efendim.</p>
				<p class="normal">(<span class="ideitalik">Alçak sesle</span>.)</p>
				<p class="normal">Hiç de kibirli bir adam değilmiş; her şeyi bana soruyor.</p>
				<p class="normal">HLESTAKOV</p>
				<p class="normal">Küçük bir kentte de olsa insan mutlu olabilir, değil mi?</p>
				<p class="normal">POSTANE MÜDÜRÜ</p>
				<p class="normal">Çok haklısınız efendim.</p>
				<p class="normal">HLESTAKOV</p>
				<p class="normal">Zaten bence, nezaket çok da gerekli değil. Size saygı duyulması, içtenlikle sevilmeniz yeterli, öyle değil mi?</p>
				<p class="normal">POSTANE MÜDÜRÜ</p>
				<p class="normal">Çok doğru.</p>
				<p class="normal">HLESTAKOV</p>
				<p class="normal">Benimle aynı görüşte olmanıza sevindim doğrusu. Belki beni garip bir adam gibi görüyorlardır ama benim de karakterim böyle. </p>
				<p class="normal">(<span class="ideitalik">Adamın gözlerine bakar ve kendi kendine</span>.) </p>
				<p class="normal">Bu Postane Müdürü’nden borç istesem mi acaba? </p>
				<p class="normal">(<span class="ideitalik">Yüksek sesle</span>.) </p>
				<p class="normal">Öyle garip bir durumdayım ki, beş parasız yolda kalıverdim. Bana üç yüz ruble borç verebilir misiniz acaba?</p>
				<p class="normal">POSTANE MÜDÜRÜ</p>
				<p class="normal">Ne demek efendim? Bu benim için büyük bir onur olur. İşte buyurun efendim. Tüm benliğimle hizmetinizdeyim.</p>
				<p class="normal">HLESTAKOV</p>
				<p class="normal">Çok teşekkür ederim. Doğrusu, yoldayken herhangi bir şeyden yoksun kalmaktan hiç hoşlanmam; hem neden yoksun kalayım değil mi? Haksız mıyım?</p>
				<p class="normal">POSTANE MÜDÜRÜ</p>
				<p class="normal">Çok haklısınız efendim. </p>
				<p class="normal">(<span class="ideitalik">Ayağa kalkıp hazır ola geçer</span>.) </p>
				<p class="normal">Neyse, sizi daha fazla rahatsız etmeyeyim... Postane için bir emriniz var mı?</p>
				<p class="normal">HLESTAKOV</p>
				<p class="normal">Hayır, yok. </p>
				<p class="normal">(<span class="ideitalik">Postane Müdürü selam vererek çıkar. Hlestakov bir sigara yakar</span>.) </p>
				<p class="normal">Postane Müdürü de çok iyi bir adammış galiba. Hiç değilse nazik biri. Böyle insanları severim.</p>
				</body>
</html>