<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_25">2. Sahne</h2>
				<p class="ortayazi"><span class="ideitalik">(Aynı kişiler ve Dobçinski.)</span></p>
				<p class="normal">ANNA ANDREYEVNA</p>
				<p class="normal">Söylesenize siz de hiç insaf yok mu? Ben de sizi nazik bir adam zannederdim, ama herkes dışarı çıkınca siz de hemen arkalarından koştunuz! Ben de şimdiye dek kimseden bir şey öğrenemedim. Hiç utanmıyor musunuz? Ben sizin Vaneçka’yla, Lizanka’yı vaftiz ettirmedim mi? Sizinse şu yaptığınıza bakın!</p>
				<p class="normal">DOBÇİNSKİ</p>
				<p class="normal">Hanımefendi, gördüklerimi size anlatmak için öyle bir koştum ki soluğum tıkandı yemin ederim. Saygılar sunarım Marya Antonovna.</p>
				<p class="normal">MARYA ANTONOVNA</p>
				<p class="normal">Merhaba Pyotr İvanoviç.</p>
				<p class="normal">ANNA ANDREYEVNA</p>
				<p class="normal">Peki ne oldu? Söylesenize neler oldu orada?</p>
				<p class="normal">DOBÇİNSKİ</p>
				<p class="normal">Anton Antonoviç size bir not yolladı.</p>
				<p class="normal">ANNA ANDREYEVNA</p>
				<p class="normal">Peki adam kimmiş? General mi?</p>
				<p class="normal">DOBÇİNSKİ</p>
				<p class="normal">Yok general değil ama general gibi davranıyor: Eğitimli, havalı bir adam.</p>
				<p class="normal">ANNA ANDREYEVNA</p>
				<p class="normal">A! Kocama gelişini bildirdikleri adam o muymuş?</p>
				<p class="normal">DOBÇİNSKİ</p>
				<p class="normal">Ta kendisi. Bunu ilk anlayan da Pyotr İvanoviç’le benim.</p>
				<p class="normal">ANNA ANDREYEVNA</p>
				<p class="normal">Ee, söyleyin, neler oldu?</p>
				<p class="normal">DOBÇİNSKİ</p>
				<p class="normal">Her şey kontrol altında Tanrı’ya şükür. Başlangıçta, Anton Antonoviç’e epey sert davrandı, evet efendim: Handa her şeyin kötü olduğunu söyledi, “Senin yüzünden hapse giremem,” diyerek kızdı; ama sonra Anton Antonoviç’in suçsuz olduğunu anladı, sonra onunla sohbet etmeye başladı ve Tanrı’ya şükür bütün fikirlerini değiştirdi de her şey yoluna girdi. Şimdi de birlikte Yoksulları Koruma Kurumu’nu teftişe gittiler… Oysa Anton Antonoviç gizli bir şikâyet var sanıyordu; itiraf edeyim ki ben de birazcık korkmuştum.</p>
				<p class="normal">ANNA ANDREYEVNA</p>
				<p class="normal">İyi de niye korkuyorsunuz? Memur falan değilsiniz ki.</p>
				<p class="normal">DOBÇİNSKİ</p>
				<p class="normal">Öyle ama, yüksek rütbeliler konuşurken biraz ürküyorsunuz.</p>
				<p class="normal">ANNA ANDREYEVNA</p>
				<p class="normal">Neyse… bırakalım bu saçmalıkları. Söyleyin, nasıl bir adam? Yaşlı mı genç mi?</p>
				<p class="normal">DOBÇİNSKİ</p>
				<p class="normal">Genç, hem de epey genç; yirmili yaşlarda gösteriyor. Ama tam yaşlı bir adam gibi konuşuyor: “Rica ederim, oraya da gideriz, buraya da,” falan diyor… </p>
				<p class="normal">(<span class="ideitalik">Ellerini sallayarak</span>.) </p>
				<p class="normal">Öyle mükemmel konuşuyor ki. “Yazmayı, okumayı çok severim; ama odanın biraz karanlık olması bunlara engel oluyor,” dedi.</p>
				<p class="normal">ANNA ANDREYEVNA</p>
				<p class="normal">Peki nasıl biri: Esmer mi sarışın mı?</p>
				<p class="normal">DOBÇİNSKİ</p>
				<p class="normal">Yok daha çok kumral. Ama öyle vahşi, öyle canlı gözleri var ki insanı şaşkına çeviriyor.</p>
				<p class="normal">ANNA ANDREYEVNA</p>
				<p class="normal">Peki notta ne yazıyor? </p>
				<p class="normal">(<span class="ideitalik">Okur</span>.) </p>
				<p class="normal">“Sevgilim, epey kötü bir durumdaydım ama Tanrı’nın yardımıyla iki tane hıyar turşusu, ayrıca yarım porsiyon havyar, bir ruble yirmi beş kapik…” </p>
				<p class="normal">(<span class="ideitalik">Okumayı bırakır</span>.) </p>
				<p class="normal">Hiçbir şey anlamadım, hıyar turşusu, havyar falan da nedir?</p>
				<p class="normal">DOBÇİNSKİ</p>
				<p class="normal">Ah, Anton Antonoviç aceleyle bir kâğıda yazıverdi; hesap pusulasına galiba.</p>
				<p class="normal">ANNA ANDREYEVNA</p>
				<p class="normal">Ha, evet. </p>
				<p class="normal">(<span class="ideitalik">Okumaya devam eder</span>.) </p>
				<p class="normal">“Tanrı’nın yardımıyla her şey yolunda gidecek sanırım. Hemen saygıdeğer konuğumuz için sarı duvar kâğıtlı odayı hazırlat; yemekle hiç uğraşma, çünkü yemeği Yoksulları Koruma Kurumu’nda, Artemi Filippoviç’le yiyeceğiz, yalnız bolca şarap olmalı. Tüccar Abdulin’e haber yolla en iyi şaraplarını yollasın yoksa mahzenini alt üst ederim. Elceğizlerini öperim sevgilim; kocan Anton Skvoznik-Dmuhanovski…” Ah Tanrım! Acele etmeliyiz! Hey kimse yok mu burada? Mişka!</p>
				<p class="normal">DOBÇİNSKİ</p>
				<p class="normal">(<span class="ideitalik">Kapıya koşup bağırır</span>.) </p>
				<p class="normal">Mişka! Mişka! Mişka!</p>
				<p class="normal"><span class="ideitalik">(Mişka girer.)</span></p>
				<p class="normal">ANNA ANDREYEVNA</p>
				<p class="normal">Bana bak, doğruca tüccar Abdulin’e koş… ama dur, önce bir şeyler yazayım. </p>
				<p class="normal">(<span class="ideitalik">Masaya oturup bir not yazmaya başlar ve bir yandan da konuşur</span>.)</p>
				<p class="normal">Bu notu arabacı Sidor’a ver, tüccar Abdulin’e götürsün ve şarap alıp gelsin. Sen de koş konuğun odasını hazırla. Döşek, su tası gibi şeyler koy.</p>
				<p class="normal">DOBÇİNSKİ</p>
				<p class="normal">Neyse Anna Andreyevna, ben bir koşu gideyim de neler yapıyor öğreneyim.</p>
				<p class="normal">ANNA ANDREYEVNA</p>
				<p class="normal">Gidin, gidin! Sizi tutmuyorum ya.</p>
				</body>
</html>