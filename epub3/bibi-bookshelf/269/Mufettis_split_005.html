<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_2"><span class="ideitalik">Karakterler, Kostümler ve Oyuncular İçin Açıklamalar</span></h1>
				<p class="normal">Kaymakam, uzun yıllardır görevde ve kendine göre hiç aptal olmayan bir adamdır. Rüşvetçinin biri olmasına karşın çok katı, ciddi, hatta biraz da kavgacıdır. Ne yüksek ne de alçak sesle, ne az ne de çok konuşur. Her sözcüğü ölçülüdür. Yüz hatları, mesleğine en alttan başlamış her insanınki gibi kaba ve serttir. Her kaba yaradılışlı insan gibi korkudan sevince, bayağılıktan mağrurluğa hızla geçebilir. Genellikle geniş yakalı bir üniforma ve uzun konçlu, mahmuzlu çizmeler giyer. Ağarmış saçları kısacık kesilmiştir.</p>
				<p class="normal">Anna Andreyevna, henüz yaşı geçmemiş, cilveli bir taşra kadınıdır. Yaşamının yarısını roman ve albümleri, diğer yarısını da mutfağı ve kızı meşgul etmektedir. Çok meraklıdır ve her fırsatta böbürlenmeye bayılır. Ara sıra, ama yalnız adamcağızın verecek karşılık bulamadığı durumlarda kocasına üstünlük kurar. Ama bu üstünlük yalnızca önemsiz işlerle sınırlı kalır ve azarlama ya da alay etmeden öteye gitmez. Oyun boyunca dört farklı kostüm giyer.</p>
				<p class="normal">Hlestakov, yirmi üç yaşlarında, ince uzun, zayıf bir gençtir; biraz aptaldır, resmi dairelerde boş adam dedikleri, şu aklı bir karış havada tiplerdendir. Davranışları ve konuşması her tür aklıselimden uzaktır. Hiçbir düşünce üzerine yoğunlaşmayı beceremez. Kesik kesik konuşur ve hiç beklenmedik sözler eder. Bu rolü oynayan ne kadar saflık ve sadelik gösterirse o kadar başarılı olur. Modaya uygun giyinir.</p>
				<p class="normal">Osip, bilinen yaşlı başlı uşak tipidir. Başını hafifçe öne eğerek, ciddi bir tavırla konuşur; ağız dalaşına girmeyi ve kendi kendine efendisine yönelik ahlak dersi vermeyi sever. Hep aynı tondaki sesi efendisiyle konuşurken kuru, ters, hatta biraz da kaba bir hal alır. Efendisinden zekidir ve her şeyi daha çabuk kavrar; ama çok konuşmayı sevmez ve sezdirmeden dalavereler çevirir. Kostümü gri, epey yıpranmış bir redingottur.</p>
				<p class="normal">Bobçinski ve Dobçinski, ikisi de ufak tefek, kısa boylu ve çok meraklıdır. Aşırı derecede birbirlerine benzemektedirler; ikisi de hafif göbeklidir. Hızlı hızlı, jest ve mimiklerini çok kullanarak konuşurlar. Dobçinski, Bobçinski’den biraz daha uzun ve daha sakindir; Bobçinski de daha cüretkâr ve canlıdır.</p>
				<p class="normal">Lyapkin-Tyapkin, beş altı kitap okumuş olduğu için biraz açık görüşlüdür. İmalı konuşmaya pek meraklı olduğundan ağzından çıkan her sözcüğe dikkat eder. Bu rolü üstlenecek kişi sürekli anlamlı bir yüz ifadesi takınmalıdır. Kalın, nezleli, eski saatlerin saat başlarını vurmadan önce çıkardıkları sese benzer hırıltı bir sesle, heceleri uzatarak konuşmalıdır.</p>
				<p class="normal">Zemlyanika, Yoksulları Koruma Kurumları Müdürü, çok şişman, hantal, eli işe yakışmayan bir adamdır. Buna karşın çok kurnaz ve hilekârdır. Çok nazik ve titizdir.</p>
				<p class="normal">Postane Müdürü, aptallığa varacak denli saf bir adamdır..</p>
				<p class="normal">Diğer roller için özel bir açıklamaya gerek yok. Özgünleri, neredeyse her zaman gözlerimizin önündedir.</p>
				<p class="normal">Sayın oyuncular, özellikle son sahneye dikkat etmelidir. Son söz herkes üzerinde ani bir elektrik şoku etkisi yaratmalıdır. Bütün grup, durumunu bir anda değiştirebilmelidir. Kadınların çıkardığı şaşkınlık nidaları aynı anda, tek bir ağızdan çıkıyormuş gibi olmalıdır. Bu açıklamalara uyulmaması durumunda bütün etki kaybolabilir.</p>
				</body>
</html>