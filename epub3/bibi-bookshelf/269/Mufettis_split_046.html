<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_44">10. Sahne</h2>
				<p class="normal"><span class="ideitalik">(Hlestakov, ellerinde şarap şişeleri </span></p>
				<p class="normal"><span class="ideitalik">ve kesme şekerlerle giren esnaflar.)</span></p>
				<p class="normal">HLESTAKOV</p>
				<p class="normal">Ne istiyorsunuz dostlar?</p>
				<p class="normal">ESNAFLAR</p>
				<p class="normal">Size yalvarmaya geldik efendimiz!</p>
				<p class="normal">HLESTAKOV</p>
				<p class="normal">Peki ne istiyorsunuz?</p>
				<p class="normal">ESNAFLAR</p>
				<p class="normal">Kurtarın bizi efendimiz! Boş yere bize acı çektiriyorlar.</p>
				<p class="normal">HLESTAKOV</p>
				<p class="normal">Kimler?</p>
				<p class="normal">ESNAFLARDAN BİRİ</p>
				<p class="normal">Her şey kaymakamın başının altından çıkıyor. Şimdiye dek böyle kaymakam görülmemiştir efendimiz. Ağza bile alınmayacak hakaretler ediyor. Askerleri getirip evlerimize yerleştiriyor; öyle ki kendimizi asmaktan başka çaremiz kalmadı. Bizlere karşı çok kötü davranıyor. Kafası atınca birimizin sakalına yapışıp “Seni pis Tatar!” diyor. Yemin ederim! Ona karşı saygısızlık etsek neyse ama bütün emirlerine de uyuyoruz; karısının kızının giyim kuşamını falan karşılamaya elbette itirazımız yok. Ama adam azla yetinmeyi hiç bilmiyor! Dükkâna gelip istediğini alıp götürüyor. Gözü bir top kumaşa mı takıldı, hemen “Ee, dostum ne güzel kumaşmış bu; benim eve yolla bakalım,” diyor. Biz de yolluyoruz çaresiz, ama bir top kumaş en az elli arşın uzunluğundadır.</p>
				<p class="normal">HLESTAKOV</p>
				<p class="normal">Gerçekten mi? Ah, amma dolandırıcıymış!</p>
				<p class="normal">ESNAFLARDAN BİRİ</p>
				<p class="normal">Yemin ederim! Kimse böyle kaymakam görmemiştir. Geldiğini gördüğümüzde, dükkândaki her şeyi saklarız. Çünkü yalnızca değerli şeyleri değil süprüntüleri bile alır: Örneğin yedi yıldır fıçıda duran, bizim çırağın bile dönüp bakmadığı kuru erikleri avuç avuç alıp ceplerine doldurur. Anton Günü onun isim günüdür, biz de ne gerekliyse kendisine götürüp ikramda bulunuruz ama ona asla yetmez; daha fazlasını almak için “Onufriya Günü de isim günümdür,” der.</p>
				<p class="normal">HLESTAKOV</p>
				<p class="normal">Bu adam düpedüz soyguncu!</p>
				<p class="normal">ESNAFLAR</p>
				<p class="normal">Öyle, öyle! Hele bir itiraz etmeye kalk, anında evine bir tabur asker yerleştiriverir. Karşı çıkarsan da kapıları kapattırır ve “Sana,” der, “fiziksel bir ceza verip, işkence edemem,” der, “kanun bunu yasaklıyor; ama sana dostum,” der, “biraz tuzlu ringa balığı yedireceğim!”</p>
				<p class="normal">HLESTAKOV</p>
				<p class="normal">Vay, alçak! Bunun için onu hemen Sibirya’ya sürmeli.</p>
				<p class="normal">ESNAFLAR</p>
				<p class="normal">Bizden ne kadar uzağa sürerseniz, o kadar iyi olur efendimiz. Babamız kabul ederseniz size ekmek, tuz olarak12 şarapla, şeker getirmiştik.</p>
				<p class="normal">HLESTAKOV</p>
				<p class="normal">Olmaz, bunu aklınıza bile getirmeyin; ben asla rüşvet almam. Ama ne bileyim, örneğin bana borç olarak üç yüz ruble verirseniz iş değişir; borç olarak alabilirim.</p>
				<p class="normal">ESNAFLAR</p>
				<p class="normal">Emredersiniz babamız! </p>
				<p class="normal">(<span class="ideitalik">Para çıkarırlar</span>.) </p>
				<p class="normal">Hem boş verin üç yüzü! Beş yüz ruble daha iyi olur, yalnız bize yardım edin.</p>
				<p class="normal">HLESTAKOV</p>
				<p class="normal">Borç olarak veriyorsanız bir şey demeden kabul ederim.</p>
				<p class="normal">ESNAFLAR</p>
				<p class="normal">(<span class="ideitalik">Parayı gümüş bir tepsiyle uzatırlar</span>.) </p>
				<p class="normal">Lütfen tepsiyi de kabul edin.</p>
				<p class="normal">HLESTAKOV</p>
				<p class="normal">Peki, tepsiyi de alayım bari.</p>
				<p class="normal">ESNAFLAR</p>
				<p class="normal">(<span class="ideitalik">Selam verirler</span>.) </p>
				<p class="normal">Hiç değilse şekerleri de alsanız.</p>
				<p class="normal">HLESTAKOV</p>
				<p class="normal">Yo, olmaz, ben hiç rüşvet almam...</p>
				<p class="normal">OSİP</p>
				<p class="normal">Ekselansları! Neden almıyorsunuz? Alın! Yolda her şey işe yarar. Verin şu şaraplarla şekerleri! Hepsini verin! Hepsi işe yarar. Oradaki ne? Urgan mı? Onu da verin yolda gerekebilir; arabanın bir yerleri kırılır ya da başka bir şey olur, belki bağlamamız gerekir.</p>
				<p class="normal">ESNAFLAR</p>
				<p class="normal">Lütfen bize bu iyiliği yapın ekselansları. Siz de bu ricamızı gerçekleştiremezseniz, kendimizi asmaktan başka yol kalmayacak.</p>
				<p class="normal">HLESTAKOV</p>
				<p class="normal">Mutlaka, mutlaka yapacağım! Elimden geleni yapacağım. </p>
				<p class="normal">(<span class="ideitalik">Esnaflar çıkar. Bir kadın sesi duyulur: “Hayır efendim, sen bana engel olamazsın! Seni de ona şikâyet edeceğim. İtmesene be, canım yanıyor!”</span>.) </p>
				<p class="normal">Kim var orada? </p>
				<p class="normal">(<span class="ideitalik">Pencereye yaklaşır</span>.) </p>
				<p class="normal">Ne istiyorsun anacığım?</p>
				<p class="normal">İKİ KADIN SESİ</p>
				<p class="normal">Merhamet, babacığım! Ne olur bize yardım et!</p>
				<p class="normal">HLESTAKOV</p>
				<p class="normal">Bırakın onları.</p>
				</body>
</html>