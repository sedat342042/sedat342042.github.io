<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_19">6. Sahne</h2>
				<p class="ortayazi"><span class="ideitalik">(Hlestakov, Osip, sonra da Uşak.)</span></p>
				<p class="normal">HLESTAKOV</p>
				<p class="normal">Ne oldu?</p>
				<p class="normal">OSİP</p>
				<p class="normal">Yemek getiriyorlar.</p>
				<p class="normal">HLESTAKOV</p>
				<p class="normal">(<span class="ideitalik">Ellerini çırpar ve hafifçe sandalyesinden sıçrar</span>.) </p>
				<p class="normal">Getiriyorlar! Getiriyorlar!</p>
				<p class="normal">UŞAK</p>
				<p class="normal">(<span class="ideitalik">Elinde bir tepsi ve peçetelerle girer</span>.) </p>
				<p class="normal">Patron bu son diyor.</p>
				<p class="normal">HLESTAKOV</p>
				<p class="normal">Patron, patron... Senin patronun umurumda bile değil! Ne yemek var?</p>
				<p class="normal">UŞAK</p>
				<p class="normal">Çorba ve kızarmış et.</p>
				<p class="normal">HLESTAKOV</p>
				<p class="normal">Ne yani, yalnızca iki çeşit mi?</p>
				<p class="normal">UŞAK</p>
				<p class="normal">Evet efendim.</p>
				<p class="normal">HLESTAKOV</p>
				<p class="normal">Bu ne saçma iş böyle! Bunu kabul edemem. Git patronuna söyle: Bu kadarcık yemek yetmez!</p>
				<p class="normal">UŞAK</p>
				<p class="normal">Patron bu kadarı bile çok dedi.</p>
				<p class="normal">HLESTAKOV</p>
				<p class="normal">Sosu bile yok mu?</p>
				<p class="normal">UŞAK</p>
				<p class="normal">Yok.</p>
				<p class="normal">HLESTAKOV</p>
				<p class="normal">Neden yok? Daha bugün mutfağın yanından geçerken bir sürü şey pişirdiklerini gördüm. Sonra sabah da iki tane kısa boylu adam oturmuşlar alabalık ve bir sürü şey yiyorlardı.</p>
				<p class="normal">UŞAK</p>
				<p class="normal">Evet balık var ama yok.</p>
				<p class="normal">HLESTAKOV</p>
				<p class="normal">Ne demek yok?</p>
				<p class="normal">UŞAK</p>
				<p class="normal">Artık yok.</p>
				<p class="normal">HLESTAKOV</p>
				<p class="normal">Ya alabalıklar, başka balıklar, köfteler?</p>
				<p class="normal">UŞAK</p>
				<p class="normal">Onlar parasını verenler için efendim.</p>
				<p class="normal">HLESTAKOV</p>
				<p class="normal">Ah sersem herif!</p>
				<p class="normal">UŞAK</p>
				<p class="normal">Efendim?</p>
				<p class="normal">HLESTAKOV</p>
				<p class="normal">Seni iğrenç domuz... Neden onlar yiyebiliyor da ben yiyemiyorum? Lanet olsun, neden bana yemek yok? Onlar da benim gibi müşteri değil mi?</p>
				<p class="normal">UŞAK</p>
				<p class="normal">Evet ama sizin gibi değiller.</p>
				<p class="normal">HLESTAKOV</p>
				<p class="normal">Peki nasıl müşteriymişler?</p>
				<p class="normal">UŞAK</p>
				<p class="normal">Bildiğiniz müşteri işte! Adamlar paralarını veriyor.</p>
				<p class="normal">HLESTAKOV</p>
				<p class="normal">Haydi oradan sersem herif; seninle tartışacak halim yok. </p>
				<p class="normal">(<span class="ideitalik">Tabağına çorba koyup yer</span>.) </p>
				<p class="normal">Bu ne biçim çorba böyle? Tencereyi suyla doldurmuşsun anlaşılan; tadı tuzu yok, üstelik berbat kokuyor. Ben bu çorbayı içemem, başka çorba getir.</p>
				<p class="normal">UŞAK</p>
				<p class="normal">İstiyorsanız götüreyim efendim. Zaten patron da “Beğenmezse yemesin,” demişti.</p>
				<p class="normal">HLESTAKOV</p>
				<p class="normal">(<span class="ideitalik">Eliyle tabağını koruyarak</span>.) </p>
				<p class="normal">İyi, iyi... bırak şunu aptal! Sen başkalarına böyle davranmaya alışmışsın ama ben onlara benzemem kardeş! Ayağını denk al sonra karışmam bak... </p>
				<p class="normal">(<span class="ideitalik">Çorbayı içer</span>.) </p>
				<p class="normal">Tanrım, ne biçim çorba bu? </p>
				<p class="normal">(<span class="ideitalik">İçmeye devam eder</span>.) </p>
				<p class="normal">Sanırım, dünyada kimse böyle bir çorba içmemiştir; yağ niyetine kimi garip tüyler var içinde. </p>
				<p class="normal">(<span class="ideitalik">Çorbadaki tavuğu keser</span>.) </p>
				<p class="normal">Ay, ay, şu tavuğa bak! Ver şu kızartmayı! Biraz daha çorba kaldı, onu da sen iç Osip. </p>
				<p class="normal">(<span class="ideitalik">Kızarmış eti keser</span>.) </p>
				<p class="normal">Ya bu ne biçim kızarmış et? Kızarmış et falan değil ki bu?</p>
				<p class="normal">UŞAK</p>
				<p class="normal">Ya ne olacak?</p>
				<p class="normal">HLESTAKOV</p>
				<p class="normal">Ne olduğunu şeytan bilir ama kızarmış et olmadığı kesin. Sığır eti değil, kızarmış balta sapı sanki. </p>
				<p class="normal">(<span class="ideitalik">Yer</span>.) </p>
				<p class="normal">Üçkâğıtçılar, serseri herifler, yemek diye verdikleri şeye bak! Bir parça ısırsan çene kemiğin sızlar. </p>
				<p class="normal">(<span class="ideitalik">Parmaklarıyla dişlerini karıştırır</span>.) </p>
				<p class="normal">Alçaklar! Bu düpedüz ağaç kabuğu, dişinin arasından çıkarmaya bile imkân yok; hem böyle yemekler insanın dişlerini karartır. Üçkâğıtçılar! </p>
				<p class="normal">(<span class="ideitalik">Peçeteyle ağzını siler</span>.)</p>
				<p class="normal">Başka bir şey yok mu?</p>
				<p class="normal">UŞAK</p>
				<p class="normal">Yok.</p>
				<p class="normal">HLESTAKOV</p>
				<p class="normal">Serseriler! Alçaklar! Hiç değilse soslu bir şeyler ya da bir pasta olsaydı. Serseriler! Yalnızca müşterileri soymayı bilirsiniz.</p>
				<p class="normal"><span class="ideitalik">(Osip’le uşak sofrayı toplayıp tabakları götürürler.)</span></p>
				</body>
</html>