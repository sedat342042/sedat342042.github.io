<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_51">1. Sahne</h2>
				<p class="ortayazi"><span class="ideitalik">(Kaymakam, Anna Andreyevna ve Marya Antonovna.)</span></p>
				<p class="normal">KAYMAKAM</p>
				<p class="normal">Ne dersin Anna Andreyevna? Hiç aklından geçer miydi böyle bir şey? Ne şanslıymışız yahu! İtiraf et, bunu rüyanda görsen inanmazdın; sıradan bir kaymakam karısıyken... ah, sen de az açıkgöz değilmişsin hani! Ne garip iş yahu!</p>
				<p class="normal">ANNA ANDREYEVNA</p>
				<p class="normal">Ben hiç şaşırmadım; böyle olacağını anlamıştım zaten. Sen yüksek tabakadan kişilerle hiç zaman geçirmemiş basit bir insan olduğun için, bu işte bir dalavere arıyorsun.</p>
				<p class="normal">KAYMAKAM</p>
				<p class="normal">Ben de yüksek tabakadan bir adamım karıcığım. Bırak bunları şimdi, talih kuşu yüzümüze güldü Anna Andreyevna! Öyle değil mi Anna Andreyevna? Yemin ederim tüm dertlerimiz bitti! Dur sen, bütün o şikâyetçilerin, ihbarcıların günlerini asıl şimdi göstereceğim. Hey kim var orada? </p>
				<p class="normal">(<span class="ideitalik">Bir polis memuru girer</span>.) </p>
				<p class="normal">A, sen miydin İvan Karpoviç? Koş bana esnafları çağır! Bana oyun oynamak istiyorlar demek! Beni şikâyet etmek ha? Sizi lanet Yahudiler sizi! Durun bakalım siz! Önceden yalnız bıyıklarınızı yolardım ama şimdi bütün sakalınızı tel tel yolacağım. Beni şikâyet edenlerin hepsinin adlarını yaz, en başa da şu buruş buruş dilekçeleri yazan pislikleri koy. Sonra da herkese kaymakamın kızını dünyada eşi olmayan, her şeyi ama her şeyi yapabilecek bir adama verdiğini duyur; ne büyük bir onur kazandığımı herkes bilsin. Herkese duyur, bilmeyen kalmasın. Tellallar çıkarılsın, çanlar çalınsın! Tıpkı bayram gibi, bugün bayram! </p>
				<p class="normal">(<span class="ideitalik">Polis memuru çıkar</span>.) </p>
				<p class="normal">Öyle değil mi Anna Andreyevna? Bundan sonra nerede yaşayalım dersin? Burada mı, Peterburg’da mı?</p>
				<p class="normal">ANNA ANDREYEVNA</p>
				<p class="normal">Tabii ki Peterburg’da. Burada kalmak olur mu hiç?</p>
				<p class="normal">KAYMAKAM</p>
				<p class="normal">Burada kalsak fena olmazdı ama, Peter’i istiyorsan Peter olsun. Kaymakamlığın da canı cehenneme, değil mi Anna Andreyevna?</p>
				<p class="normal">ANNA ANDREYEVNA</p>
				<p class="normal">Tabii ki, kaymakamlık da neymiş?</p>
				<p class="normal">KAYMAKAM</p>
				<p class="normal">Artık daha yüksek bir rütbe de kapabilirim değil mi Anna Andreyevna; baksana bizim damat bakanlarla yakın dost, saraya girebiliyor, zamanla general bile olabilirim. Ne dersin Anna Andreyevna, general olabilir miyim?</p>
				<p class="normal">ANNA ANDREYEVNA</p>
				<p class="normal">Tabii canım! Elbette olursun.</p>
				<p class="normal">KAYMAKAM</p>
				<p class="normal">Vay be, generallik güzel iş! Göğsüne nişan da takarlar. Hangi nişan daha iyi olur Anna Andreyevna, kırmızı mı mavi mi?</p>
				<p class="normal">ANNA ANDREYEVNA</p>
				<p class="normal">Tabii ki mavi daha iyi.</p>
				<p class="normal">KAYMAKAM</p>
				<p class="normal">Ha? İstediği şeye de bak! Kırmızı da iyidir. Neden general olmak istiyorum biliyor musun? Çünkü bir yere gittiğinde, askeri kuryelerle, yaverin senden önce gider ve “Atları hazırlayın!” der. Posta istasyonu da kimseye at vermez; 7. derece memurlar, yüzbaşılar, kaymakamlar hepsi seni bekler ama senin umurunda bile olmaz. Valinin evinde yemek versin, kaymakam da hazır olda seni bekler! Ha, ha, ha! </p>
				<p class="normal">(<span class="ideitalik">Gülmekten iki büklüm olur</span>.) </p>
				<p class="normal">Ne güzel iş be!</p>
				<p class="normal">ANNA ANDREYEVNA</p>
				<p class="normal">Hep böyle kaba şeylerden hoşlanırsın zaten. Yaşayış tarzını tamamen değiştirmen gerektiğini, artık birlikte tavşan avladığın, av köpeği meraklısı bir yargıçla ya da Zemlyanika’yla arkadaşlık edemeyeceğini sakın unutma. Çevrende kibar insanlar olacak artık; kontlar, sosyete insanları... Yalnız açık söyleyeyim, bu kibar çevredeyken olmadık bir şeyler söyleyeceksin diye biraz korkuyorum.</p>
				<p class="normal">KAYMAKAM</p>
				<p class="normal">Ne olmuş? Söz kimseyi lekelemez.</p>
				<p class="normal">ANNA ANDREYEVNA</p>
				<p class="normal">Kaymakamken lekelemez tabii. Ama orada bambaşka bir yaşamın olacak.</p>
				<p class="normal">KAYMAKAM</p>
				<p class="normal">Dediklerine göre orada som balığı, çamuka balığı gibi öyle balıklar varmış ki daha yemeye başlamadan ağzının suyu akıyormuş.</p>
				<p class="normal">ANNA ANDREYEVNA</p>
				<p class="normal">Balıktan başka bir şey de düşünmezsin! Peterburg’un en güzel evinden başkasında oturmayacağım; odam öyle bir amber kokacak ki, kimse içeri kokudan gözlerini kapamadan giremeyecek. </p>
				<p class="normal">(<span class="ideitalik">Gözlerini kapatıp, havayı koklar</span>.) </p>
				<p class="normal">Ah, ne güzel!</p>
				</body>
</html>