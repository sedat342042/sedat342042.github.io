<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_14">1. Sahne</h2>
				<p class="ortayazi"><span class="ideitalik">(Osip, efendisinin yatağına uzanmıştır.)</span></p>
				<p class="normal">OSİP</p>
				<p class="normal">Şeytan alsın, yiyecek bir şeyler olsa keşke; midem bomboş, öyle de gurulduyor ki duyan da askeri bando sanır. Ah, eve bir dönebilsek! Ne yapmalı acaba? Peter’den3 ayrılalı iki ay oldu neredeyse! Bizim hovarda paraları yolda yedi bitirdi, şimdi kuyruğunu kıstırmış uslu uslu oturuyor. Oysa bir sürü paramız vardı; yok, beyefendi her kentte illa gösterecek kendini! </p>
				<p class="normal">(<span class="ideitalik">Efendisini taklit eder</span>.)</p>
				<p class="normal">“Hey Osip, git en iyi odayı tut; ha en iyi yemeği söylemeyi de unutma: Öyle her yemeği yiyemem, bana en iyisi gerek.” Sıradan bir kayıt memuru değil de, büyük bir adam sanki! Bütün yolcularla senli benli olup, önüne gelenle kumar oynarsan, sonun böyle olur işte! Ah, bıktım bu yaşamdan! Köy daha rahattı doğrusu; gerçi sosyal yaşam yok ama hiç değilse derdi az: Alırsın bir tane köylü karısı, ömrün boyunca börek yiyip keyfine bakarsın. Doğruyu söylemek gerekirse, Peter’de yaşamak çok daha iyi tabii. Paran olsun yeter; paran varsa daha rahat, daha güzel yaşarsın. Tiyatrolar mı dersin, dans eden köpekler mi, ne görmek istersen karşına gelir... Soylular kadar olmasa da herkes kibar konuşur, balık pazarına bile gitsen satıcılar “Beyefendi” derler; bir kayıkta bir memurun yanına bile oturmak mümkün. Canın sohbet etmek isterse gidersin bir mağazaya, çapkının biri sana askerlik anılarını anlatmaya başlar, gökteki yıldızların her birini isimleriyle sayar; hepsini avucunun içi gibi öğrenebilirsin. Bazen yaşlı bir subay karısı, bazen de öyle bir oda hizmetçisi düşer ki... of, of, of! </p>
				<p class="normal">(<span class="ideitalik">Gülümseyerek başını sallar</span>.) </p>
				<p class="normal">Yemin ederim, gerçek bir centilmenmişsin gibi davranırlar sana! Kimseden kaba bir sözcük duyamazsın, herkes “siz” diye hitap eder sana. Yürümekten sıkıldın mı çevir bir araba, efendi gibi kurul; parasını vermek istemezsen de kolayı var: Her evin arka kapısı vardır, önden girip arkadan çıkarsan, şeytan bile seni bulamaz. Bu yaşamın tek bir kötü yanı var: Bazen karnın tıka basa doyar, bazen de şimdiki gibi açlıktan geberirsin işte. Hepsi onun suçu. Ne yapacağım bu adamla? İnsan, babacığının gönderdiği paraları biraz tutumlu harcar, ama nerede?.. Bizimki hemen hovardalığa başlar: Her yere arabayla gider, her gün tiyatro bileti alır; bir hafta sonra da, yepyeni frakını bitpazarında satmaya yollar. Bir keresinde son gömleğine varıncaya kadar her şeyini satıp üzerinde bir ceket, bir kaputla bile kalmıştı... Yemin ederim bunu bile yaptı! Ne de güzel fraktı, hem de İngiliz kumaşından! Bir frak yüz elli rubleye çıkar, ama bitpazarında yirmi rubleden fazla vermezler; pantolonlardan söz etmek bile gereksiz, onlar yok pahasına giderler. Peki neden? Çünkü işiyle ilgileneceğine, sokak sokak gezip kumar oynar. Ah, yaşlı beyefendi bunu bir öğrenirse... memur olmana falan bakmaz, iç gömleğini indirip öyle bir sopa atar ki dört gün boyunca oturamazsın. Memursan, görevini yap. Hancı da “Önceki borçlarınızı ödemezseniz, artık yemek vermem,” diyor işte; ödeyemezsek ne olacak? </p>
				<p class="normal">(<span class="ideitalik">İç geçirir</span>.) </p>
				<p class="normal">Ah Tanrım, biraz lahana çorbası olsa keşke! Şu anda bütün dünyayı bir lokmada yutabilirim gibi geliyor. Kapı çalıyor; bizimki geldi herhalde. </p>
				<p class="normal">(<span class="ideitalik">Aceleyle yataktan fırlar</span>.)</p>
				</body>
</html>