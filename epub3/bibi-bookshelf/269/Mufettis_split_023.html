<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Mufettis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_23">10. Sahne</h2>
				<p class="normal"><span class="ideitalik">(Kaymakam, Hlestakov, Dobçinski.)</span></p>
				<p class="normal">KAYMAKAM</p>
				<p class="normal">Kentimizdeki kimi kurumları, örneğin Yoksulları Koruma Kurumu ya da bir başkasını şimdi mi teftiş etmek istersiniz?</p>
				<p class="normal">HLESTAKOV</p>
				<p class="normal">Oralarda ne var ki?</p>
				<p class="normal">KAYMAKAM</p>
				<p class="normal">Hiç işte işler nasıl… her şey yolunda mı diye…</p>
				<p class="normal">HLESTAKOV</p>
				<p class="normal">Hay, hay. Ben hazırım.</p>
				<p class="normal"><span class="ideitalik">(Bobçinski kapıdan başını uzatır.)</span></p>
				<p class="normal">KAYMAKAM</p>
				<p class="normal">İsterseniz oradan da liseye geçeriz ve kentimizde ne kadar iyi bir eğitim verildiğini görürsünüz.</p>
				<p class="normal">HLESTAKOV</p>
				<p class="normal">Elbette, elbette.</p>
				<p class="normal">KAYMAKAM</p>
				<p class="normal">Sonra da hapishaneyi ziyaret edip mahkûmlara nasıl davranıldığını teftiş edersiniz; tabii isterseniz.</p>
				<p class="normal">HLESTAKOV</p>
				<p class="normal">İyi de neden hapishaneye gidelim? Yoksulları Koruma Kurumu’na bir göz atarız yeter.</p>
				<p class="normal">KAYMAKAM</p>
				<p class="normal">Nasıl isterseniz. Neyle gitmek istersiniz: Sizin arabayla mı benimkiyle mi?</p>
				<p class="normal">HLESTAKOV</p>
				<p class="normal">Sizinkiyle gidersek daha iyi olur.</p>
				<p class="normal">KAYMAKAM</p>
				<p class="normal">(<span class="ideitalik">Dobçinski’ye</span>.) </p>
				<p class="normal">Bu durumda, arabada size yer kalmıyor Pyotr İvanoviç.</p>
				<p class="normal">DOBÇİNSKİ</p>
				<p class="normal">Önemli değil, ben yayan gelirim.</p>
				<p class="normal">KAYMAKAM</p>
				<p class="normal">(<span class="ideitalik">Alçak sesle Dobçinski’ye</span>.) </p>
				<p class="normal">Dinleyin. Şimdi var gücünüzle koşup iki tane not ileteceksiniz: Birini Yoksulları Koruma Kurumu’na Zemlyanika’ya, diğerini de karıma. </p>
				<p class="normal">(<span class="ideitalik">Hlestakov’a</span>.) </p>
				<p class="normal">Yüksek müsaadenizle, saygıdeğer konuğumuzu ağırlamak üzere hazırlık yapması için eşime bir not yazabilir miyim?</p>
				<p class="normal">HLESTAKOV</p>
				<p class="normal">Ne demek?.. Buyurun mürekkep burada; yalnız kâğıt var mı bilmiyorum…Bu hesap pusulası olur mu acaba?</p>
				<p class="normal">KAYMAKAM</p>
				<p class="normal">Tamam ona yazayım. </p>
				<p class="normal">(<span class="ideitalik">Yazarken kendi kendine mırıldanır</span>.) </p>
				<p class="normal">Bakalım işkembeni doldurup şişeleri devirdikten sonra neler olacak? Bizim öyle bir Madeiramız vardır ki başta güzel gelir ama, fillerin bile ayağını yerden keser. Yalnız nasıl bir adamdır, nereye kadar ondan çekinmek gerek bir öğrensem! </p>
				<p class="normal">(<span class="ideitalik">Notları yazıp Dobçinski’ye verir. </span></p>
				<p class="normal"><span class="ideitalik">Dobçinski kapıya doğru giderken kapı kırılır </span></p>
				<p class="normal"><span class="ideitalik">ve Bobçinski kapıyla birlikte gürültüyle sahneye yuvarlanır. Herkes çığlık atar. Bobçinski ayağa kalkar.)</span></p>
				<p class="normal">HLESTAKOV</p>
				<p class="normal">Nasılsınız? Bir yeriniz yaralandı mı?</p>
				<p class="normal">BOBÇİNSKİ</p>
				<p class="normal">Hayır efendim, bir şeyim yok; burnumun üstü biraz çizildi o kadar! Hemen Hristian İvanoviç’e gidip biraz merhem sürerim geçer.</p>
				<p class="normal">KAYMAKAM</p>
				<p class="normal">(<span class="ideitalik">Bobçinski’ye sitemkâr jestler yapar; Hlestakov’a</span>:) </p>
				<p class="normal">Bir şeyi yok efendim. Kulunuzu bağışlayın! Uşağınıza söyleyeyim de bavulunuzu bize götürsün. </p>
				<p class="normal">(<span class="ideitalik">Osip’e</span>.) </p>
				<p class="normal">Bütün eşyaları bize götür azizim; kaymakamın evi dersen herkes gösterir. Buyurun efendim! </p>
				<p class="normal">(<span class="ideitalik">Hlestakov’un çıkmasını bekleyip ardından o da çıkar, ama hemen geri döner ve Bobçinski’yi paylar</span>.) </p>
				<p class="normal">Ah, ne adamsınız! Düşecek başka yer bulamadınız sanki! Ne biçim düştünüz öyle. </p>
				<p class="normal">(<span class="ideitalik">Çıkar; Bobçinski de onu izler</span> ve <span class="ideitalik">perde iner.)</span></p>
				</body>
</html>