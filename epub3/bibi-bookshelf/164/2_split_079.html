<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_76"><br class="calibre3"/><br class="calibre3"/><br class="calibre3"/><br class="calibre3"/>Altmış üç <br class="calibre3"/></h2>
				<p class="normal1">Er Sancho ölüyordu. </p>
				<p class="normal1">Sara konvoyun arka tarafındaki büyük kamyonlardan birinde yolculuk ediyordu. Yaralılar taşınabilsin diye arka kompartımanın duvarlarındaki ranzalar açılmıştı. İçerisi teçhizat sandıklarıyla doluydu; onların arasında sıkışmış halde olan Sara, yaralılara elinden geldiğince yardım etmeye çalışıyordu. </p>
				<p class="normal1">Diğerinin, Withers’ın durumu o kadar kötü değildi; yanıkların çoğu kollarında ve bacaklarındaydı. Sepsis baş göstermezse kurtulurdu büyük ihtimalle. Ama Sancho ölecekti.</p>
				<p class="normal1">Bombayı vinçle indirirlerken bir şey olmuştu. Bir kabloda sorun çıkmıştı. Fünye ateş almamıştı. Bir şey olmuştu. Sara olanların birbirine benzer versiyonlarını ondan fazla kişiden duymuştu. Maden tüneline giren kişi Sancho’ydu, bir kayış takımına bağlı halde kablodan aşağı inmişti, sorunu halletmek için; hâlâ çukurdayken veya tam çıkarken, Withers ona doğru koşarken, elini uzatıp yukarı çekerken yakıt varilleri patlamıştı. </p>
				<p class="normal1">Alevler Sancho’yu tamamen kaplamıştı. Sara ateşin adamın vücuduna tırmanırken, üniformasını etiyle kaynaştırırken izlediği yolu görebiliyordu. Adamın sağ kalması mucizeydi, ama iyi bir mucize değildi; Sara onun üniformasının kararmış kalıntılarını derisinden iki askerin yardımıyla soyarken Sancho’nun attığı çığlıkları hâlâ duyabiliyordu; Sancho’nun bacak ve göğüs derisinin çoğunu soymak zorunda kalmıştı, alttaki parlak kırmızı etler açığa çıkmıştı. Adamın ayaklarındaki ve bacaklarındaki yanıklar irinlenmeye başlamıştı bile, kavrulmuş derinin mide bulandıracak kadar tatlı kokusuna pis bir enfeksiyon kokusu karışıyordu. Sancho’nun gözleri, kolları, elleri ve omuzları tamamen yanmıştı. Yüzü bir kurşunkalemin tepesindeki silgi gibi yumuşak ve pembeydi. Sara’nın üniformanın kalıntıları soymayı bitirmesinden sonra –korkunç bir işti– adam pek ses çıkarmamıştı, sürekli uyuyordu ve sadece yalvararak su istemek için uyanıyordu. Sara adamın sabahleyin veya ertesi gün ölmemesine şaşırmıştı. Yola çıkmalarından önce, bir an kendisini şaşırtan bir cesarete kapılarak Sancho’yla birlikte kampta kalmayı teklif etmişti. Ama Greer bunu kabul etmemişti. Bu ormanda yeterince askerimizi bıraktık, demişti. Onu rahat ettirmek için elinden geleni yap.</p>
				<p class="normal1">Konvoy bir süre doğu yönünde ilerlemişti, ama şimdi tekrar güneye gidiyordu, Sara bir yoldan geçtiklerini hissediyordu; kamyon artık pek sarsılmıyordu, tekerlek yuvalarına çarpan çamurların ve karların sesi kesilmişti. Sara’nın midesi bulanıyordu, üşüyordu, iliklerine kadar üşüyordu, uzuvları saatlerdir kamyonun arka tarafında oturmaktan uyuşmuştu. Taşıtlarla atlardan ve adamlardan oluşma konvoy Alicia’nın keşif kolunun getirdiği haberleri bekleyerek, dura kalka ilerliyordu. İlk gündeki hedefleri Durango’ya ulaşmaktı; oradaki eski bir tahıl ambarına kurulmuş tahkimatlı bir sığınakta (Roswell’e uzanan ikmal hattındaki dokuz sığınaktan biriydi) geceyi geçirebilirlerdi. </p>
				<p class="normal1">Sara, Peter’ın kendisine haber vermeden gitmesine kızmadığına karar vermişti. Başta kızmıştı, Hollis yemek salonuna gelip ona haberi verince; ama Sancho’yla ve Withers’la ilgilenmesi gerektiğinden, bu hissin üstünde pek durmamıştı. Aslında öyle bir şeyin olacağını – tam olarak Peter’la Amy’nin gideceklerini değilse bile, buna benzer bir şeyin olacağını önceden sezmişti. Nihai bir şeyin. Konvoyla birlikte gitmeyi Hollis’le konuşurken, ifade etmese de Peter’la Amy’nin kendileriyle gelmeyeceklerini hissetmişti hep. </p>
				<p class="normal1">Ama Michael kızmıştı. Kızmaktan da öte, hiddetlenmişti. Hollis onu tutmasa karlarda o ikisinin peşine düşecekti. Michael’ın son aylarda neredeyse ihtiyatsızca cesur olması tuhaftı. Sara kendini onun annesi gibi, derin ve tartışılmaz bir şekilde ondan sorumlu gibi hissetmişti hep. Yolda bir ara bu hislerden vazgeçmişti. Yani belki de değişen kişi Michael değildi; kendisiydi. </p>
				<p class="normal1">Kerrville’i görmek istiyordu. O isim zihninde titrek bir hafiflikle asılı duruyordu. Otuz bin kişi. Öğretmen’in onu Sığınak’ın kapısından çıkarıp çarpık dünyaya soktuğu günden beri ilk kez umutluydu. Çünkü dünya çarpık değildi aslında; Sara’nın çocuk hali, Büyük Oda’da uyuyan ve arkadaşlarıyla birlikte oyun oynayan ve avludaki lastikte sallanırken yüzünde güneşi hisseden, dünyanın parçası olabileceği güzel bir yer olduğuna inanan o küçük kız haklı çıkmıştı. İstediği öyle basit bir şeydi ki. Birey olmak; insanca yaşamak. Kerrville’de Hollis’le birlikte bunu yapacaktı. Hollis onu seviyordu, bunu defalarca söylemişti. Sanki Sara’nın içindeki, uzun zamandır kilitli bir şeyi açmıştı; çünkü Sara Utah’ta bir yerlerde nöbet tuttukları o ilk gecede, Hollis tüfeğini bırakıp da onu öpünce o hisse anında kapılıvermişti; ve yüzleri Sara’nın yanaklarında onun sakalını hissedebileceği kadar yakınken, Hollis o sözcükleri kendi tarzıyla usulca, neredeyse utanarak her söyleyişinde sanki kendine dair en derin sırrı itiraf etmişti. Sara’ya onu sevdiğini söylemişti ve bunun karşılığında Sara da onu sevmişti, hemen ve ebediyen. Sara kadere inanmazdı; dünyada çok fazla rastlantı vardı, hayat insanın ölene kadar bir şekilde atlatmayı başardığı talihsizliklerden ve kılpayı kurtuluşlardan ibaret gibiydi. Oysa Hollis’i sevmek kader gibi geliyordu. Sanki alınyazısı çoktan yazılmıştı ve tek yapması gereken rolünü oynamaktı. Annesiyle babasının birbirlerine karşı bu hissi mi duyduklarını merak ediyordu. Onları düşünmekten hoşlanmasa da ve olabildiğince kaçınsa da, soğuk kamyonun arka tarafında yolculuk ederken onların hayatta olmamalarına, bu soruyu onlara soramayışına hayıflanıyordu.</p>
				<p class="normal1">Yaptıkları adil değildi. O korkunç sabahta barakada ikisini Michael, zavallı Michael bulmuştu. Michael on bir yaşındaydı; Sara’ysa on beşine yeni basmıştı. Sara anne babasının onun kardeşine bakacak kadar büyümesini beklediklerine, yaptıkları şeyi kısmen onun yaşı yüzünden yaptıklarına inanıyordu bir yanıyla. Sara, Michael’ın çığlıklarını duymuştu, yataktan fırlayıp merdivenden indikten sonra bahçeden geçerek evlerinin arkasındaki barakaya girdiğinde, Michael anne babasının bacaklarına sarılmış haldeydi, onları ayağa kaldırmaya çalışıyordu; Sara kapıda konuşamadan kalakalmıştı ve Michael ağlayarak ondan yardım isterken, onların öldüğünü anlamıştı. O anda dehşete ya da kedere değil, hayrete benzer bir hisse – o sahnenin yalın netliği, acımasız mekaniği karşısında suskun bir şaşkınlığa kapılmıştı. Anne babası halatlar ve bir çift ahşap tabure kullanmışlardı. Halatları boyunlarına sımsıkı bağlayıp tabureleri yana tekmeleyerek devirmişlerdi, kendi vücutlarının ağırlığıyla boğulmuşlardı. Bunu birlikte mi yapmışlardı? Üçe kadar saymışlar mıydı? Sırayla mı yapmışlardı? Michael <span class="ideitalik">N’olur yardım et Sara, onları kurtarmama yardım et, </span>diye yalvarıyordu, ama Sara’nın gördüğü tek bir şey vardı. Dün gece annesi mısır çöreği yapmıştı; tava hâlâ mutfak masasında duruyordu. Sara belleğini yoklayıp annesinin o işi farklı bir şekilde yaptığını, bir daha görmeyeceği çocuklarına yemeyeceği bir kahvaltıyı hazırladığını bilerek yaptığını (ki biliyor olmalıydı) gösteren bir ipucu aramıştı. Ama bulamamıştı. </p>
				<p class="normal1">O ve Michael nihai, üstü kapalı bir emre uyarcasına bütün çörekleri yemişlerdi. Ve işleri bittiğinde Sara o günden itibaren kardeşine göz kulak olacağını tıpkı Michael gibi anlamıştı ve bu himayenin bir parçası aralarındaki söze dökülmeyen bir anlaşmaydı, bir daha asla anne babalarından bahsetmeyeceklerdi. </p>
				<p class="normal1">Konvoy yavaşlamıştı. Sara birisinin ileriden seslenip onlara durmalarını söylediğini duydu ve ardından karda yanlarından dörtnala geçen bir atın sesini işitti. Ayağa kalkınca Withers’ın etrafa bakındığını gördü. Adamın sargılı kolları göğsünde, battaniyelerin üstünde yatıyordu. Yüzü kırmızıydı, terliydi. </p>
				<p class="normal1">“Geldik mi?”</p>
				<p class="normal1">Sara bileğinin alt tarafını adamın alnına dokundurdu. Withers’ın ateşi yok gibiydi, hatta teni fazla soğuktu. Sara yerdeki bir matarayı alıp, adamın bekleyen ağzına biraz su döktü. Withers ateşi olmamasına karşın çok daha kötü görünüyordu; başını bile kaldıramıyordu. </p>
				<p class="normal1">“Sanmıyorum.”</p>
				<p class="normal1">“Bu kaşıntı beni deli ediyor. Kollarımda karıncalar geziniyor sanki.”</p>
				<p class="normal1">Sara kapağını kapadığı matarayı kenara koydu. Withers’ın ateşi olsa da olmasa da rengi kaygı vericiydi. </p>
				<p class="normal1">“Bu iyiye alamet. İyileşmekte olduğunu gösteriyor.”</p>
				<p class="normal1">“Ben öyle hissetmiyorum ama.” Withers derin bir soluk alıp sonra yavaşça verdi. “Lanet olsun.”</p>
				<p class="normal1">Altındaki ranzada yatan Sancho sargılar içindeydi; sadece yüzü, küçük bir pembe daire şeklinde görülüyordu. Sara diz çöküp ilaç çantasından bir stetoskop çıkardı ve adamın göğsünü dinledi. Teneke bir kutuda çalkalanan suyun sesini andıran hırıltılar duydu. Sancho’yu öldüren şeylerden biri dehidrasyondu; oysa ciğerleri su doluydu. Yanakları ateş gibiydi; etrafındaki havada kesif bir enfeksiyon kokusu vardı. Sara adamın üstündeki battaniyeyi düzeltti ve bir bezi ıslatıp onun dudaklarında gezdirdi. </p>
				<p class="normal1">“Durumu nasıl?” diye sordu Withers yukarıdan. </p>
				<p class="normal1">Sara doğruldu. </p>
				<p class="normal1">“Ölmek üzere, değil mi? Yüzünden anlaşılıyor.”</p>
				<p class="normal1">Sara başıyla onayladı. “Fazla yaşayacağını sanmıyorum.”</p>
				<p class="normal1">Withers tekrar gözlerini kapadı. </p>
				<p class="normal1">Sara parkasını giyip kamyondan dışarıya, karlara ve gün ışığına çıktı. Askerler düzenli sıralarını bozmuşlardı, üçer dörder kişilik gruplar halinde duruyorlardı, sıkıntıyla ve sabırsızlıkla kaş çatıyorlardı; kukuletalarını geriye atmışlardı, soğuk yüzünden burunları akıyordu. Sara ileride sorunun kaynağını gördü. Kamyonlardan birinin kaputu açıktı ve dışarı dumanlar salınıyordu. Kamyonun etrafını çevirmiş bir grup asker ona şaşkınlıkla, yolda dev bir leşe rastgelmişçesine bakıyorlardı. </p>
				<p class="normal1">Michael tampona çıkmıştı, kollarını motora dirseklerine kadar sokmuştu. Greer atının sırtından seslendi: “Tamir edebilir misin?”</p>
				<p class="normal1">Michael’ın başı kaputun altından çıktı. “Sadece bir hortumda sorun var sanırım. Kasa çatlamamışsa değiştirebilirim. Ama biraz daha soğutma sıvısına ihtiyacımız var.”</p>
				<p class="normal1">“Ne kadar sürer?”</p>
				<p class="normal1">“En fazla yarım karış.”</p>
				<p class="normal1">Greer başını kaldırıp askerlere seslendi: “Çemberi daraltalım! Mavi öne geçsin ve şu ağaçlara dikkat edin! Donadio! Donadio hangi cehennemde?”</p>
				<p class="normal1">Alicia ileriden at sırtında geldi, tüfeği omzundaydı, nefesi buharlıydı. Soğuğa karşın parkasını giymemişti ve kazağının üstünde sadece bir yelek vardı. </p>
				<p class="normal1">“Görünüşe göre bir süre burada kalacağız” dedi Greer. “Bari şu yolun ilerisinde ne var bir bakalım. Zamandan kazanmamız gerek.”</p>
				<p class="normal1">Alicia atını döndürüp dörtnala uzaklaştı, ileriden yaklaşan Hollis’in yanından ona bakmadan geçip gitti. Greer, Hollis’i erzak kamyonlarından birinde çalışmakla, askerlere yiyecek ve su dağıtmakla görevlendirmişti. </p>
				<p class="normal1">Hollis “Neler oluyor?” diye sordu Sara’ya. </p>
				<p class="normal1">“Bir saniye. Binbaşı Greer” diye seslendi Sara. </p>
				<p class="normal1">Greer uzaklaşmaya başlamıştı bile. Atını çevirip Sara’ya döndü. </p>
				<p class="normal1">“Sancho efendim. Ölüyor galiba.”</p>
				<p class="normal1">Greer başıyla onayladı. “Anlıyorum. Haber verdiğin için teşekkürler.”</p>
				<p class="normal1">“Siz onun komutanısınız efendim. Ziyaretine gitmeniz onun için çok şey ifade edebilir.”</p>
				<p class="normal1">Greer’ın yüzünde duygu belirtisi yoktu. “Hemşire Fisher. Altı saatlik yolu kat etmek için dört saatlik gün ışığımız var. Şu an bunu düşünüyorum. Elinden geleni yap. Başka bir şey?”</p>
				<p class="normal1">“Yakın olduğu biri var mıydı? Onun yanında olabilecek biri?”</p>
				<p class="normal1">“Üzgünüm, şu an bütün adamlarıma ihtiyacım var. Bunu anlayışla karşılar eminim. Şimdi izninle.” Adam atını sürerek uzaklaştı. </p>
				<p class="normal1">Sara karda dururken, ağlamamak için kendini zor tuttuğunu fark etti birden. </p>
				<p class="normal1">“Gel” dedi Hollis ve onu kolundan tuttu. “Sana yardım edeyim.”</p>
				<p class="normal1">Kamyona geri döndüler. Withers tekrar uyumuştu. Sancho’nun ranzasının yanına iki sandık çektiler. Adamın solukları iyice hırıltılıydı artık; hipoksiden morarmış dudaklarında biraz köpük birikmişti. Sara’nın adamın kalbinin çok hızlı attığını bilmek için nabzını tutmasına gerek yoktu. </p>
				<p class="normal1">“Onun için ne yapabiliriz?” diye sordu Hollis’e. </p>
				<p class="normal1">“Yanında olmaktan başka bir şey yapamayız sanırım.” Sancho ölecekti, Sara bunu baştan beri biliyordu; ama şimdi, adamın gerçekten can çekişmesine tanık olurken, gösterdiği bütün çaba çok yetersiz geliyordu. “Fazla zamanı kalmadı gibi geliyor.”</p>
				<p class="normal1">Haklıydı. Seyrederlerken Sancho’nun solunumu yavaşlamaya başladı. Gözkapakları titreşti. Sara ölen bir insanın hayatının gözlerinin önünden geçtiğini duymuştu. Bu doğruysa, Sancho ne görüyordu? Orada yatan kişi Sara olsa ne görürdü? Sara adamın sargılı elini tuttu ve söyleyecek bir şeyler, avutucu sözler bulmaya çalıştı. Ama aklına bir şey gelmedi. Adamın hakkında bildiği tek şey ismiydi. </p>
				<p class="normal1">Sancho ölünce Hollis battaniyeyi ölü adamın yüzüne çekti. Yukarıda Withers’ın kımıldadığını duydular. Sara doğrulunca adamın gözlerini kırpıştırdığını, gri yüzünün terle parladığını gördü. </p>
				<p class="normal1">“Öldü mü?” </p>
				<p class="normal1">Sara başıyla onayladı. “Üzgünüm. Arkadaşındı biliyorum.”</p>
				<p class="normal1">Ama Withers onu duymamış gibiydi; aklı başka yerdeydi. </p>
				<p class="normal1">“Vay anasını” diye homurdandı. “Ne biçim rüyaydı. Sanki cidden oradaydım.”</p>
				<p class="normal1">Hollis şimdi Sara’nın yanında duruyordu. “Ne dedi?”</p>
				<p class="normal1">“Çavuş” diye sordu Sara, “ne rüyası?”</p>
				<p class="normal1">Hollis rüyayı unutmaya çalışırcasına ürperdi. “Korkunçtu. Kadının sesi. Ve o iğrenç koku.”</p>
				<p class="normal1">“Kimin sesi Çavuş?”</p>
				<p class="normal1">“Şişman bir kadının” diye yanıtladı Withers. “İriyarı, çirkin, şişman, sigara içen bir kadının.”</p>
                <br class="chapter"/>
				<p class="normal1">Michael bozulmuş beş tonluk kamyondan başını kaldırınca Alica’yı gördü – kadın karlı yokuştan aşağı dörtnala yaklaşıyordu. Michael’ın yanından hızla geçerken Greer’a sesleniyordu. </p>
				<p class="normal1">Neler oluyordu?</p>
				<p class="normal1">Michael’ın yanında ağzı açık kalakalmış olan Wilco, Alicia’nın atını gözleriyle takip ediyordu. Alicia’nın mangasının geri kalanı da şimdi yokuş aşağı yaklaşmaktaydı. </p>
				<p class="normal1">Michael “Şu işi bitir” dedi ve Wilco’dan karşılık alamayınca elindeki ingilizanahtarını adamın eline tutuşturdu. “Çabuk ol ama. Yola çıkıyoruz galiba.”</p>
				<p class="normal1">Alicia’nın peşinden giden Michael, kadının atının karda bıraktığı izleri takip etti. Attığı her adımda biraz daha emin oluyordu: Alicia tepenin ardında bir şey, kötü bir şey görmüştü. Hollis’le Sara kamyonun kasasından indiler, atından inen Alicia’nın yanına gittiler; Alicia kolunu sallayarak tepenin arkasını gösteriyordu ve ardından diz çöküp telaşla kara şekiller çizmeye başladı. Michael yanlarına varınca Greer’ın “Kaç tane?” dediğini işitti. </p>
				<p class="normal1">“Geceleyin geçmiş olmalılar. İzler hâlâ taze.”</p>
				<p class="normal1">“Binbaşı Greer...” Konuşan Sara’ydı. </p>
				<p class="normal1">Greer elini kaldırıp onu susturdu. “Söylesene yahu, kaç tane?”</p>
				<p class="normal1">Alicia ayağa kalktı. “Çokluk’un <span class="ideitalik">tamamı</span>” dedi. “Ve dosdoğru şu dağa gidiyorlar.”</p>
				</body></html>