<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_27"><br class="calibre3"/><br class="calibre3"/><br class="calibre3"/><br class="calibre3"/>On dört<br class="calibre3"/></h2>
				<p class="normal1">Çok çabuk oldu. Bir dünyanın ölüp bir başka dünyanın doğması otuz iki dakikada gerçekleşti.</p>
				<p class="normal1">“Ne dedin?” dedi Richards ve sonra alarm sesini duydu, ikisi de duydular. Asla, asla çalmaması gereken alarmı; bina kompleksinde yankılandığı için sanki aynı anda her yerden gelen yüksek, ahenksiz bir vızıltıyı.</p>
				<p class="normal1">Güvenlik ihlali. Denek hücreleri, 4. Seviye.</p>
				<p class="normal1">Richards hemen dönüp Şale’ye baktı. Hızlı bir karar: Hemen dönüp tabancasını Doyle’un az önce durduğu yere yöneltti.</p>
				<p class="normal1">Doyle ortadan kaybolmuştu.</p>
				<p class="normal1">Lanet olsun, diye düşündü ve sonra söyledi: “Lanet olsun!” Artık iki tane kaçak vardı. Doyle’u görüp vurma umuduyla otoparkı çabucak gözleriyle taradı. Her tarafta ışıklar yanıyordu, bina kompleksi sert, yapay gün ışığıyla aydınlanıyordu; kışladan gelen sesler duydu, askerler koşuyordu.</p>
				<p class="normal1">Şimdi Doyle’la ilgilenecek zaman yoktu.</p>
				<p class="normal1">Şale’nin basamaklarını koşarak çıktı, kendisine seslenip asansörle ilgili bir şey söyleyen nöbetçinin yanından geçti ve merdivenden S2’ye uçarcasına gitti. Ofisinin kapısı açıktı. Monitörlere hızla göz attı.</p>
				<p class="normal1">Sıfır’ın hücresi boştu.</p>
				<p class="normal1">Babcock’ın hücresi boştu.</p>
				<p class="normal1">Bütün hücreler boştu.</p>
				<p class="normal1">Haberleşme düğmesine bastı. “Dördüncü Seviye’deki nöbetçiler, ben Richards. Rapor verin.”</p>
				<p class="normal1">Hiç ses gelmedi, tek kelime karşılık gelmedi.</p>
				<p class="normal1">“Ana Laboratuvar, rapor verin. Birisi bana aşağıda neler olduğunu söylesin yahu.”</p>
				<p class="normal1">Korkulu bir ses geldi: Fortes mi? “Onları serbest bıraktılar!”</p>
				<p class="normal1">“Kim? Kim serbest bıraktı?”</p>
				<p class="normal1">Bir cızırtının ardından Richards ilk çığlıkları ve silah seslerini duydu ve tekrar çığlıklar geldi – insanların ölürken attıkları çığlıklar.</p>
				<p class="normal1">“Lanet olsun!” Yine cızırtı. “Burada hepsi serbestler! Temizlikçiler hepsini serbest bıraktı!”</p>
				<p class="normal1">Richards hemen S3’teki nöbet yerinin monitörünü açtı. Duvarda büyük bir kan freski vardı; nöbetçi Davis duvarın dibinde yatıyordu, yüzü fayanslara yaslıydı, sanki yere düşürdüğü bir şeyi arıyordu. Görüş alanına ikinci bir asker girdi ve Richards bunun Paulson olduğunu gördü; adamın elinde bir 45’lik tabanca vardı. Arkasındaki asansörün kapıları açıktı. Paulson kameraya bakarken tabancayı kılıfına koyup cebinden bir el bombası, sonra iki tane daha çıkardı. Pimleri dişleriyle çekip çıkardıktan sonra el bombalarını asansöre attı. Sonra Richards’a boş gözlerle tekrar bakıp 45’liği çıkardı, şakağına dayadı ve tetiği çekti.</p>
				<p class="normal1">Richards seviyeyi kilitlemek için düğmeye uzandı, ama çok geçti. Asansör boşluğundaki patlamayı duydu ve sonra asansörün kalıntısı yere düşünce bir patlama daha oldu ve ardından bütün ışıklar söndü.</p>
                <br class="chapter"/>
				<p class="normal1">Wolgast başta ne duyduğunu anlamadı; alarm sesi öyle ansızın başlamıştı, öyle yabancıydı ki bir an zihnini tamamen durdurdu. Amy’nin yatağının yanındaki sandalyeden kalkıp kapıyı açmayı denedi, ama açamadı tabii; içeride kilitliydiler. Alarm durmadan çalıyordu. Yangın? Hayır, diye mantık yürüttü kulakları uğuldarken, başka bir şeydi, daha kötü bir şey. Köşede asılı duran kameraya baktı.</p>
				<p class="normal1">“Fortes! Sykes, lanet olsun! Açın şu kapıyı!”</p>
				<p class="normal1">Boğuk makineli tüfek sesleri duydu. Bir an kurtarılacaklarını düşündü umutla. Ama elbette bu söz konusu değildi; kim onları kurtaracaktı ki?</p>
				<p class="normal1">Sonra, başka bir şey düşünmesine fırsat kalmadan, ortalığı sarsan büyük bir gürültü koptu ve korkunç bir gürleme ikinci, daha yüksek bir gürültüyle son buldu, bir çınlamayla birlikte her şey deprem oluyormuşçasına sarsıldı ve oda karanlığa gömüldü.</p>
				<p class="normal1">Wolgast donakaldı. Zifiri karanlıktaydı, ortalığa insanı tamamen afallatan bir ışıksızlık hâkimdi. Alarm sesleri kesilmişti. Kaçmak istedi, ama gidebileceği yer yoktu. Oda aynı anda hem genişliyor, hem de daralıp üstüne üstüne geliyordu sanki.</p>
				<p class="normal1">“Amy, neredesin? Seni bulmama yardım et!”</p>
				<p class="normal1">Sessizlik. Wolgast derin bir nefes alıp tuttu. “Amy, bir şey söyle. Herhangi bir şey.”</p>
				<p class="normal1">Arkasından hafif bir inilti geldi.</p>
				<p class="normal1">“İşte öyle.” Dönüp kulak kabarttı, yönü ve mesafeyi hesaplamaya çalıştı. “Tekrar yap. Seni bulacağım.”</p>
				<p class="normal1">Zihni odaklanmaya başlamıştı; baştaki paniğinin yerini karşı karşıya kaldığı meseleyi halletme kararlılığı alıyordu. Wolgast, Amy’nin sesine doğru ihtiyatla bir adım, sonra bir adım daha attı. Çok hafif bir inilti daha. Oda küçüktü, iki metrekare bile değildi, öyleyse nasıl olup da Amy karanlıkta çok uzakta gibiydi? Artık dışarıdan silah sesleri gelmiyordu, hiç ses gelmiyordu. Sadece Amy’nin onu çağıran hafif nefesleri vardı.</p>
				<p class="normal1">Wolgast onun yatağının ayakucuna ulaşmıştı ve ellerini karyola demirinde körlemesine gezdirirken acil durum ışıkları yandı, kapının yukarısındaki tavan köşelerinden iki huzme yayıldı. Ortalık çok az aydınlanmıştı, ama yeterliydi. Oda aynıydı; dışarıda olan şey her ne ise, henüz onlara ulaşmamıştı. Amy’nin yatağının yanına oturup kızın alnını yokladı. Kızın alnı hâlâ sıcaktı ama ateşi düşmüştü, biraz terlemişti. Elektrik kesilince serum pompası durmuştu. Wolgast ne yapacağını düşündü ve kızı serum borusundan kurtarmaya karar verdi. Belki bu yanlıştı, ama sanmıyordu. Fortes’i ve diğerlerini defalarca izlediğinden, bu işin nasıl yapıldığını biliyordu. Düğmeyi çevirerek sıvı akışını kesti ve borunun ucundaki lastik tıpanın Amy’nin elinin derisine saplı iğnesini yavaşça çıkardı. Yara kanamadı, ama Wolgast emin olmak için üstünü malzeme arabasından aldığı gazlı bezle ve bantla örttü. Sonra bekledi.</p>
				<p class="normal1">Dakikalar geçti. Amy yatakta huzursuzca, rüya görürcesine kımıldadı. Wolgast onun rüyalarını görebilse dışarıda olanları öğrenebileceği hissine kapıldı tuhaf bir şekilde. Ama bir yandan da bütün bunların artık önemi olup olmadığını merak ediyordu. Yerin epey altında hapistiler. Mezara tıkılmış gibiydiler.</p>
				<p class="normal1">Wolgast tam terk edildiklerini neredeyse kabullenmişken arkadan bir ses, eşitlenen basıncın tıslama sesinin geldiğini işitti. Umutlandı; birisi gelmişti işte. Kapı açılınca tek bir kişi belirdi, arkadan aydınlanıyordu, yüzü gölgeliydi, üstünde sadece sokak giysileri vardı. Adam acil durum ışıklarından geçerken Wolgast onun hiç tanımadığı biri olduğunu gördü. Yabancının uzun kırçıl saçları dağınık ve bakımsızdı, gür sakalı yanaklarının yarısını kaplıyordu; laboratuvar önlüğü buruş buruş ve lekeliydi. Amy’nin yatağına trafik kazası geçirmiş veya korkunç bir felakete tanık olmuşçasına dalgın dalgın yaklaştı. Şimdiye kadar Wolgast’ın varlığının farkında olduğunu belli eden hiçbir şey yapmamıştı.</p>
				<p class="normal1">“Biliyor” diye mırıldandı Amy’ye bakarak. “Nereden biliyor?”</p>
				<p class="normal1">“Kimsin sen? Dışarıda neler oluyor?”</p>
				<p class="normal1">Adam hâlâ ona aldırmıyordu. Başka bir dünyadanmış gibi bir his, neredeyse kaderci bir sakinlik yayıyordu. “Tuhaf” dedi bir an sonra. Derin derin iç geçirip sakalına dokundu, gözlerini boş odada gezdirdi. “Bütün bunlar. İstediğim... bu muydu? Anlarsın ya, en azından bir tane olsun istedim. Ne planladıklarını, sonunda ne olacağını <span class="ideitalik">görünce, bilince </span>en azından bir tane olsun istedim.”</p>
				<p class="normal1">“Ne diyorsun? Sykes nerede?”</p>
				<p class="normal1">Yabancı nihayet onu fark etmiş gibiydi. Wolgast’a yakından baktı ve birden kaşlarını çatınca yüzü gerildi. “Sykes? Ha, o öldü. Bence hepsi öldüler, sence?”</p>
				<p class="normal1">“Ne demek <span class="ideitalik">öldüler?</span>”</p>
				<p class="normal1">“Öldüler, mevta oldular, herhalde paramparça oldular. En azından şanslıları.” Yavaşça, hayretle kafa salladı. “Ağaçlardan nasıl atladıklarını görmeliydin. Yarasalar gibiydiler. Bunu tahmin etmeliydik cidden.”</p>
				<p class="normal1">Wolgast çok şaşırmıştı. “Lütfen. Neden... bahsettiğini bilmiyorum.”</p>
				<p class="normal1">Yabancı omuz silkti. “Eh, öğreneceksin. Maalesef yakında.” Tekrar Wolgast’a baktı. “Ne kabayım. Kusura bakma Ajan Wolgast. Epeydir insanlarla pek konuşmuyorum. Ben Jonas Lear.” Esefle gülümsedi. “Buranın yetkilisiyim denebilir. Veya değilim. Bu koşullar altında artık kimse yetkili değil bence.”</p>
				<p class="normal1">Lear. Wolgast hafızasını yokladı, ama bu isim bir şey ifade etmiyordu. “Bir patlama duydum...”</p>
				<p class="normal1">“Kesinlikle” diye sözünü kesti Lear. “Asansör patladı. Askerlerden birinin işiydi tahminimce. Ama dondurucuda kilitliydim, o yüzden görmedim.” Derin derin iç geçirip odaya tekrar bakındı. “Kendimi dondurucuya kilitlemem çok kahramanca sayılmaz, değil mi Ajan Wolgast? Keşke burada bir sandalye daha olsaydı. Oturmak istiyorum, en son ne zaman oturduğumu bilmiyorum, epey oldu.”</p>
				<p class="normal1">Wolgast ayağa fırladı. “Tanrım. Benimkine otur. Otur lütfen, bana neler olduğunu anlat yeter ki.”</p>
				<p class="normal1">Ama Lear hayır anlamında kafa sallayınca yağlı saçları savruldu. “Korkarım zaman yok. Gitmeliyiz. Her şey bitti, değil mi Amy?” Uyuyan kıza bakıp eline hafifçe dokundu. “Sonunda bitti.”</p>
				<p class="normal1">Wolgast daha fazla dayanamadı. “<span class="ideitalik">Ne bitti?</span>”</p>
				<p class="normal1">Lear yüzünü kaldırdı; gözleri yaşarmıştı.</p>
				<p class="normal1">“Her şey.”</p>
                <br class="chapter"/>
				<p class="normal1">Lear önlerine düşüp koridora çıktı; Wolgast Amy’yi kucağında taşıyordu. Havada yanık kokusu vardı, erimiş plastik kokusu gibiydi. Bir köşeyi sapıp da asansörün bulunduğu koridora girdiklerinde Wolgast ilk cesedi gördü.</p>
				<p class="normal1">Fortes’ti. Geride pek bir şey kalmamıştı. Kanlar içindeydi, sanki dev bir şey ona çarpıp sürüklemişti. Yanıp sönen acil durum ışıklarının altında giderek büyüyen bir kan birikintisi parlıyordu. Fortes’in ilerisinde bir ceset daha vardı, en azından Wolgast öyle sandı. Yine Fortes’e, ama başka bir parçasına baktığını bir an sonra fark etti.</p>
				<p class="normal1">Amy’nin gözleri kapalıydı, ama Wolgast yine de onları örtmek için elinden geleni yaptı, kızın yüzünü göğsüne bastırdı. Fortes’in ilerisinde iki üç ceset daha vardı. Yer o kadar çok kanla, insan kalıntılarıyla kaplıydı ki kayganlaşmıştı ve Wolgast ayaklarının kaydığını hissediyordu.</p>
				<p class="normal1">Asansör havaya uçmuştu, kopuk tellerin dans eden kıvılcımlarıyla aydınlanan karanlık bir delikten ibaretti. Ağır metal kapıları koridora fırlayıp karşı duvara gömülmüştü. Wolgast soğuk acil durum ışıklarında iki ceset daha görebiliyordu, kapının parçaları tarafından ezilmiş askerlerdi. Üçüncü bir adam öğle uykusuna yatmışçasına duvara yaslanmış oturuyordu, ama kendi kanından oluşma bir gölcükte. Yüzü çökmüştü ve kupkuruydu; üniforması bir beden büyükmüşçesine üstünden sarkıyordu.</p>
				<p class="normal1">Wolgast bu manzaradan gözlerini zorla ayırdı. “Buradan nasıl çıkacağız?”</p>
				<p class="normal1">“Bu taraftan” dedi Lear. Dalgınlığından sıyrılmıştı; artık epeyce telaşlı ve kararlıydı. “Çabuk.”</p>
				<p class="normal1">Bir başka koridordan geçtiler. Buradaki bütün kapılar açıktı – Amy’nin odasına açılanlar gibi ağır metal kapılardı. Burada da yerde cesetler vardı, ama Wolgast onları saymadı, sayamadı. Duvarlar kurşun delikleriyle doluydu, yerde parlayan birçok pirinç şarjör vardı.</p>
				<p class="normal1">Sonra kapılardan birinden bir adam çıktı. Tökezleyerek. İriyarı ve tombul bir adamdı, Wolgast’a yemek getirenler gibiydi, ama yüzü tanıdık değildi. Bir elini boynundaki derin bir yarığa bastırmıştı, parmaklarının arasından kan akıyordu. Wolgast’ınkinin aynısı olan beyaz hastane önlüğü parlak kırmızıya dönüşmüştü.</p>
				<p class="normal1">“Hey” dedi. “Hey.” Üçüne, sonra da koridorun iki ucuna baktı. Kanı fark etmemiş veya umursamıyor gibiydi. “Işıklara ne oldu?”</p>
				<p class="normal1">Wolgast ne diyeceğini bilemedi. Öyle bir yara – adam çoktan ölmüş olmalıydı. Wolgast onun ayakta durabildiğine inanamıyordu.</p>
				<p class="normal1">“Oooo” dedi kanayan adam sallanarak. “Oturmalıyım.”</p>
				<p class="normal1">Yere çökünce vücudu direksiz bir çadır gibi göçüverdi sanki. Adam derin bir soluk aldı, başını kaldırıp Wolgast’a baktı. Vücudu şiddetle sarsıldı.</p>
				<p class="normal1">“Ben... uykuda mıyım?”</p>
				<p class="normal1">Wolgast bir şey demedi. Adamın sorusunu anlamamıştı.</p>
				<p class="normal1">Lear onun omzuna dokundu. “Boşver onu Ajan. Zaman yok.”</p>
				<p class="normal1">Adam dudaklarını yaladı. Öyle çok kan kaybetmişti ki dehidrasyon geçiriyordu. Gözleri titremeye başlamıştı; elleri yerde, iki yanında boş eldivenler gibi gevşek yatıyordu.</p>
				<p class="normal1">“Çünkü size şunu söylemeye geldim ki hayatımın en kötü rüyasını görüyorum. Kendime dedim ki, Grey, hayatının en kötü rüyasını görüyorsun.”</p>
				<p class="normal1">“Rüya değildi bence” dedi Wolgast.</p>
				<p class="normal1">Adam bunu düşündü ve kafa salladı. “Ben de bundan korkuyordum.”</p>
				<p class="normal1">Yine sarsıldı, elektrik akımına kapılmışçasına sert bir spazm geçirdi. Lear haklıydı – bu adam için yapacak bir şey yoktu. Boynundan akan kan kararıyordu, artık koyu mavimsi siyahtı. Wolgast, Amy’yi buradan götürmeliydi.</p>
				<p class="normal1">“Üzgünüm” dedi Wolgast. “Gitmeliyiz.”</p>
				<p class="normal1">“Asıl <span class="ideitalik">ben </span>üzgünüm” dedi adam ve başını duvara yasladı.</p>
				<p class="normal1">“Ajan...”</p>
				<p class="normal1">Ama Grey başka bir şeyi düşünmeye başlamıştı bile. “Sırf ben değildim” dedi ve gözlerini kapadı. “Hepimizdik.”</p>
				<p class="normal1">Telaşla ilerlediler, kilitli dolaplar ve sıralar bulunan bir odaya girdiler. Çıkmazdayız, diye düşündü Wolgast, ama sonra Lear cebinden bir anahtar çıkarıp MEKANİK ALETLER yazılı bir kapıyı açtı.</p>
				<p class="normal1">Wolgast içeri girdi. Lear dizlerinin üstündeydi, bir metal paneli küçük bir bıçakla gevşetiyordu. Panel bir çift menteşenin üstünde dönerek açılınca Wolgast içeri bakmak için eğildi. Delik en fazla bir metrekareydi.</p>
				<p class="normal1">“Dümdüz git, on metre kadar sonra bir kavşağa varacaksın. Dosdoğru yukarı çıkan bir tünel var. Merdivenli, bakım işleri için yapıldı. Yeryüzüne kadar çıkıyor.”</p>
				<p class="normal1">Wolgast zifiri karanlıkta, Amy’yi taşıyarak en az on beş metrelik bir merdivene tırmanabileceğini sanmıyordu.</p>
				<p class="normal1">“Başka bir yol olmalı.”</p>
				<p class="normal1">Lear hayır dercesine kafa salladı. “Yok.”</p>
				<p class="normal1">Adam Amy’yi tutarken Wolgast tünele girdi. Oturma pozisyonuna geçip başını eğerek Amy’yi belinden tutup içeri çekti. Sonra ayağa kalktı; Lear, Amy’nin arkasındaydı. Amy artık bilincini kazanmak üzere gibiydi. Wolgast kızın incecik önlüğünün ardından yayılan sıcaklığı hissedebiliyordu.</p>
				<p class="normal1">“Dediğimi unutma. On metre.”</p>
				<p class="normal1">Wolgast başıyla onayladı.</p>
				<p class="normal1">“Dikkatli ol.”</p>
				<p class="normal1">“O adamları öldüren neydi?”</p>
				<p class="normal1">Ama Lear yanıt vermedi. “Onu yanından ayırma” dedi. “O tek umudumuz. Şimdi git.”</p>
				<p class="normal1">Wolgast bir eliyle Amy’yi belinden tutarak, yavaş yavaş yürüyerek uzaklaşmaya başladı. Lear’ın onlarla gelmeyeceğini ancak panel arkasından kapanınca anladı.</p>
                <br class="chapter"/>
				<p class="normal1">Çubuklar artık her yerdeydiler, bina kompleksine dağılmışlardı. Richards çığlıklar ve silah sesleri duyuyordu. Masasından yedek şarjörler aldı ve Sykes’ın üst kattaki ofisine koştu.</p>
				<p class="normal1">Oda boştu. Sykes neredeydi?</p>
				<p class="normal1">Bir çember oluşturmalıydılar. Çubukları tekrar Şale’ye sokup hapsetmeliydiler. Richards tabancasını kaldırarak Sykes’ın ofisinden çıktı.</p>
				<p class="normal1">Koridorda bir şey yürüyordu.</p>
				<p class="normal1">Sykes’tı. Richards ona ulaştığında adam yere çökmüş, sırtını duvara yaslamıştı. Göğsü bir sürat koşucusununki gibi inip kalkıyordu, yüzü ter içindeydi. Ön kolundaki, bileğinin hemen üstünden başlayan, içinden kan boşanan geniş bir yarığı tutuyordu. 45’lik tabancası yerde, yukarı dönük avucunun yanında duruyordu.</p>
				<p class="normal1">“Her taraftalar” dedi Sykes ve yutkundu. “Beni neden öldürmedi? Orospu çocuğu, gözlerimin içine baktı.”</p>
				<p class="normal1">“Hangisiydi?”</p>
				<p class="normal1">“Ne fark eder?” Sykes omuz silkti. “Arkadaşın. Babcock. Sizin aranızda ne var?” Şiddetle sarsıldı. “Kendimi çok iyi hissetmiyorum” dedi ve ardından kustu.</p>
				<p class="normal1">Richards geriye sıçradı ama geç kalmıştı. Havaya keskin safra kokusu ve bir başka koku, doğayla ilgili ve metalik bir şeyin kokusu, sanki kazılmış toprak kokusu yayıldı. Richards pantolonunun, çoraplarının ıslandığını hissetti. Kusmuğun kanlı olduğunu Sykes’a bakmadan önce anladı.</p>
				<p class="normal1">“Hassiktir!”</p>
				<p class="normal1">Silahını Sykes’a doğrulttu.</p>
				<p class="normal1">“Lütfen” dedi Sykes; belki hayır anlamındaydı belki evet, ama Richards her halükârda Sykes’a iyilik yaptığını düşünerek silahı adamın göğsüne, zayıf noktaya dayayıp tetiği çekti.</p>
                <br class="chapter"/>
				<p class="normal1">Lacey ilkinin bir üst kat penceresinden çıktığını gördü. Öyle hızlıydı ki! Işık kadar hızlıydı! Işıktan yapılma bir insan öyle hareket ederdi! Yaratık bir anda çatıya tırmandıktan sonra sıçrayıp yüz metre ötedeki ağaçlardan birinin tepesine kondu. İnsan boyundaki, nabız gibi atan parlak bir ışıktı, akanyıldız gibiydi.</p>
				<p class="normal1">Lacey kamyon bina kompleksine girerken alarmı duymuştu. Kamyondaki iki adam bir dakika tartışmışlardı –kaçıp gitmeli miydiler?– ve Lacey bunu fırsat bilmiş, arkadan inerek koruya koşmuştu. O iblisin pencereden fırladığını o zaman görmüştü. Yaratığın üstüne konduğu dallar, ağırlığının altında titremişti.</p>
				<p class="normal1">Lacey olacakları biliyordu.</p>
				<p class="normal1">Kamyon şoförü kamyonun arka kapağını açıyordu. Mühimmat demişti nöbetçi, tüfekler yani? Kamyon tüfek doluydu.</p>
				<p class="normal1">Ağaçların tepelerindeki dallar yine kımıldadı. Yeşil bir ışık şeridi adamın üstüne atladı.</p>
				<p class="normal1">Ah! diye düşündü Lacey. Ah! Ah!</p>
				<p class="normal1">Sonra başka yaratıklar belirdi, binadan boşanıyorlardı, kapılardan ve pencerelerden fırlıyorlardı, havaya sıçrıyorlardı. On, on bir, on iki. Askerler de her yerde bağırarak ve ateş ederek koşuyorlardı, ama mermileri işe yaramıyordu; iblisler fazla hızlıydı veya onlara mermi işlemiyordu; iblisler askerleri birer birer öldürdüler.</p>
				<p class="normal1">Lacey işte bu yüzden gelmişti – Amy’yi iblislerden kurtarmak için.</p>
				<p class="normal1"><span class="ideitalik">Çabuk Lacey, çabuk. </span></p>
				<p class="normal1">Korudan çıktı.</p>
				<p class="normal1">“Dur!”</p>
				<p class="normal1">Lacey donakaldı. Ellerini kaldırmalı mıydı? Asker korudan çıkmıştı; o da orada gizlenmişti. İyi bir çocuktu, görevini yaptığını düşünüyordu. Korkmamaya çalışıyordu, oysa korkuyordu tabii; Lacey ondan ısı dalgaları gibi yayılan korkuyu hissediyordu. Çocuk başına gelecek şeyden habersizdi. Lacey ona acıdı.</p>
				<p class="normal1">“Kimsin?”</p>
				<p class="normal1">“Hiç kimseyim” dedi Lacey ve sonra iblis çocuğa saldırdı –çocuk tüfeğini doğrultamadı, ölürken cümlesini tamamlayamadı bile– ve Lacey binaya doğru koştu.</p>
                <br class="chapter"/>
				<p class="normal1">Borunun dibine vardıklarında Wolgast kan ter içinde ve soluk soluğaydı. Üzerlerine hafif bir ışık düşüyordu. Wolgast çok yukarıdaki bir acil durum ışığının ikiz huzmelerini ve daha da ilerideki dev bir vantilatörün pervanelerini görebiliyordu. Merkezi havalandırma geçidi.</p>
				<p class="normal1">“Amy, tatlım” dedi. “Amy, uyanmalısın.”</p>
				<p class="normal1">Kızın gözleri titreşerek açıldı ve tekrar kapandı. Wolgast onun kollarını kendi boynuna dolayıp ayağa kalktı; beline kızın bacaklarının dolandığını hissetti. Ama kızın dermansız olduğu belliydi.</p>
				<p class="normal1">“Tutunmalısın Amy. Lütfen. Tutunmalısın.”</p>
				<p class="normal1">Kızın bedeni karşılık verircesine kasıldı. Ama yine de Wolgast onu bir koluyla tutmak zorundaydı. Bu durumda merdivene ancak tek eliyle tırmanabilecekti. Tanrım.</p>
				<p class="normal1">Merdivene döndü ve ayağını ilk basamağa koydu. Standart bir test sorusu gibiydi: <span class="ideitalik">Brad Wolgast küçük bir kızı taşıyor. İyi aydınlatılmamış bir havalandırma geçidinde on beş metrelik bir merdivene tırmanması gerek. Kız en iyi ihtimalle yarı baygın. Brad Wolgast ikisinin de hayatını nasıl kurtarabilir?</span></p>
				<p class="normal1">Sonra bunu nasıl başarabileceğini gördü. Basamakları birer birer çıkacaktı, sağ elini kullanarak kendini ve Amy’yi yukarı çekecek, ardından o kolunu basamağa dolayıp Amy’yi dizine oturtacak ve diğer eliyle daha yukarıdaki bir basamağa tutunacaktı. Bir sağ elini, bir sol elini kullanacaktı, Amy’nin ağırlığını bir dizinden diğerine aktaracaktı, tepeye ulaşana dek.</p>
				<p class="normal1">Kızın ağırlığı ne kadardı? Yaklaşık yirmi beş kilo? El değiştirirken tek kolunun gücüne güvenmek zorunda kalacaktı.</p>
				<p class="normal1">Wolgast tırmanmaya başladı.</p>
                <br class="chapter"/>
				<p class="normal1">Richards çubukların artık dışarıda olduklarını bağrışmalardan ve silah seslerinden anlamıştı.</p>
				<p class="normal1">Sykes’a ne olduğunu biliyordu. Muhtemelen kendisine de olacaktı, çünkü Sykes lanet olası mikroplu kanını üstüne kusmuştu, ama hastalanmadan önce öldürüleceğini tahmin ediyordu. Hey Cole, diye düşündü. Hey Cole, seni adi çakal. İstediğin bu muydu? Pax Americana’n bu mu? Ben tek bir sonuç görüyorum da.</p>
				<p class="normal1">Artık Richards’ın istediği tek şey vardı. Adam gibi ölmek, güzel de bir gösteriyle.</p>
				<p class="normal1">Şale’nin girişi delik deşikti ve camları kırılmıştı, kapılar menteşelerinden sarkmıştı, eğik duruyordu. Yerde üç asker cesedi vardı; o kaosta yanlışlıkla vurulmuş gibiydiler. Belki de birbirlerini bilerek vurmuşlardı, işleri çabuklaştırmak için. Richards elindeki Springfield’a baktı – neden bunun işe yarayacağını düşünüyordu ki? Askerlerin tüfekleri de işe yaramazdı. Daha büyük bir şeye ihtiyacı vardı. Cephanelik bina kompleksinin diğer tarafında, kışlanın arkasındaydı. Oraya koşması gerekecekti.</p>
				<p class="normal1">Kapıdan dışarıya, açık alana baktı. En azından ışıklar hâlâ yanıyordu. Eh, diye düşündü. Oyalanmanın anlamı yok; başka fırsatım olmayabilir. Koşmaya başladı.</p>
				<p class="normal1">Askerler her yerdeydiler, dağılmışlardı, kaçıyorlardı, havaya ve birbirlerine ateş ediyorlardı. Şale’ye saldırmak bir yana, organize savunma yapmaya bile çalışmıyorlardı. Richards vurulabileceğini düşünerek hızla koştu.</p>
				<p class="normal1">Bina kompleksinin yarısını kat etmişken beş tonluk kamyonu gördü. Park alanının kenarına özensiz bir açıyla park edilmişti, kapıları açıktı. Richards içinde ne olduğunu biliyordu.</p>
				<p class="normal1">Belki de bina kompleksinin diğer tarafına gitmesine gerek yoktu.</p>
                <br class="chapter"/>
				<p class="normal1">“Ajan Doyle.”</p>
				<p class="normal1">Doyle gülümsedi. “Lacey.”</p>
				<p class="normal1">Şale’nin birinci katındaydılar, masalarla evrak dolapları bulunan küçük ve sıkış tıkış bir odadaydılar. Doyle ateş edilmeye başlandığından beri orada, bir masanın altında saklanıyordu. Lacey’yi bekliyordu.</p>
				<p class="normal1">Ayağa kalktı.</p>
				<p class="normal1">“Yerlerini biliyor musun?”</p>
				<p class="normal1">Lacey duraksadı. Yüzünde ve boynunda çizikler, saçlarındaysa yaprak parçaları vardı.</p>
				<p class="normal1">Başıyla onayladı. “Evet.”</p>
				<p class="normal1">“Seni... duydum” dedi Doyle. “Haftalarca.” İçinde muazzam bir şey yarılıp açılıyordu. Gözleri yaşarıyordu. “Nasıl duydum bilmiyorum.”</p>
				<p class="normal1">Lacey onun ellerini tuttu. “Duyduğun ben değildim Ajan Doyle.”</p>
                <br class="chapter"/>
				<p class="normal1">Wolgast aşağı bakamıyordu en azından. Şimdi ter içindeydi, tırmanırken basamaklara tutunan elleri, parmakları kaygandı. Kolları titriyordu; dirseklerinin iç tarafları, el değiştirirken basamaklara yaslanan kısımlar kemiğe kadar morarmış gibi geliyordu. Bir an vücudunun kapasitesinin sınırına ulaştığını hissetti; o görünmez hattı bir kere geçti mi geri dönüş yoktu. Bu düşünceyi aklından kovup tırmanmayı sürdürdü.</p>
				<p class="normal1">Ensesinde çapraz duran kollar, Amy’nin kolları sımsıkı tutunuyordu. Birlikte yükseliyorlardı, basamak basamak.</p>
				<p class="normal1">Vantilatör artık yakındaydı. Wolgast yüzüne serin ve gece kokulu, hafif bir esintinin vurduğunu hissediyordu. Boynunu geriye uzatarak geçitte bir çıkış aradı.</p>
				<p class="normal1">Üç metre yukarıda gördü: Merdivenin yanında açık bir delik vardı.</p>
				<p class="normal1">Önce Amy’yi içeri itmesi gerekecekti. Hem kendi ağırlığını, hem de Amy’nin ağırlığını taşırken bir şekilde kızı merdivenden deliğe itmesi gerecekti; sonra da kendisi içeri girerdi.</p>
				<p class="normal1">Deliğe varmışlardı. Vantilatör tahmin ettiğinden daha yukarıdaydı, başlarının en az on metre kadar üstündeydi. Şale’nin birinci katında bir yerlerde olduklarını tahmin etti. Belki de biraz daha tırmanıp başka bir çıkış bulmalıydı. Ama gücü tükenmek üzereydi.</p>
				<p class="normal1">Sağ dizini kaldırıp üstüne Amy’yi oturttu ve sol elini uzattı. Parmakları cam gibi pürüzsüz, soğuk metal duvara dokundu, ama sonra deliğin kenarını buldu. Elini geri çekti. Üç basamak daha çıkarsa tamamdı. Derin bir soluk alıp tırmandı, ikisini deliğin hemen yukarısına götürdü.</p>
				<p class="normal1">“Amy” dedi hırıltılı bir sesle. Ağzıyla boğazı kemik gibi kuruydu. “Uyan. Uyanmak için elinden geleni yap tatlım.”</p>
				<p class="normal1">Uyanmaya çalışan kızın soluk alıp verişinin değiştiğini boynunda hissetti.</p>
				<p class="normal1">“Amy, ben söyleyince beni bırakman gerek. Seni tutacağım. Duvarda bir boşluk var. Oraya ayaklarını sokmalısın.”</p>
				<p class="normal1">Kız karşılık vermedi. Wolgast onun kendisini duyduğunu umdu. Bu işi tam olarak nasıl yapacağını –kızı ve ardından kendini nasıl havalandırma kanalına sokacağını– hayalinde canlandırmaya çalışsa da başaramadı. Ama başka seçeneği yoktu. Bekledikçe gücü azalıyordu.</p>
				<p class="normal1">Şimdi.</p>
				<p class="normal1">Amy’yi diziyle kaldırdı. Kızın kolları boynunu bıraktı; Wolgast serbest eliyle kızı belinden tutup havada sallandırdı ve sonra ne yapması gerektiğini anladı: Diğer elini bırakıp kızın ağırlığının onu yana, deliğe doğru çekmesine izin verdi ve sonra Amy’nin ayakları içeri girdi, kanalın içine kaydı.</p>
				<p class="normal1">Wolgast düşmeye başladı. Baştan beri düşüyordu zaten. Ama ayaklarının merdivenle temasının kesildiğini hissederken, elleri duvarı panikle tırmalarken, parmakları havalandırma kanalının kenarını buldu ve ince bir metal çıkıntı derisine battı.</p>
				<p class="normal1">“Ayy!” diye haykırınca sesi yankılandı. Sırf irade gücüyle tutunuyor gibiydi; ayakları boşlukta sallanıyordu. “Aman be!”</p>
				<p class="normal1">Nasıl başardığını anlayamadı. Adrenalin. Amy. Henüz ölmek istememesi. Kendini var gücüyle yukarı çekti, kolları yavaşça büküldü, durmadan yukarı çıktı – önce başı, ardından göğsü, beli ve nihayet vücudunun geri kalanı havalandırma kanalının içine kaydı.</p>
				<p class="normal1">Bir an kımıldamadan durup ciğerlerini havayla doldurdu. Sonra yüzünü kaldırınca ileride bir ışık gördü – zemindeki bir boşluktan geliyordu. Dönüp Amy’yi önceki gibi belinden tuttu ve sırtüstü sürünerek ilerlemeye başladı. Işık yaklaştıkça güçleniyordu. Bir ızgaraya vardılar.</p>
				<p class="normal1">Kilitliydi, dıştan vidalanmıştı.</p>
				<p class="normal1">Wolgast ağlamak istedi. Bu kadar yaklaşmışken! Parmaklarını ızgaranın dar aralıklarından dışarı bir şekilde çıkarabilse bile, vidaları açacak aleti yoktu. Geri dönmekse imkânsızdı. Son gücünü harcamıştı.</p>
				<p class="normal1">Aşağıda hareket edildiğini işitti.</p>
				<p class="normal1">Amy’yi kendine sımsıkı çekti. Gördüğü adamları düşündü: Fortes’i, kan birikintisindeki askeri, Grey adlı adamı. Öyle olmak istemiyordu. Gözlerini kapatıp nefesini tuttu, kendisinin ve Amy’nin çıt çıkarmamalarını zihin gücüyle sağlamaya çalıştı.</p>
				<p class="normal1">Sonra hafif ve yoklayıcı bir ses: “Şefim?”</p>
				<p class="normal1">Doyle’du.</p>
                <br class="chapter"/>
				<p class="normal1">Sandıklardan biri kamyonun arkasında yerdeydi. Birisi sandığı dışarı çıkarırken birden paniğe kapılıp bırakıvermişti sanki. Richards kamyonun yük kompartımanını çabucak araştırıp bir lastik levyesi buldu.</p>
				<p class="normal1">Menteşe çatırdayarak kırıldı. İçeride strafor yataklarında yatan bir çift RPG-29 vardı. Rafı kaldırınca altında roketleri buldu: yarım metre kadar uzunlukta, ısıya duyarlı başlıklı, bir modern savaş tankının zırhını delebilecek kanatlı silindirler. Richards neler yapabileceklerini görmüştü.</p>
				<p class="normal1">Bunları çubukları nakletme emri gelince talep etmişti. Ne olur ne olmaz, diye düşünmüştü. <span class="ideitalik">Vampirler, aaah deyin.</span></p>
				<p class="normal1">İlk roketi bazukaya taktı. Savaş başlığının takılı olduğunu bildiren vızıltı tatmin ediciydi. O seste, bir bazukanın kullanılmaya hazır olduğunu haber veren vızıltıda binlerce yıllık teknolojik gelişme, insan uygarlığının tüm tarihi vardı sanki. 29 tekrar kullanılabilirdi, ama Richards tek bir kez ateş etme fırsatı olacağını biliyordu. Bazukayı omzuna astı, nişan mekanizmasını ayarladı ve kamyondan indi.</p>
				<p class="normal1">“Hey!” diye haykırdı ve tam o anda, sesi loşluğa yayılırken, midesi soğuk bir bulantıyla guruldadı. Ayaklarının altındaki yer sarsıldı, denizdeki bir gemideymişçesine. Her tarafından ter fışkırıyordu. Gözlerini kırpıştırma dürtüsüne kapıldı. Yani. Dönüşüm beklediğinden çabuk gerçekleşiyordu. Yutkundu ve iki adım daha atıp ışığa çıkarken RPG’yi ağaç tepelerine doğru salladı.</p>
				<p class="normal1">“Gel pisi pisi!”</p>
                <br class="chapter"/>
				<p class="normal1">Doyle’un bir çakı bulana kadar çeşitli çekmeceleri karıştırmasıyla geçen bir dakika gerilim yüklüydü. Sonra bir sandalyeye çıkıp vidaları açtı. Wolgast, Amy’yi Doyle’un kollarına indirdikten sonra aşağı atladı.</p>
				<p class="normal1">Gördüğü kişiyi başta tanıyamadı.</p>
				<p class="normal1">“Rahibe Lacey?”</p>
				<p class="normal1">Kadın uyuyan kızı bağrına basmıştı. “Ajan Wolgast.”</p>
				<p class="normal1">Wolgast, Doyle’a baktı. “Ben...”</p>
				<p class="normal1">“Anlamıyor musun?” Doyle kaşlarını kaldırdı. O da Wolgast gibi hastane önlüklüydü. Önlüğü vücuduna büyük geliyordu, sarkıyordu. Hafif bir kahkaha attı. “Ben de anlamıyorum inan.”</p>
				<p class="normal1">“Burası ceset dolu” dedi Wolgast. “Bir şey... Bilmiyorum. Bir patlama oldu.” Kendini ifade edemiyordu.</p>
				<p class="normal1">“Biliyoruz” dedi Doyle başıyla onaylayarak. “Gitme vakti geldi.”</p>
				<p class="normal1">Odadan koridora çıktılar. Wolgast, Şale’nin arka tarafına yakın olduklarını tahmin etti. İçerisi sessizdi, ama dışarıdan silah sesleri geliyordu. Hızla, konuşmadan ön girişe gittiler. Wolgast oradaki asker cesetlerini gördü.</p>
				<p class="normal1">Lacey ona döndü. “Al onu” dedi. “Amy’yi al.”</p>
				<p class="normal1">Wolgast kızı aldı. Merdiveni tırmandıktan sonra kolları hâlâ güçsüzdü, ama kızı kendine sımsıkı bastırdı. Amy hafifçe inliyordu, uyanmaya çalışıyordu, onu alacakaranlıkta tutan güçle mücadele ediyordu. Hastanede olması gerekirdi, ama Wolgast onu bir hastaneye götürebilse bile ne diyecekti ki? Kapının civarında hava buz gibiydi; üstünde incecik bir gecelik olan Amy’nin titrediğini hissediyordu.</p>
				<p class="normal1">“Bir araca ihtiyacımız var” dedi Wolgast.</p>
				<p class="normal1">Doyle kapıdan dışarı fırladı. Bir dakika sonra geri döndüğünde elinde anahtarlar vardı. Bir de tabanca bulmuştu, bir 45’lik. Wolgast’la Lacey’yi pencereye götürüp işaret etti.</p>
				<p class="normal1">“Şu uzaktaki, otoparkın ucundaki. Gümüş rengi Lexus. Gördünüz mü?”</p>
				<p class="normal1">Wolgast görmüştü. Araba en az yüz metre ötedeydi.</p>
				<p class="normal1">“Öyle güzel bir araba ki” dedi Doyle, “sürücünün anahtarları güneşliğe bırakması tuhaf.” Doyle anahtarları Wolgast’ın eline tutuşturdu. “Al. Bunlar senin. Ne olur ne olmaz.”</p>
				<p class="normal1">Wolgast önce anlamadı. Sonra anladı. Araba onun içindi, o ve Amy içindi. “Phil...”</p>
				<p class="normal1">Doyle ellerini kaldırdı. “Öyle olması gerekiyor.”</p>
				<p class="normal1">Wolgast’ın baktığı Lacey başıyla onayladı. Sonra Wolgast’a yaklaştı. Amy’yi öptü, saçlarına dokundu, sonra Wolgast’ı da yanağından öptü. Lacey’nin öptüğü yerden Wolgast’ın bütün vücuduna derin bir huzur ve netlik yayıldı sanki. Hayatında hiç böyle bir şey hissetmemişti.</p>
				<p class="normal1">Doyle öne geçti ve kapıdan çıktılar. Birlikte binanın dibinde hızla ilerlediler. Wolgast onlara ayak uydurmakta zorlanıyordu. Bir yerlerden silah sesleri geldi, ama onlara ateş edilmiyor gibiydi. Sanki ağaçlara, çatılara ateş ediliyordu; gelişigüzel ateş ediliyordu, tüyler ürpertici bir kutlama yapılırcasına. Wolgast her silah sesinden sonra bir çığlık duyuyordu ve anlık bir sessizliğin ardından tekrar ateş ediliyordu.</p>
				<p class="normal1">Binanın köşesine vardılar. Wolgast ilerideki koruyu görebiliyordu. Diğer tarafta, bina kompleksinin ışıklarının yakınında otopark vardı. Lexus otoparkın diğer ucunda, sırtı dönük halde bekliyordu; etrafında başka araba yoktu.</p>
				<p class="normal1">“Koşmamız gerekecek” dedi Doyle. “Hazır mısınız?”</p>
				<p class="normal1">Soluk soluğa olan Wolgast başını sallamak için elinden geleni yaptı.</p>
				<p class="normal1">Sonra kalkıp arabaya koştular.</p>
                <br class="chapter"/>
				<p class="normal1">Richards onu görmeden önce hissetti. Dönüp RPG’yi atlayıcı sırığıymış gibi savurdu.</p>
				<p class="normal1">Babcock değildi.</p>
				<p class="normal1">Sıfır değildi.</p>
				<p class="normal1">Anthony Carter’dı.</p>
				<p class="normal1">Adam altı metre ötede çömelmişti. Yüzünü kaldırıp başını çevirdi, Richards’ı süzdü. Köpek gibi hareket ediyordu. Carter’ın yüzünde, pençemsi ellerinde, sıra sıra dizili sivri dişlerinde kanlar parıldıyordu. Boğazından bir çeşit tıkırtı geliyordu. Yavaşça, aylakça bir hazla doğrulmaya başladı. Richards, Carter’ın ağzına nişan aldı.</p>
				<p class="normal1">“Aç bakayım” dedi ve ateş etti.</p>
				<p class="normal1">Geri tepen bazukanın etkisiyle gerilerken bile ıskaladığını biliyordu. Carter’ın az önce durduğu yer artık boştu. Carter havadaydı. Carter uçuyordu. Sonra düşmeye, Richards’ın üstüne düşmeye başladı. Şale’nin ön cephesi bir patlamayla parçalandı, ama Richards bunu sadece hayal meyal duydu; yepyeni bir hissi, ortadan ikiye bölünme hissini yaşarken o ses giderek uzaklaşıyor, inanılmayacak kadar uzaklaşırken hafifliyordu.</p>
                <br class="chapter"/>
				<p class="normal1">Patlama Wolgast’ın yüzünün sol tarafına beyaz bir parıltı, bir ısı ve ışık duvarı olarak, yumruk gibi vurdu; ayakları yerden kesilen Wolgast, Amy’nin düştüğünü hissetti. Asfalta yuvarlandı ve dönüp durduktan sonra sırtüstü hareketsiz kaldı.</p>
				<p class="normal1">Kulakları çınlıyordu; nefesi göğsünün derinliklerinde, bir tüpte hapsolmuş gibiydi. Yukarıda gece göğünün derin, kadifemsi karanlığını gördü; binlerce yıldız vardı ve bazıları kayıyordu.</p>
				<p class="normal1">Kayan yıldızlar, diye düşündü. Amy, diye düşündü. Anahtarlar, diye düşündü.</p>
				<p class="normal1">Başını kaldırdı. Amy birkaç metre ötede yatıyordu. Ortalık dumandan geçilmiyordu. Amy yanan Şale’nin titrek ışığında uykudaymış gibi, bir masal karakteriymiş, uyuyup da uyanamayan prensesmiş gibi görünüyordu. Wolgast dönüp emekleme pozisyonuna geçti ve yerde anahtarları telaşla aradı. Kulaklarından birinde bir terslik olduğunu hissedebiliyordu; sanki yüzünün sol tarafına ses geçirmez bir perde inmişti. Anahtarlar. Anahtarlar. Sonra hâlâ elinde olduklarını fark etti: Onları bırakmamıştı.</p>
				<p class="normal1">Doyle’la Lacey neredeydiler?</p>
				<p class="normal1">Yerde yatan Amy’nin yanına gitti. Kız düşünce veya patlama yüzünden yaralanmamışa benziyordu. Wolgast onu koltuk altlarından tutup kaldırarak omzuna yatırdıktan sonra Lexus’a olabildiğince hızlı gitti.</p>
				<p class="normal1">Eğilip Amy’yi arka koltuğa yatırdı. Sonra arabaya binip anahtarı çevirdi. Farlar yandı.</p>
				<p class="normal1">Arabanın kaputuna bir şey çarptı.</p>
				<p class="normal1">Bir tür hayvan. Hayır: nabız gibi atan uçuk yeşil bir ışık yayan bir tür canavar. Ama yaratığın gözlerini ve içini görünce, kaputun üstündeki bu tuhaf, yeni varlığın Anthony Carter olduğunu anladı.</p>
				<p class="normal1">Carter ayağa kalkarken Wolgast vites kolunu buldu ve arabayı geri vitese takıp gaza bastı. Carter yere düştü. Wolgast onun yere yuvarlandığını ve neredeyse seçilemeyecek kadar hızlı bir dizi hareketle havaya sıçrayıp ortadan kaybolduğunu Lexus’ın ışıklarında gördü.</p>
				<p class="normal1"><span class="ideitalik">Bu neydi?</span></p>
				<p class="normal1">Wolgast frene basıp direksiyonu sertçe sağa kırdı. Araba döndükten sonra yola bakar şekilde durdu. Sonra yolcu kapısı açıldı: Lacey. Kadın hiç konuşmadan hemen içeri girdi. Yüzünde, gömleğinde kan lekeleri vardı. Elinde bir tabanca tutuyordu. Tabancaya hayretle bakıp yere attı.</p>
				<p class="normal1">“Doyle nerede?”</p>
				<p class="normal1">“Bilmiyorum” dedi kadın.</p>
				<p class="normal1">Wolgast tekrar vites değiştirip gaza bastı.</p>
				<p class="normal1">Sonra Doyle’u gördü. Doyle çaprazdan Lexus’a koşuyordu, 45’liği sallayarak.</p>
				<p class="normal1">“Siz gidin!” diye sesleniyordu. “Gidin!”</p>
				<p class="normal1">Arabanın tavanına bir darbe inince Wolgast, Carter’ın geldiğini anladı. Carter, Lexus’ın tepesindeydi. Wolgast yine frene basınca hep birlikte ileri fırladılar. Carter kaputa yuvarlandı ama tutundu. Wolgast, Doyle’un üç kez peş peşe ateş ettiğini işitti. Mermilerden birinin Carter’ın omzuna isabet ettiğini, bir an bir kıvılcım çaktığını gördü. Carter bunu pek fark etmemiş gibiydi.</p>
				<p class="normal1">“Hey!” diye sesleniyordu Doyle. “Hey!”</p>
				<p class="normal1">Carter yüzünü çevirip Doyle’u gördü. Doyle son bir kez ateş ederken birden havaya sıçradı. Wolgast dönüp bakınca bir zamanlar Anthony Carter olan yaratığın ortağının üstüne çullandığını, onu dev bir ağızdan ibaretmişçesine ısırdığını gördü.</p>
				<p class="normal1">Bunlar bir anda olup bitti.</p>
				<p class="normal1">Wolgast gazı kökledi. Araba bir çimen şeridine fırlayınca dönen tekerlekleri toprağa gömüldü, sonra da kaldırıma inince lastikler öttü. Uzun yolda hızla ilerleyerek, sağlı sollu ağaçların arasından geçerek yanan Şale’den uzaklaştılar. Saatte seksen, yüz, yüz on kilometreyle gidiyorlardı.</p>
				<p class="normal1">Wolgast “O neydi yahu?” dedi Lacey’ye. “O neydi!”</p>
				<p class="normal1">“Burada dur ajan.”</p>
				<p class="normal1">“Ne? Ciddi olamazsın.”</p>
				<p class="normal1">“Bizi yakalayacaklar. Kanı takip edecekler. Arabayı hemen durdurmalısın.” Elini adamın dirseğine koydu. Sertçe, ısrarla tuttu. “Lütfen. Söylediğimi yap.”</p>
				<p class="normal1">Wolgast, Lexus’u yol kenarına park etti; Lacey dönüp ona baktı. Wolgast kadının kolundaki yarayı, omuz kasının hemen altındaki mermi yarasını gördü.</p>
				<p class="normal1">“Rahibe Lacey...”</p>
				<p class="normal1">“Önemli değil” dedi Lacey. “Altı üstü et ve kan. Ama sizinle gelmemem gerekiyor. Bunu artık anlıyorum.” Tekrar Wolgast’ın koluna dokunup gülümsedi – onları kutsayan son bir gülümsemeydi, hem kederli hem mutlu. Artık sona eren uzun yolculuğundaki çetin sınavlara gülümsüyordu.</p>
	<p class="normal1">“Ona göz kulak ol. Amy senin. Ne yapacağını bileceksin.” Sonra Wolgast’ın konuşmasına fırsat vermeden arabadan inip kapıyı kapadı.</p>
				<p class="normal1">Wolgast dikiz aynasına bakınca Lacey’nin geldikleri yönde, kollarını havada sallayarak koştuğunu gördü. Bir uyarı mıydı? Hayır, kadın yaratıkları kendine çağırıyordu. Otuz metre bile uzaklaşmamışken ağaçların arasından bir ışık şeridi geçti, sonra bir tane daha ve bir tane daha; o kadar çoktular ki Wolgast gözlerini kaçırmak zorunda kaldı ve gaza basıp olabildiğince çabuk uzaklaşırken bir daha geriye bakmadı.</p>
				</body></html>