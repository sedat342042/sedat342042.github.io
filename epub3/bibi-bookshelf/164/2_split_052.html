<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_53"><br class="calibre3"/><br class="calibre3"/><br class="calibre3"/><br class="calibre3"/>Kırk<br class="calibre3"/></h2>
				<p class="normal1">Vakit neredeyse gece yarısıydı, etrafta kimseler yoktu, çünkü Nöbetçiler hariç herkes sokağa çıkma yasağı yüzünden evindeydi. Sur sakin görünüyordu. Aradan geçen saatlerde Peter durumu kavramak için elinden geleni yapmıştı. Göreve gitmemişti ve onu aramaya gelen olmamıştı, gerçi akıllarına Fener Kulesi’ne veya içinden hapishaneyi gözetlediği FEMA karavanına bakmak gelmemişti herhalde. Gece yaklaşınca, Nöbetçilerin sayısı epey azalmış olduğundan, Ian hapishaneye sadece tek bir Nöbetçi dikmişti: Galen Strauss. Ama Peter, Sam’le diğerlerinin şafaktan önce bir şeye kalkışacaklarını sanmıyordu. O zamana kadar da gitmiş olmayı planlıyordu.</p>
				<p class="normal1">Hastane daha sıkı korunuyordu – önde ve arkada birer Nöbetçi vardı. Dale Sur’a gönderilmişti, bu yüzden Peter içeri giremezdi, ama Sara hâlâ serbestçe girip çıkabiliyordu. Peter avlu duvarının dibindeki çalıların arasına saklanmıştı ve Sara’nın çıkmasını bekliyordu. Uzun süre sonra kapı açıldı ve Sara sundurmaya adım attı. Görevli Nöbetçi Ben Chou’yla biraz konuştuktan sonra merdiveni inip yolda yürüdü; karnını doyurmak için evine gittiği belliydi. Peter onu güvenli bir mesafeden takip etti ve kimsenin bakmadığına emin olunca çabucak yaklaştı.</p>
				<p class="normal1">“Hemen benimle gel” dedi.</p>
				<p class="normal1">Sara’yı Fener Kulesi’ne götürdü; Michael’la Elton orada bekliyorlardı. Michael ablasına Peter’a yaptığı açıklamayı yaptı, bildiklerini anlattı. Sinyal meselesine gelince ve kayıt defterindeki cümleyi gösterince, Sara defteri alıp inceledi.</p>
				<p class="normal1">“Tamam.”</p>
				<p class="normal1">Michael kaşlarını çattı. “Ne demek ‘tamam’?”</p>
				<p class="normal1">“Michael, sana inanıyorum. Seni tanırım. Ama bu bilgi ne işimize yarar ki? Colorado ne kadar uzakta, bin kilometre mi?”</p>
				<p class="normal1">“Bin altı yüz civarı” dedi Michael. “Aşağı yukarı.”</p>
				<p class="normal1">“Eee, oraya nasıl gideceğiz peki?”</p>
				<p class="normal1">Michael duraksadı. Ablasının arkasındaki Elton’a baktı; Elton kafa sallayıp onayladı.</p>
				<p class="normal1">“Asıl mesele gitmezsek ne olacağı.”</p>
				<p class="normal1">Michael onlara bataryaların durumunu anlattı.</p>
				<p class="normal1">Peter bu haberi tuhaf bir soğukkanlılıkla, bir kaçınılmazlık hissiyle dinledi. Bataryalar elbette bozulacaktı; epeydir bozuluyorlardı. Bunu olup biten her şeyde hissedebiliyordu; içinde hissediyordu, sanki hep bilmişti. Kız gibi. Bu kız, Amy, Hiçlikten Gelen Kız. Tam bataryalar bozulurken gelmesi rastlantı değildi. Peter’ın tek yapması gereken bu bilgiyi kullanmak, harekete geçmekti.</p>
				<p class="normal1">Bir süredir kimsenin konuşmadığını fark etti. “Bunu başka kim biliyor?” diye sordu Michael’a.</p>
				<p class="normal1">“Sadece biz.” Michael duraksadı. “Bir de ağabeyin.”</p>
				<p class="normal1">“Theo’ya söyledin mi?”</p>
				<p class="normal1">Michael başıyla onayladı. “Söylemez olaydım. Bana kimseye söyleme dedi. Söylemedim tabii, şimdiye kadar.”</p>
				<p class="normal1">Elbette, diye düşünüyordu Peter. Theo elbette biliyordu.</p>
				<p class="normal1">“Milletin korkmasını istemiyordu sanırım” diye açıkladı Michael. “Yapabileceğimiz bir şey olmadığı sürece.”</p>
				<p class="normal1">“Ama var diye düşünüyorsun.”</p>
				<p class="normal1">Michael duraksayıp gözlerini parmak uçlarıyla ovuşturdu. Peter adamın uykusuzluğunun yüzünden okunduğunu düşündü. Hiçbiri uyumamıştı.</p>
				<p class="normal1">“Ne yapmak istediğimi biliyorsun Peter. Sinyal otomatiktir muhtemelen. Ama Ordu hâlâ varsa, hiçbir şey yapmamak olmaz bence. Kız alışveriş merkezinde seni gerçekten kurtardıysa, belki de bizi koruyabilir.”</p>
				<p class="normal1">Peter, Sara’ya döndü. Michael’ın anlattıklarından sonra kadının o kadar soğukkanlı, o kadar ifadesiz durması şaşırtıcıydı. Ama o bir hemşireydi; Peter bunun insanı sertleştirdiğini biliyordu.</p>
				<p class="normal1">“Sara? Sen bir şey demedin.”</p>
				<p class="normal1">“Ne dememi istiyorsun ki?”</p>
				<p class="normal1">“Kızın yanında epey kaldın. O nedir sence?”</p>
				<p class="normal1">Sara bezgince iç geçirdi. “Ne olmadığını biliyorum sadece. Viral değil, orası kesin. Ama sıradan bir insan da değil. Çok çabuk iyileşiyor.”</p>
				<p class="normal1">“Konuşamamasının sebebi var mı?”</p>
				<p class="normal1">“Görebildiğim kadarıyla hayır. Michael’ın dediği kadar yaşlıysa, belki de konuşmayı unutmuştur.”</p>
				<p class="normal1">“Ve onu görmeye gelen olmadı.”</p>
				<p class="normal1">“Dünden beri hayır.” Sara duraksadı. “Herkesin ondan... korktuğunu hissediyorum.”</p>
				<p class="normal1">“Ya sen?”</p>
				<p class="normal1">Sara kaşlarını çattı. “Ondan neden korkayım ki Peter?”</p>
				<p class="normal1">Ama Peter bilmiyordu. O soruyu sorarken bile tuhaf bulmuştu.</p>
				<p class="normal1">Sara ayaklandı. “Eh, dönmem gerekiyor. Ben meraklanmaya başlar.” Bir elini Michael’ın omzuna koydu. “Biraz dinlenmeye çalış. Sen de Elton. İkiniz de çok kötü görünüyorsunuz.”</p>
				<p class="normal1">Kapıya ulaşmak üzereyken tekrar Peter’a döndü.</p>
				<p class="normal1">“Bu konuda ciddi değilsiniz, değil mi? Colorado’ya gitmek konusunda.”</p>
				<p class="normal1">Çok basit bir soru gibiydi bu. Oysa konuştukları her şey onları bu noktaya yöneltmişti. Peter kendini Theo’nun kütüphanenin önünde <span class="ideitalik">Neye oy veriyorsun? </span>diye sorduğu zamanki gibi hissetti.</p>
				<p class="normal1">“Eğer ciddiyseniz” dedi Sara, “buradaki gidişata bakarak ben de bir an önce gitmek isterim.” Sonra Fener Kulesi’nden usulca çıktı.</p>
				<p class="normal1">Sara gidince odaya daha derin bir sessizlik çöktü. Peter onun haklı olduğunu biliyordu. Yine de düşündükleri şeyi hâlâ tüm boyutlarıyla kavrayamıyordu, odaklanamıyordu. Kız, Ordu ve kafasının içinde duyduğu, annesinin onu özlediğini söyleyen ses; bozulan bataryalar ve Theo’nun bunu bilmesi; Michael’ın telsizinden gelen ve sanki sadece mekânı değil zamanı da aşan, onlara geçmişten konuşan mesaj. Bütün bunlar bir bütünün parçalarıydı, ama bütünün şekli hâlâ belirsizdi; sanki önemli bir parça eksikti.</p>
				<p class="normal1">Peter, Elton’a baktığını fark etti. Yaşlı adam tek kelime etmemişti; Peter onun uyuyakalmış olabileceğini düşündü.</p>
				<p class="normal1">“Elton?”</p>
				<p class="normal1">“Hımm?”</p>
				<p class="normal1">“Çok sessizsin.”</p>
				<p class="normal1">“Söyleyecek bir şey yok” diye karşılık verdi Elton, donuk gözlerini yukarı çevirerek. “Kiminle konuşman gerektiğini biliyorsun. Siz Jaxonlar hep aynısınız. Söylememe gerek yok.”</p>
				<p class="normal1">Peter ayağa kalktı.</p>
				<p class="normal1">“Nereye gidiyorsun?” diye sordu Michael.</p>
				<p class="normal1">“Yanıtı öğrenmeye” dedi Peter.</p>
                <br class="chapter"/>
				<p class="normal1">Sanjay Patal uyuyamıyordu. Yatağında yatarken gözlerini kapatamıyordu bile.</p>
				<p class="normal1">Mesele o kızdı. Hiçlikten Gelen Kız. Kız bir şekilde zihnine girmişti. Kız oradaydı, Babcock’la Çokluk’un yanındaydı –Çokluk mu? diye merak etti; neden Çokluk kelimesini düşünüyordu?– ve Sanjay sanki artık başka biriydi, yeni ve kendine yabancı biriydi. Ne istemişti? Biraz huzur. Biraz düzen. Her şeyin göründüğü gibi olmadığı, dünyanın dünya olmadığı hissinden kurtulmak. Jimmy o kızın gözleri hakkında ne demişti? Oysa kızın gözleri kapalıydı, Sanjay bunu açıkça görmüştü; gözleri kapalıydı ve hiç açılmamıştı. O gözler Sanjay’in içindeydiler; sanki her şeye aynı anda iki farklı açıdan bakıyordu, içeriden ve dışarıdan bakıyordu, Sanjay’di ve Sanjay değildi ve gördüğü şey bir halattı.</p>
				<p class="normal1">Neden bir halatı düşünüyordu?</p>
				<p class="normal1">Yaşlı Chou’yu bulmak istemişti. Dün gece, Gloria mutfakta uyurken, evden çıkmasının sebebi buydu. Yaşlı Chou’yu bulma ihtiyacı yüzünden yataktan kalkıp merdiveni inmiş ve kapıdan çıkmıştı. Işıklar, diye hatırladı Sanjay. Bahçeye çıkar çıkmaz bomba gibi patlamışlardı, retinalarına ışık hücum etmişti, zihnini acı olmayan bir acıyla dağlamıştı, Yaşlı Chou’yla ve Depo’yla ve orada yapmak istediği şeyle ilgili bütün düşünceleri silmişti. Sanjay daha sonra iradesizce hareket etmişti sanki. Hafızasındaki görüntülerde tutarlılık yoktu, yere düşmüş bir deste iskambil kartı gibiydiler. Sonradan Gloria tarafından bulunduğunda evlerinin dibindeki çalıların arasındaydı, çocuk gibi inliyordu. Sanjay, demişti Gloria, ne yaptın? Ne yaptın, ne yaptın? Sanjay buna yanıt verememişti –o sırada gerçekten bilmiyordu– ama korkunç bir şey yaptığını kadının yüzünden ve sesinden anlamıştı, akıl almaz bir şeydi, belki de cinayet işlemişti; Gloria’nın onu eve geri sokup yatağa çıkarmasına göz yummuştu. Ne yaptığını ancak şafak sökerken anımsamıştı.</p>
				<p class="normal1">Deliriyordu.</p>
				<p class="normal1">Gün geçmişti. Sanjay sorunlu zihnini az çok kontrol altına alıp da dün geceki olayları tekrarlamamayı ancak uyumazsa –uyumamakla kalmayıp hiç kımıldamadan yatarsa, tüm irade gücünü toplarsa– başarabileceğine inanıyordu. Yeni nöbeti buydu. Arada sırada, şafak sökünce ve daha sonra, karanlık çökerken aşağıdan sesler gelmişti (Ian’ın, Ben’in ve Gloria’nın sesleri; Jimmy’ye ne olduğunu merak etmişti). Ama bu sesler de kesilmişti. Bir çeşit kabarcığın içinde gibiydi; her şey uzakta, erişebileceğinden ötede olup bitiyordu. Zaman zaman odada Gloria’nın varlığını fark ediyordu; yukarıda Gloria’nın yüzü beliriyordu ve yanıtlayamayacağı sorular soruyordu. <span class="ideitalik">Onlara tüfeklerden bahsetsem mi Sanjay? Bahsetsem mi? Ne yapacağımı bilmiyorum, ne yapacağımı bilmiyorum. Neden konuşmuyorsun Sanjay? </span>Ama Sanjay konuşamamıştı. Konuşmak büyüyü bozmak olurdu.</p>
				<p class="normal1">Gloria artık gitmişti. Gitmişti. Mausami gitmişti, herkes gitmişti. Mausami’si. Şimdi aklında onun görüntüsü vardı –şimdiki kadın hali değil, minicik bir bebekkenki hali, Prudence Jaxon tarafından kollarına bırakılan o ılık ve yepyeni hayat bohçası– ve bu görüntü solarkan ve Sanjay gözlerini nihayet kaparken karanlıktan gelen sesi, Babcock’ın sesini işitti.</p>
				<p class="normal1"><span class="ideitalik">Sanjay. Benim ol. </span></p>
				<p class="normal1">Sanjay şimdi mutfaktaydı. Önceki Zaman’daki mutfakta. İçinden bir ses şöyle diyordu: Gözlerini kapadın Sanjay. Ne yaparsan yap, gözlerini kapamamalısın. Ama artık çok geçti, Sanjay yine rüyadaydı, kadının ve telefonun ve kadının dumanlı kahkahasının ve sonra bıçağın bulunduğu rüyada; bıçak Sanjay’in elindeydi. Bu kalın kabzalı, büyük bıçakla sözcükleri, gülen sözcükleri kadının boğazından kesip atabilirdi. Sonra karanlıktan o ses yükseldi.</p>
				<p class="normal1"><span class="ideitalik">Onları bana getir Sanjay. Önce birini, sonra diğerini getir. Getir ki sadece böyle yaşayasın, başka türlü değil. </span></p>
				<p class="normal1">Kadın masada oturuyordu, iri ve tombul yüzüyle ona bakıyordu, dudaklarının arasından ince ve gri duman bulutları salınıyordu. O bıçakla ne yapıyorsun? Ha? Beni korkutacağını mı sanıyorsun?</p>
				<p class="normal1"><span class="ideitalik">Yap. Öldür onu. Öldür onu ve kurtul. </span></p>
				<p class="normal1">Sanjay öne atılıp bıçağı kadına var gücüyle savurdu.</p>
				<p class="normal1">Ama bir terslik vardı. Bıçak durmuştu, parlaklığı yarı yolda donakalmıştı. Rüyaya giren bir güç, elini durdurmuştu; gücün kavrayışını hissediyordu. Kadın gülüyordu. Sanjay bıçağı indirmeye çabalıyordu, ama boşunaydı. Kadın ağzından duman saçarak gülüyordu, Sanjay’e gülüyordu, durmadan gülüyordu...</p>
				<p class="normal1">İrkilerek uyandı. Kalbi küt küt atıyordu. Vücudundaki bütün sinirler yanıyor gibiydi. Kalbi! Kalbi!</p>
				<p class="normal1">“Sanjay?” Gloria elinde lambayla odaya girmişti. “Sanjay, ne oldu?”</p>
				<p class="normal1">“Jimmy’yi getir!”</p>
				<p class="normal1">Gloria’nın rahatsız edecek kadar yaklaşan yüzü korkudan allak bullaktı. “O öldü Sanjay. Hatırlamıyor musun? Jimmy öldü!”</p>
				<p class="normal1">Sanjay yorganı yana attı ve şimdi yatak odasının ortasında ayaktaydı, içinde vahşi bir güç doludizgin koşuyordu. Minik şeylerle dolu dünya. Bu yatak, bu şifoniyer, Gloria adlı bu kadın, karısı. Sanjay ne yapıyordu? Nereye gitmek istemişti? Neden Jimmy’yi görmek istemişti? Ama Jimmy ölüydü. Jimmy ölüydü, Yaşlı Chou ölüydü, Walter Fisher ve Soo Ramirez ve Albay ve Theo Jaxon ve Gloria ve Mausami ve hatta kendisi bile – hepsi ölüydüler! Çünkü dünya dünya değildi, mesele buydu, keşfettiği korkunç gerçek buydu. Bu bir rüya dünyasıydı; ardında gerçek dünyanın gizlendiği, ışıktan ve sesten ve maddeden yapılma bir perdeydi. Bir ölüm rüyasındaki Yürüyenlerdi hepsi, işte buydular ve rüyayı gören kişi kızdı, o Hiçlikten Gelen Kız’dı. Dünya bir rüyaydı ve o kız hepsini rüyasında görüyordu!</p>
				<p class="normal1">“Gloria” dedi çatlak sesle. “Yardım et bana.”</p>
                <br class="chapter"/>
				<p class="normal1">Teyze’nin mutfağında hâlâ duran bir lamba, yere tirizlere ayrılmış dörtgen, sarı bir ışık saçıyordu. Peter kapıyı çaldıktan sonra usulca içeri girdi.</p>
				<p class="normal1">Yaşlı kadının mutfak masasında oturduğunu gördü. Kadın yazı yazmıyordu, çay da içmiyordu ve yüzünü içeri giren Peter’a doğru kaldırırken aynı anda elini boynunda karmakarışık asılı gözlüklere uzattı. Uygun gözlüğü bulup taktı.</p>
				<p class="normal1">“Peter. Ben de seni göreceğimi düşünüyordum.”</p>
				<p class="normal1">Peter kadının karşısına bir sandalye çekip oturdu. “O kızı nereden biliyordun Teyze?”</p>
				<p class="normal1">“Hangi kızı?”</p>
				<p class="normal1">“Kimi kastettiğimi biliyorsun Teyze. Lütfen.”</p>
				<p class="normal1">Kadın elini hafifçe salladı. “Yürüyen’i mi diyorsun? Birisi gelip söylemiştir herhalde. Molyneau söyledi galiba.”</p>
				<p class="normal1">“İki gece öncesini kastediyorum. Bir şey söylemiştin. Onun geldiğini söylemiştin. Kim olduğunu bildiğimi.”</p>
				<p class="normal1">“Öyle mi dedim?”</p>
				<p class="normal1">“Evet Teyze. Öyle dedin.”</p>
				<p class="normal1">Yaşlı kadın kaşlarını çattı. “Neden öyle dedim bilmiyorum. İki gece önce miydi?”</p>
				<p class="normal1">Peter iç geçirdi. “Teyze...”</p>
				<p class="normal1">Kadın elini kaldırıp onu susturdu. “Tamam, sinirlenme. Biraz eğleniyordum o kadar. Öyle uzun zaman oldu ki dayanamadım. Şu halini görünce.” Peter’ın gözlerine dik dik baktı. “Eee, söyle bakalım. Ben fikrimi söylemeden önce. O nedir sence? O kız?”</p>
				<p class="normal1">“Amy.”</p>
				<p class="normal1">“Adını bilmiyorum. Amy diyorsan öyle olsun.”</p>
				<p class="normal1">“Bilmiyorum Teyze.”</p>
				<p class="normal1">Kadının gözleri birden faltaşı gibi açıldı. “Tabii ki bilmiyorsun!” Kendi kendine kıkırdadıktan sonra öksürük krizine tutuldu. Peter ona yardım etmek için ayağa kalktı, ama kadın elini sallayarak onu gerisingeri oturttu. “Otur, otur” dedi çatlak sesle. “Sesim paslanıyor o kadar.” Bir an öylece oturup kendini topladı, genzini temizledi. “Bunu öğrenmelisin. Herkesin hayatında öğrenmesi gereken bir şey vardır, seninki de bu.”</p>
				<p class="normal1">“Michael kızın yüz yaşında olduğunu söylüyor.”</p>
				<p class="normal1">Yaşlı kadın başıyla onayladı. “Öyleyse dikkatli ol. Senden <span class="ideitalik">yaşlı </span>bir kadınmış. Bu Amy’nin şamar oğlanı olma sakın.”</p>
				<p class="normal1">Peter dişe dokunur bir şey öğrenemiyordu. Teyze’yle konuşmak her zaman güçtü, ama kadını ilk kez böyle tuhaf bir şekilde neşeli görüyordu. Kadın ona çay bile ikram etmemişti.</p>
				<p class="normal1">“Teyze, geçen gece bir şey söylemiştin” dedi ısrarla. “Fırsattan bahsetmiştin. <span class="ideitalik">Bir </span>fırsattan.”</p>
				<p class="normal1">“Olabilir. Öyle şeyler söylerim.”</p>
				<p class="normal1">“O kız bir fırsat mı?”</p>
				<p class="normal1">Kadın kaşlarını çatınca solgun dudakları kıvrıldı. “Olabilir de olmayabilir de.”</p>
				<p class="normal1">“Nasıl yani?”</p>
				<p class="normal1">“Sana bağlı.”</p>
				<p class="normal1">Peter’ın konuşmasına fırsat vermeden devam etti: “Ah, öyle üzgün durma. Ne yapacağını bilememek işin bir parçası o kadar.” Masayı itip kaskatı bir şekilde ayağa kalktı. “Gel haydi. Sana bir şey göstereceğim. Karar vermene yardımcı olabilir.”</p>
				<p class="normal1">Kadının peşinden giden Peter koridordan geçip yatak odasına girdi. Evin geri kalanı gibi burası da sıkış tıkış ama temizdi, her şey yerli yerindeydi. Duvara yaslı duran dört direkli yatağın şiltesinin sarkıklığı, içinin sadece gevşek samanla dolu olduğunun göstergesi gibiydi. Peter odadaki diğer tek mobilya olan şifoniyerin üstünün birbiriyle alakasız görünen nesnelerle kaplı olduğunu gördü: üstünde soluk ve özenli harflerle <span class="ideitalik">Coca-Cola </span>yazan eski bir cam şişe; ele alınınca içinden tıngırtılar gelen eski bir metal kutu; bir hayvanın çene kemiği; piramit şeklinde dizilmiş yassı, pürüzsüz taşlar.</p>
				<p class="normal1">“Bunlar kaygı nesnelerim” dedi Teyze.</p>
				<p class="normal1">Şimdi, sıkışık odada yan yana dururlarken, Peter kadının ufak tefekliğini hissediyordu; kadının beyaz başının tepesi Peter’ın omzuna ancak geliyordu.</p>
				<p class="normal1">“Annem onlara öyle derdi. Kaygı nesnelerini yanından ayırma, derdi hep.” Şifoniyeri kıvrık parmağıyla gösterdi. “Çoğunun nereden geldiğini hatırlamıyorum, fotoğraf hariç tabii. Onu ben getirdim, trene binerken yanımdaydı.”</p>
				<p class="normal1">Fotoğraf şifoniyerin tepesinin ortasında duruyordu. Peter onu alıp pencereye, projektörlerin aydınlığına çevirdi. Fotoğraf lekeli ve çizik çerçeveye küçük geliyordu; çerçeveye sonradan konmuştu herhalde. Tuğladan bir evin kapısına çıkan bir merdivende duran iki kişi vardı, adam kadının arkasında ve yukarısındaydı, kollarını onun beline dolamıştı, kadın da ona yaslanmıştı. Hava soğuk olmalıydı, çünkü üzerlerinde şişkin montlar vardı; Peter ön plandaki kaldırımda biraz kar gördü. Renkler yıllar geçtikçe ağarmıştı, dolayısıyla her şey donuk sarımsı kahverengiydi, ama iki kişinin de esmer tenli oldukları görülüyordu, Teyze gibiydiler, Jaxon saçlarına sahiptiler; kadının saçları neredeyse adamınki kadar kısa kesilmişti. Boynunda uzun bir atkı vardı ve objektife gülümsüyordu; adamsa yüzünü kaçırmıştı ve gülmek üzere gibiydi – fotoğraf makinesi o gülümsemeyi yakalayamamıştı. Etkileyici bir görüntüydü, umut ve vaat doluydu ve Peter o ikisinin bir sırrı paylaştıklarını adamın gözlerini kaçırmasından ve kadını kollarıyla sarıp kendine çekmesinden, kadının gülümsemesinden anladı; sonra da ayrıntıları –kadının ceketinin altındaki vücudunun dolgunluğunu– fark edince bu sırrın ne olduğunu anladı. Aslında iki değil üç kişinin fotoğrafıydı; kadın hamileydi.</p>
				<p class="normal1">“Monroe ve Anita” dedi Teyze. “İsimleri buydu. Şu da evimiz, Batı Laveer 2121 numara.”</p>
				<p class="normal1">Peter cama, kadının karnının üstüne dokundu. “Bu sensin, değil mi?”</p>
				<p class="normal1">“Elbette benim. Başka kim olacaktı ki?”</p>
				<p class="normal1">Peter fotoğrafı şifoniyerin üstüne geri koydu. Kendisinde ailesini hatırlamasını sağlayacak böyle bir şey bulunmamasına hayıflandı. Theo farklıydı; Peter ağabeyinin yüzünü ve sesini hâlâ hatırlayabiliyordu ve artık Theo’yu düşününce aklına elektrik santralinde, gitmelerinden önceki gün birlikte geçirdikleri zaman geliyordu. Theo’nun Peter’ın yatağına oturup ayak bileğini yorgun, kaygılı gözlerle muayene etmesi ve sonra gözlerini kaldırırken yüzünde beliren hevesli, meydan okuyan gülümseme. <span class="ideitalik">Şişlik inmiş. Ata binebilir misin? </span>Ama Peter zamanla, hatta sadece birkaç ay sonra bu anının da diğerleri gibi, Teyze’nin fotoğrafındaki renkler gibi solacağını biliyordu. Theo’nun önce sesi kaybolacaktı, sonra da görüntüsü; ayrıntılar dağılıp gidecekti, geride sadece görsel parazit kalacaktı, ağabeyinin yerini almış bir boşluk kalacaktı.</p>
				<p class="normal1">“Şunun altında bir yerlerde, biliyorum” diyordu Teyze.</p>
				<p class="normal1">Diz çökmüştü, yatağın kenarından sarkan çarşafı kaldırmıştı ve yatağın altına bakıyordu. Homurdanarak elini içeri uzatıp bir kutuyu yerde kaydırarak çıkardı. “Kalkmama yardım et Peter.”</p>
				<p class="normal1">Peter onu dirseğinden tutup kalkmasına yardım ettikten sonra kutuyu yerden aldı. Sıradan bir karton kutuydu, ayakkabı kutusuydu, bir menteşeli kilidi vardı.</p>
				<p class="normal1">“Haydi” dedi Teyze yatağın kenarına oturarak; bir Küçük gibi sarkıttığı çıplak ayakları yere sürtünüyordu. “Açsana.”</p>
				<p class="normal1">Peter söyleneni yaptı. Kutu katlı sayfalarla doluydu – Peter bunu tahmin etmişti zaten. Ama sadece sayfalar yoktu. Haritalar vardı.</p>
				<p class="normal1">Kutu haritalarla doluydu.</p>
				<p class="normal1">En üsttekini kutudan özenle çıkardı. Haritanın pürüzsüz yüzeyi aşınmıştı, katlandığı kısımlar öyle incelmişti ki Peter yırtılıvereceklerinden korktu. Tepede şu sözcükler vardı: AMERİKA OTOMOBİL KULÜBÜ, LOS ANGELES HAVZASI VE GÜNEY CALIFORNIA.</p>
				<p class="normal1">“Bunlar babamındı. Uzun Yolculuklarda kullanırdı.”</p>
				<p class="normal1">Peter diğerlerini dikkatle çıkarıp şifoniyerin üstüne birer birer koydu. SAN BERNARDINO MİLLİ ORMANI. LAS VEGAS SOKAK ATLASI. GÜNEY NEVADA VE CİVARI. LONG BEACH, SAN PEDRO VE LOS ANGELES LİMANI. CALIFORNIA ÇÖL BÖLGESİ, MOJAVE DOĞA PARKI. Ve en altta, katlı kenarları kutunun kenarlarına sıkıştırılmış bir harita: FEDERAL ACİL DURUM YÖNETİMİ TEŞKİLATI, MERKEZİ KARANTİNA BÖLGESİ HARİTASI.</p>
				<p class="normal1">“Anlamıyorum” dedi Peter. “Bunları nereden buldun?”</p>
				<p class="normal1">“Annen getirdi. Ölmeden önce.” Teyze hâlâ yataktan onu seyrediyordu, elleri kucağındaydı. “O kadın seni senden daha iyi tanıyordu. Hazır olunca ona verirsin, dedi.”</p>
				<p class="normal1">Peter tanıdık bir hüzne kapıldı. “Kusura bakma Teyze” dedi bir an sonra. “Ama yanılıyorsun. Theo’yu kastetmiştir.”</p>
				<p class="normal1">Ama kadın hayır anlamında kafa salladı. “Hayır Peter.” Dişsiz ağzıyla gülümsedi; pencerelerden giren projektör ışığıyla arkadan aydınlanan bulutsu saçları yüzünün çevresinde ışık saçıyor gibiydi. “Seni kastetti. Sana vermemi söyledi.”</p>
				<p class="normal1">Peter sonradan bunun ne kadar tuhaf olduğunu düşünecekti. Teyze’nin sessiz odasında, yadigârlarının arasında dururken karşısında zamanın bir kitap gibi açıldığını hissetmenin. Annesinin son saatlerini düşündü – ellerini ve Peter ona bakarken yatak odasının boğucu sıcaklığını; kadının birden nefes almaya çabalamasını ve son sözlerini, son arzusunu. <span class="ideitalik">Ağabeyine, Theo’ya göz kulak ol. O senin gibi güçlü değil. </span>Kadının ne demek istediği çok açık gibiydi. Oysa Peter bu anı inceleyince anı değişmeye başladı; annesinin sözleri yeni bir şekil ve vurgu, dolayısıyla da bambaşka bir anlam kazandı.</p>
				<p class="normal1"><span class="ideitalik">Ağabeyine, Theo’ya göz kulak ol.</span></p>
				<p class="normal1">Birden ön kapı çalınınca düşünceleri yarıda kesildi.</p>
				<p class="normal1">“Teyze, misafir bekliyor muydun?”</p>
				<p class="normal1">Yaşlı kadın kaşlarını çattı. “Bu saatte mi?”</p>
				<p class="normal1">Peter haritaları çabucak kutuya geri koydu ve kutuyu yatağın altına itti. Bunu neden yaptığınıysa ancak ön kapıya gidip de sineklikli kapının ardında Michael’ı görünce merak etti. Michael odaya girdi ve Peter’ın arkasında, kollarını hoşnutsuzca göğsünde kavuşturmuş halde duran yaşlı kadına göz attı.</p>
				<p class="normal1">“Hey Teyze” dedi nefes nefese.</p>
				<p class="normal1">“Asıl sana hey, kaba çocuk. Gecenin köründe kapımı çalıyorsun, insan bir nasılsın der.”</p>
				<p class="normal1">“Kusura bakma.” Michael’ın yanakları utançtan kızardı. “Bu akşam nasılsın Teyze?”</p>
				<p class="normal1">Kadın kafa salladı. “İyiyim galiba.”</p>
				<p class="normal1">Michael tekrar Peter’a döndü ve sır verircesine alçak sesle konuştu. “Seninle konuşabilir miyim? Dışarıda?”</p>
				<p class="normal1">Michael’ın peşinden sundurmaya çıkan Peter gölgelerin içinden Dale Levine’in çıktığını gördü.</p>
				<p class="normal1">“Bana söylediğin şeyi ona da söyle” dedi Michael.</p>
				<p class="normal1">“Dale? Ne oldu?”</p>
				<p class="normal1">“Bak” dedi adam etrafa huzursuzca bakınarak. “Bunu söylememeliyim herhalde, ayrıca Sur’a geri dönmem gerek. Ama Alicia’yla Caleb’ı kaçırmayı planlıyorsanız şafak söker sökmez kaçırsanız iyi olur. Sur kapısına gitmenize yardım edebilirim.”</p>
				<p class="normal1">“Niye? Ne oldu ki?”</p>
				<p class="normal1">Yanıtı Michael verdi. “Tüfekler Peter. Tüfekleri alacaklar.”</p>
				</body></html>