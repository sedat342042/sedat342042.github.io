<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_26"><br class="calibre3"/><br class="calibre3"/><br class="calibre3"/><br class="calibre3"/>On üç<br class="calibre3"/></h2>
				<p class="normal1">Lacey ormandaydı: Ağaçtan ağaca sine sine koşuyordu, askerlerden uzaklaşıyordu. Hava soğuk ve seyrekti, ciğerlerinde keskinliğini hissediyordu. Sırtını bir ağaca dayayıp soluklandı.</p>
				<p class="normal1">Korkmuyordu. Askerlerin mermileri hiçbir şeydi. Çalıların içinden geçtiklerini duymuştu, ama onun yakınından bile geçmemişlerdi. Hem öyle küçüktüler ki! Mermiler – mermiler insanı nasıl incitebilirdi? O ki onca yoldan gelmiş, onca zorluğu aşmıştı; onu öyle küçücük şeylerle korkutmayı nasıl umabilirlerdi?</p>
				<p class="normal1">Fıçıya benzeyen ağaç gövdesinin kenarından baktı. Çalıların arasından nöbetçi kulübesinin ışığını görebiliyordu, iki adamın konuştuklarını duyabiliyordu, sesleri aysız gecede kolayca yayılıyordu. <span class="ideitalik">Siyah kadın, bir çeşit şivesi var</span>; diğeri de <span class="ideitalik">Hassiktir, onu kaçırdık diye canımıza okuyacak. Onu nasıl kaçırdık yahu? Ha? Nasıl! Sen doğru dürüst nişan almadın bile! </span>deyip duruyordu.</p>
				<p class="normal1">Telefonda konuştukları her kimse, ondan korkuyorlardı. Ama bu adam – Lacey onun önemsiz olduğunu, bir hiç olduğunu biliyordu. Askerler de çocuk gibiydiler, kendi başlarına hareket edemiyorlardı. Çok eskiden tarlada gördüğü askerler gibiydiler. Uzun saatler boyunca ona durmadan ne yaptıklarını hatırlıyordu. Ondan bir şey aldıklarını düşünmüşlerdi –bunu ağızlarındaki karanlık gülümsemelerde görebiliyordu, yüzüne gelen ekşi nefeslerinde tadabiliyordu– ve almışlardı da. Ama artık onları affetmişti ve bu şeyi geri almıştı, kendini ve daha fazlasını geri almıştı. Gözlerini kapadı. <span class="ideitalik">Ama sen etrafımdaki bir kalkansın EY TANRIM</span>, diye düşündü.</p>
				<p class="normal1"><span class="ideitalik">Bana nur bahşediyorsun ve başımı kaldırıyorum. </span></p>
                <br class="chapter"/>
				<p class="normal1"><span class="ideitalik">TANRI’ya sesleniyorum </span></p>
				<p class="normal1"><span class="ideitalik">ve kutsal tepesinden bana yanıt veriyor. </span></p>
				<p class="normal1"><span class="ideitalik">Salah.</span></p>
                <br class="chapter"/>
				<p class="normal1"><span class="ideitalik">Yatıp uyuyorum;</span></p>
				<p class="normal1"><span class="ideitalik">tekrar uyanıyorum çünkü TANRI bana güç veriyor.</span></p>
                <br class="chapter"/>
				<p class="normal1"><span class="ideitalik">Dört bir yanda toplanmış </span></p>
				<p class="normal1"><span class="ideitalik">on binlerce düşmandan korkmayacağım.</span></p>
                <br class="chapter"/>
				<p class="normal1"><span class="ideitalik">Kalk EY TANRIM!</span></p>
				<p class="normal1"><span class="ideitalik">Kurtar beni ey Tanrım!</span></p>
				<p class="normal1"><span class="ideitalik">Bütün düşmanlarımın çenesine vur; </span></p>
				<p class="normal1"><span class="ideitalik">kötülerin dişlerini kır. </span></p>
                <br class="chapter"/>
				<p class="normal1">Yine ağaçların arasından geçiyordu. Nöbetçinin telefonda konuştuğu adam: Onu bulup öldürsünler diye başka askerler gönderecekti. Ama yine de içinde neşeye benzer bir his vardı –hayatında hissettiği her şeyden daha yoğun ve derin, yepyeni, kıpır kıpır bir enerji. Haftalarca içinde birikmişti, yola düşüp de– nereye? İsmini bilmiyordu. Orayı Amy’nin bulunduğu yer olarak düşünüyordu o kadar.</p>
				<p class="normal1">Otobüslere binmişti. Bir kamyonetin kasasında, iki Labradorla ve bir sandık dolusu domuz yavrusuyla birlikte yolculuk etmişti. Bazı günler uyandığında o gün yürümesi, sadece yürümesi gerektiğini anlamıştı. Arada sırada karnını doyuruyordu veya uygun gelirse bir kapıyı çalıp bir yatakta yatmak için izin istiyordu. Ve kapıyı açan kadın –Lacey hangi kapıyı çalarsa çalsın mutlaka bir kadın açıyordu– <span class="ideitalik">Elbette, girsenize, </span>diyerek onu içeri alıyor ve başka tek kelime etmeden bir odaya, içinde hazırlanmış ve bekleyen bir yatak bulunan bir odaya götürüyordu.</p>
				<p class="normal1">Sonra bir gün, uzun bir dağ yoluna tırmanırken ve etrafını sarmalayan gün ışığında Tanrı’nın görkemi varken, hedefine ulaştığını anlamıştı.</p>
				<p class="normal1"><span class="ideitalik">Bekle, </span>demişti ses. <span class="ideitalik">Günbatımını bekle Rahibe Lacey. Yol, sana yolu gösterecek. </span></p>
				<p class="normal1">Sahiden de öyle olmuştu: Yol, yolu göstermişti. Şimdi peşindeki adamların sayısı artmıştı; her adım, kırılan her dal, her nefes Lacey’ye adamların yerini söyleyen bir tüfek patlamasıydı, yüksekten de yüksekti. Arkasında geniş bir hat halinde yayılmışlardı, altı kişiydiler, tüfeklerini karanlığa, hiçliğe, Lacey’nin az önce durduğu ama artık durmadığı bir yere doğrultmuşlardı.</p>
				<p class="normal1">Lacey ağaçların arasındaki bir açıklığa vardı. Bir yol. Solda, iki yüz metre ötede, ışık halesiyle yıkanan nöbetçi kulübesi duruyordu. Sağda yol ağaçların arasına sapıp sarpça aşağı iniyordu. Aşağıda bir yerlerden nehir sesi geliyordu.</p>
				<p class="normal1">Buranın anlamını açıklayan hiçbir şey yoktu; yine de Lacy beklemesi gerektiğini biliyordu. Uzanıp karnını orman zeminine yasladı. Askerler arkasındaydılar, elli metre, kırk, otuz.</p>
				<p class="normal1">Bir dizel motorunun alçak hırıltısını duydu; sürücü yoldaki son tümseği aşmak için vites küçültünce motorun sesi hafifledi. Araç, ışığını ve gürültüsünü Lacey’ye yaklaştırıyordu. Lacey doğrulup çömelme pozisyonuna geçerken aracın far ışıkları tepenin doruğunda patladı. Bir tür ordu kamyonuydu. Sürücü yine vites değiştirip hızlanmaya başlarken motorun sesi değişti.</p>
				<p class="normal1">Şimdi?</p>
				<p class="normal1">Ve ses dedi ki: <span class="ideitalik">Şimdi.</span></p>
				<p class="normal1">Lacey kalkıp kamyonun arka tarafına doğru var gücüyle koştu. Geniş bir tampon ve üstünde dalgalanan kanvaslar tarafından gizlenen boş bir yük alanı. Lacey bir an çok geç kaldığını, kamyonun uzaklaşıp gideceğini düşündü, ama sonra hızlanıp ona yetişti. Elleri kasa kapağını buldu; çıplak ayaklarından önce biri, sonra diğeri yoldan kalktı. Lacey Antoinette Kudoto havadaydı: Kamyonun içine yuvarlandı.</p>
				<p class="normal1">Başı kargo kompartımanının zeminine çarpınca boğuk bir ses çıktı.</p>
				<p class="normal1">Sandıklar. Kamyon sandık doluydu.</p>
				<p class="normal1">Kompartımanın arka duvarına doğru sendeleyerek ilerledi. Kamyon nöbetçi kulübesine yaklaşırken tekrar yavaşladı. Lacey nefesini tuttu. Artık ne olacaksa olacaktı: yapabileceği bir şey yoktu.</p>
				<p class="normal1">Hava freni tısladı; kamyon sarsılarak durdu.</p>
				<p class="normal1">“İzin belgesini göreyim.”</p>
				<p class="normal1">İlk nöbetçinin, Lacey’ye durmasını söyleyen nöbetçinin sesiydi. Tüfekli, büyümüş de küçülmüş çocuğun. Lacey onun marşpiyede durduğunu sesinden anladı. Havada birden sigara dumanı kokusu belirdi.</p>
				<p class="normal1">“Sigara içmemelisin.”</p>
				<p class="normal1">“Kimsin sen, annem mi?”</p>
				<p class="normal1">“Talimatları okusana hıyar. Hepimizi havaya uçuracak kadar mühimmat taşıyorsun.”</p>
				<p class="normal1">Yolcu koltuğunda biri kıs kıs güldü.</p>
				<p class="normal1">“Geberirsen geber, bana ne. Yolda kimseyi gördünüz mü?”</p>
				<p class="normal1">“Sivil birini mi?”</p>
				<p class="normal1">“Hayır, kar adamı Yeti’yi. Evet, sivil birini. Siyah bir kadın, bir altmış yedi civarı, etekli.”</p>
				<p class="normal1">“Şaka yapıyorsun.” Sessizlik. “Kimseyi görmedik. Zaten hava karanlık. Bilmiyorum.”</p>
				<p class="normal1">Nöbetçi marşpiyeden indi. “Arka tarafı kontrol edeyim.”</p>
				<p class="normal1"><span class="ideitalik">Kımıldama Lacey, </span>dedi ses. <span class="ideitalik">Kımıldama. </span></p>
				<p class="normal1">Kanvas kanatlar açıldı, kapandı, tekrar açıldı. İçeri bir huzme girdi.</p>
				<p class="normal1"><span class="ideitalik">Gözlerini kapa Lacey. </span></p>
				<p class="normal1">Lacey gözlerini kapadı. El fenerinin ışığının yüzünden geçtiğini hissetti: bir, iki, üç kez.</p>
				<p class="normal1"><span class="ideitalik">Etrafımdaki kalkansın, Ey Tanrım...</span></p>
				<p class="normal1">Kamyonun yan tarafının, kulağının hemen yanının iki kere sertçe yumruklandığını duydu.</p>
				<p class="normal1">“Temiz!”</p>
				<p class="normal1">Kamyon harekete geçti.</p>
                <br class="chapter"/>
				<p class="normal1">Richards hiç mutlu değildi. O deli rahibe – burada ne arıyordu yahu?</p>
				<p class="normal1">Sykes’a söylememeye karar verdi. Önce bu mesele hakkında bilgi toplamalıydı. Altı adam göndermişti. Altı! Vurun onu! Ama adamlar eli boş dönmüşlerdi. Onları tekrar göndermişti, etrafta turlasınlar diye. Bulun onu! Vurun! Çok mu zor?</p>
				<p class="normal1">Wolgast ve kız meselesi fazla uzamıştı. Ve Doyle – <span class="ideitalik">o </span>niye hâlâ hayattaydı? Richards saatine göz attı: 00.03. Masasının en alt çekmecesindeki tabancasını aldı ve şarjörünü kontrol ettikten sonra belinin arkasına taktı. Ofisinden çıkıp arka merdivenden 1. Seviye’ye inerek yükleme platformundan dışarı çıktı.</p>
				<p class="normal1">Doyle bir sivil odasına hapsedilmişti; eskiden ölü temizlikçilerden birine ait olan bir odaya. Kapıdaki nöbetçi sandalyesinde uyukluyordu.</p>
				<p class="normal1">“Kalk” dedi Richards.</p>
				<p class="normal1">Asker irkilerek uyandı. Dalgın gözlerinde şaşkınlık vardı; nerede olduğunu bilmiyormuş gibiydi. Tepesinde duran Richards’ı görünce hemen kalkıp hazırola geçti. “Kusura bakmayın efendim.”</p>
				<p class="normal1">“Kapıyı aç.”</p>
				<p class="normal1">Asker şifreyi girip geri çekildi.</p>
				<p class="normal1">“Gidebilirsin” dedi Richards.</p>
				<p class="normal1">“Efendim?”</p>
				<p class="normal1">“Uyuyacaksan kışlada uyu.”</p>
				<p class="normal1">Bir rahatlama ifadesi. “Evet efendim. Özür dilerim efendim.”</p>
				<p class="normal1">Asker yürüyüş iskelesinde koşarak uzaklaştı. Richards kapıyı itip açtı. Doyle yatağın ayakucunda oturuyordu, ellerini kucağında kavuşturmuştu, duvardaki eskiden televizyonun bulunduğu boş dörtgene bakıyordu. Yerde duran, el sürülmemiş yemek tepsisinden hafif bir bayat balık kokusu yayılıyordu. Doyle başını kaldırınca hafifçe gülümsedi.</p>
				<p class="normal1">“Richards. Seni adi herif.”</p>
				<p class="normal1">“Gidelim.”</p>
				<p class="normal1">Doyle iç geçirip dizine şaplak vurdu. “Biliyor musun, senin hakkında doğruyu söylüyormuş. Wolgast yani. Tam da burada oturmuş düşünüyordum. Eski dostum Richards beni ne zaman ziyaret edecek diye.”</p>
				<p class="normal1">“Bana kalsa daha önce gelirdim.”</p>
				<p class="normal1">Doyle gülmek üzereymiş gibi görünüyordu. Richards başına gelecek şeyi bilen bir adamın bu kadar keyifli olduğunu ilk kez görüyordu. Doyle gülümsemeyi sürdürerek esefle kafa salladı. “O pompalı tüfeklere hamle etmeliydim.”</p>
				<p class="normal1">Richards silahını çıkarıp emniyet kilidini açtı. “Biraz zaman kazandırırdı, evet.”</p>
				<p class="normal1">Doyle’u dışarı çıkarıp Şale’nin ışıklarına doğru götürdü. Doyle kaçmaya kalkışabilirdi, ama ne kadar uzağa gidebilirdi ki? Hem neden Wolgast’ı ya da kızı sormamıştı?</p>
				<p class="normal1">“Söylesene” dedi Doyle otoparka vardıklarında. Orada, laboratuvarda gece vardiyasında çalışanlara ait birkaç araba duruyordu hâlâ. “Geldi mi?”</p>
				<p class="normal1">“Kim geldi mi?”</p>
				<p class="normal1">“Lacey.”</p>
				<p class="normal1">Richards durdu.</p>
				<p class="normal1">“Geldi demek” diyen Doyle kıkırdadı. “Richards, yüzünün halini görmelisin.”</p>
				<p class="normal1">“O konuda ne biliyorsun?”</p>
				<p class="normal1">Tuhaftı. Doyle’un gözlerinden serin, mavi bir ışık saçılıyordu sanki. Richards o ışığı otoparkın aydınlığında bile görebiliyordu. Fotoğraf makinesine obtüratörün açıldığı anda bakmak gibiydi.</p>
				<p class="normal1">“Tuhaf, ama biliyor musun?” dedi Doyle, karanlık ağaçlara bakarak. “Onun geldiğini duyabiliyordum.”</p>
                <br class="chapter"/>
				<p class="normal1"><span class="ideitalik">Grey.</span></p>
				<p class="normal1">S4’teydi. Monitörde Sıfır parlıyordu.</p>
				<p class="normal1"><span class="ideitalik">Grey. Vakit geldi.</span></p>
				<p class="normal1">O zaman hatırladı, nihayet her şeyi hatırladı: Rüyalarını ve gözlem odasında Sıfır’ı izleyerek, sesini dinleyerek, anlattıklarını duyarak geçirdiği onca geceyi. New York şehrini, kızı ve diğerlerini hatırladı, her gece yeni birinin üstüne atlarken içinden geçen karanlığın verdiği hissi ve çenesindeki hazzı hatırladı. O Grey’di ve Grey değildi, Sıfır’dı ve Sıfır değildi, her yerdeydi ve hiçbir yerdeydi. Kalkıp cama yaklaştı.</p>
				<p class="normal1"><span class="ideitalik">Vakit geldi. </span></p>
				<p class="normal1">Komik, diye düşündü Grey. Komik değil, ha ha, ama komik bir şekilde tuhaf, <span class="ideitalik">zaman </span>denen şey. Zaman sandığı gibi bir şey değildi. Düz bir çizgi değildi, bir çemberdi ve dahası çemberlerden oluşma bir çemberdi, üst üste duruyorlardı, yani her an aynı anda, diğer bütün anların yanındaydı. Ve insan bunu bilince bilmemezlik edemiyordu. Örneğin şimdi Grey birazdan olacakları görüyordu, çoktan olmuşlar gibi, çünkü bir bakıma olmuşlardı.</p>
				<p class="normal1">Hava geçirmez kabini açtı. Biyogiysisi duvarda gevşekçe asılı duruyordu. İkinci kapıyı açmak için birinciyi kapaması, üçüncüyü açmak için ikinciyi kapaması gerekiyordu, ama biyogiysiyi giymek ya da yalnız olmak zorunda değildi.</p>
				<p class="normal1"><span class="ideitalik">İkinci kapı Grey. </span></p>
				<p class="normal1">Diğer kabine geçti. Başının yukarısında duş başlığı canavar bir çiçeğin yüzü gibi duruyordu. Kamera onu izliyordu, ama diğer tarafta kimse yoktu; bunu biliyordu. Ve artık sadece Sıfır’ın sesini değil, başka sesler de duyuyordu ve kimlere ait olduklarını biliyordu.</p>
				<p class="normal1"><span class="ideitalik">Üçüncü kapı Grey. </span></p>
				<p class="normal1">Ah, bu ne mutluluk, diye düşündü. Öyle rahatlatıcı ki. Böyle boşvermek. Böyle bırakıp gitmek. İyi Grey’le kötü Grey’in birleşmesini, yeni ve kaçınılmaz bir şey oluşturmasını günbegün hissetmişti. Bir sonraki yeni Grey, bağışlayabilen Grey.</p>
				<p class="normal1"><span class="ideitalik">Seni bağışlıyorum Grey. </span></p>
				<p class="normal1">Geniş kapı kolunu çevirdi. Kapı açıktı. Karanlıkta karşısında Sıfır doğruldu. Grey yüzünde, gözlerinde, ağzında ve çenesinde onun nefesini hissetti; küt küt atan kalbini hissetti. Grey karlardaki babasını düşündü. Ağlıyordu, mutluluktan ağlıyordu, korkudan ağlıyordu, durmadan ağlıyordu ve Sıfır onun boynundaki, kanın geçtiği yumuşak yeri bulup ısırınca, Grey nihayet onuncu tavşanın ne olduğunu anladı.</p>
				<p class="normal1">Onuncu tavşan kendisiydi.</p>
				</body></html>