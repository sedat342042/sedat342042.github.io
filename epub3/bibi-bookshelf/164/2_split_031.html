<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_34"><br class="calibre3"/><br class="calibre3"/><br class="calibre3"/><br class="calibre3"/>Yirmi bir<br class="calibre3"/></h2>
				<p class="normal1">Dünyanın şimdiki haliyle Önceki Zaman’ın dünyası arasında büyük bir fark var, diye düşündü Michael Fisher ve bu fark viraller değil, elektrikti.</p>
				<p class="normal1">Viraller elbette bir sorundu; Fener Kulesi’nin arkasındaki AH Barakası’ndaki eski belgelere bakılırsa sayıları kırk iki buçuk <span class="ideitalik">milyon </span>civarındaydı. Devre Michael salgının son saatlerinin tüm tarihini okumuştu. “CV1-CV13 Seçme Gözlem Unsurlarının Ulusal ve Bölgesel Özeti” Hastalık Kontrol ve Korunma Merkezleri, Atlanta, Georgia; “Şehir Merkezleri, 6-1 Bölgelerine İlişkin Sivil Tahliye Protokolleri” Federal Acil Durum Yönetimi Teşkilatı, Washington, DC; “İnsan Olmayan Primatlarda Kalıtsal Kanamalı Hummanın CV’ye Karşı Korunmadaki Etkisi” Birleşik Devletler Ordusu Tıp Araştırmaları Enstitüsü Bulaşıcı Hastalıklar Bölümü, Fort Detrick, Maryland, vs. Michael bu belgelerden bazılarını anlıyor, bazılarınıysa anlamıyordu ama temelde hepsi aynı şeyi söylüyordu. On kişiden biri. Ölen her dokuz kişiye karşılık bir kişi dönüştürülüyordu. Yani salgının başladığı sırada 500 milyon insan –Birleşik Devletler, Kanada ve Meksika’nın toplam nüfusları– bulunduğu varsayılırsa ve dünyanın geri kalanı (ki görünüşe göre hakkında pek az şey biliniyordu) şimdilik göz ardı edilirse, virallerin örneğin yüzde 15’inin öldüğü varsayılsa bile geride hâlâ Panama Geçidi’yle Bering Boğazı arasında hoplayıp zıplayarak damarlarında hemoglobin bulunan ve vücut ısısı 36 ila 38 derece olan her şeyi, yani hayvan krallığının yüzde 99.96’sını, tarla farelerinden boz ayılara dek bütün hayvanları yiyen 42.5 milyon tane kana susamış piç kurusu var demekti.</p>
				<p class="normal1">Yani, evet. Bu bir <span class="ideitalik">sorundu. </span></p>
				<p class="normal1">Ama yeterince elektrik olduğu sürece viralleri dışarıda tutabilirim, diye düşündü Michael.</p>
				<p class="normal1">Önceki Zaman: İnsanların o zamanlar kullandığı elektriğin muzzamlığını düşündükçe titriyordu bazen. Milyonlarca kilometrelik tel, milyarlarca amperlik elektrik akımı. Gezegenin kısılı kalmış enerjisini durmadan <span class="ideitalik">Evet? Evet? Evet? </span>diyerek bir hattan geçen tek amperlik akıma dönüştüren dev santraller.</p>
				<p class="normal1">Ve makineler. Muhteşem, uğuldayan, ışıldayan makineler. Sadece bilgisayarlar, Blu-ray’ler ve cep telefonları değil –ellerinde böyle düzinelerce alet vardı, erzak bulmak için dağdan inenler tarafından yıllar boyu toplanmışlardı ve barakada tutuluyorlardı–, basit şeyler, sıradan gündelik şeyler, örneğin saç kurutma makineleri ve mikrodalga fırınlar ve akkor telli ampuller. Hepsi de şebekeye bağlanmışlardı.</p>
				<p class="normal1">Bazen sanki onca elektrik hâlâ dışarıdaymış, kendisini bekliyormuş gibi geliyordu. Michael Fisher’ın düğmeye basıp her şeyi –insan uygarlığını– canlandırmasını bekliyordu.</p>
				<p class="normal1">Fener Kulesi’nde tek başına fazla zaman geçiriyordu. Bu doğruydu. Elton’la baş başa kalıyordu ve bu genellikle tek başına olmaktan farksızdı. Havadan sudan konuşmuyorlardı. Durum buydu ve aksini iddia etmiyordu.</p>
				<p class="normal1">Michael dışarıda hâlâ bol bol elektrik olduğunu biliyordu. Kasaba büyüklüğünde dizel jeneratörler. Çalıştırılmayı bekleyen, gaz dolu, devasa LNG tesisleri. Çöl güneşine bakıp duran, dönümlerce uzanan güneş panelleri. Atomik armonikalar gibi uğuldayan cep tipi atom bombaları; kontrol çubukları onyıllardır giderek ısınıyordu ve sonunda patlayıp etrafa radyoaktif buhar saçacaktı ve çok yukarıda bir yerlerdeki çoktan unutulmuş, kendi küçük nükleer piliyle çalışan bir uydu can çekişen kardeşinin son acılarını kaydedecekti – sonunda kendisi de kararıp yeryüzüne fark edilmeyen bir ışık şeridi halinde düşene dek.</p>
				<p class="normal1">Bütün bunlar ziyan oluyordu. Ve zaman azalıyordu.</p>
				<p class="normal1">Pas, aşınma, rüzgâr, yağmur. Farelerin kemirgen dişleri, böceklerin aşındırıcı dışkıları ve yılların yıpratıcı etkileri. Doğanın makinelere, gezegenin kaotik güçlerinin insanoğlunun eserlerine açtığı savaş. İnsanların yeryüzünden çekip aldığı enerji kaçınılmaz bir şekilde geri çekiliyordu, lağıma akan su gibi emiliyordu. Yakında yeryüzünde ayakta duran tek bir elektrik direği bile kalmayacaktı, belki de kalmamıştı.</p>
				<p class="normal1">İnsanoğlu yüz yıl can çekişecek bir dünya yaratmıştı. Son ışıkların sönmesi yüz yıl sürecekti.</p>
				<p class="normal1">İşin en kötü tarafıysa Michael’ın buna tanıklık edecek olmasıydı. Bataryalar çürüyordu. <span class="ideitalik">Çok kötü </span>çürüyordu. Michael bunu eski CRT monitöründeki yeşil, hareketli çubuklardan anlıyordu. Bataryalar kaç yıl dayanacak şekilde üretilmişti? Otuz yıl? Elli yıl? Neredeyse yüzyıl boyunca şarjlı kalabilmeleri mucizeydi. Türbinler rüzgârda sonsuza dek dönebilirdi, ama akımı depolayıp düzenlemek için bataryalar şarttı, yoksa rüzgârsız bir gece sonları olurdu.</p>
				<p class="normal1">Bataryaları onarmak olanaksızdı. Bataryalar <span class="ideitalik">onarılacak </span>şekilde üretilmemişti. <span class="ideitalik">Yenilenmeleri </span>gerekiyordu. Contaları değiştirmek, pası temizlemek, kontrol tertibatının tellerini değiştirmek işe yaramazdı. Zarlar harap olmuştu, polimer yolları sülfonik asit molekülleri tarafından iflah olmaz şekilde tıkanmıştı. Monitörün ona her gün söylediği buydu. ABD Ordusu gelip de fabrikadan yeni çıkmış gıcır gıcır bataryalar getirmezse –Hey, kusura bakmayın sizi unutmuşuz!– ışıksız kalacaklardı. Bir, en fazla iki yıl içinde. O zaman Devre Michael kalkıp şöyle demek zorunda kalacaktı: <span class="ideitalik">Dinleyin millet. Size kötü bir haberim var. Bu gecenin hava tahminini merak ediyor musunuz? Hava karanlık ve bol çığlıklı olacak. Işıkları açık tutmak eğlenceliydi, ama artık ölmem gerekiyor. Tıpkı hepiniz gibi. </span></p>
				<p class="normal1">Bu meseleyi sadece Theo’ya açmıştı. Teknik olarak Işık ve Elektrik Şefi olsa da sık sık hastalanıp işleri Michael’la Elton’a bırakan Gabe Curtis’e değil; Sanjay’e, Yaşlı Chou’ya veya başka birine değil; hatta ablası Sara’ya bile değil. Michael neden Theo’ya söylemeyi seçmişti? Arkadaştılar. Theo, Hane Halkı’ndandı. Evet, kasvetli bir yönü olmuştu hep –Michael bunu gayet iyi ayırt edebilirdi– ve bir insana onun ve tanıdığı herkesin öleceğini söylemek zordu. Belki de Michael durumu ilan etmek zorunda kalacağı gün gelip çattığında bu işi Theo’nun yapacağını veya kendisini bir şekilde destekleyeceğini ummuştu sadece. Ama çoğu insandan daha bilgili olan Theo bile bataryaları insan yapımı değil de doğanın fizik yasalarına tabii olan kalıcı parçaları olarak görüyordu hep. Güneş, gökyüzü ve surlar gibi bataryalar da <span class="ideitalik">kendiliğinden </span>vardılar. Bataryalar türbinlerden gelen elektriği emip projektörlere tükürüyorlardı ve bir terslik olursa Işık ve Elektrik sorunu çözerdi. <span class="ideitalik">Değil mi Michael? </span>demişti Theo. <span class="ideitalik">Bataryaları onarabilirsin, değil mi? </span>Konuşma bir süre böyle devam etmişti ve sonunda tamamen bezen Michael, iç geçirip kafa sallayarak tane tane konuşmuştu.</p>
				<p class="normal1">Theo, beni dinlemiyorsun. Söylediklerimi dinlemiyorsun. Işıklar. Sönecek.</p>
				<p class="normal1">Michael’ın Sara’yla paylaştığı küçük, tek katlı ahşap evin sundurmasında oturuyorlardı; Sara o ikindi vakti başka yerdeydi, sürüyle ilgileniyordu veya Hastane’de ateş ölçüyordu ya da karnını doyurup doyurmadığını ve yıkanıp yıkanmadığını öğrenmek için Walt Amca’yı ziyarete gitmişti– bir başka deyişle, her zamanki gibi ortalıkta kıpır kıpır dolanıyordu. Vakit ikindi sonuydu. Evin yanındaki kısa otlu meraya atları salmışlardı, karınlarını doyursunlar diye, oysa yazın kurak günleri erken gelmişti ve arazi ekmek kırıntısı rengiydi, yer yer görülen toprak kısımlara basıldığında tozlar yükseliyordu. Herkes bu evi Fisherların evi olarak biliyordu.</p>
				<p class="normal1">“Sönecek” diye tekrarladı Theo. “Işıklar.”</p>
				<p class="normal1">Michael başıyla onayladı. “Sönecek.”</p>
				<p class="normal1">“İki yıl diyorsun.”</p>
				<p class="normal1">Theo’nun yüzünü inceleyen Michael, bu bilginin uyandırdığı etkiyi seyretti. “Daha geç olabilir ama sanmıyorum. Daha erken de olabilir.”</p>
				<p class="normal1">“Ve yapabileceğin hiçbir şey yok.”</p>
				<p class="normal1">“Kimsenin yapabileceği bir şey yok.”</p>
				<p class="normal1">Theo darbe yemişçesine hızla soluk verdi. “Tamam, anladım.” Kafa salladı. “Uçanlar adına, anlıyorum. Başka kime söyledin?”</p>
				<p class="normal1">“Kimseye.” Michael omuz silkti. “Sadece sana.”</p>
				<p class="normal1">Theo kalkıp sundurmanın kenarına gitti. Bir an ikisi de konuşmadılar.</p>
				<p class="normal1">“Taşınmamız gerek” dedi Michael. “Veya başka bir güç kaynağı bulmalıyız.”</p>
				<p class="normal1">Theo araziye bakıyordu. “Nereden bulabiliriz ki?”</p>
				<p class="normal1">“Bilmem. Ben sadece durumu söylüyorum. Bataryalar yüzde yirminin altına inince...”</p>
				<p class="normal1">“Anladım, anladım, ışıklar sönecek” dedi Theo. “Bunu gayet açık söyledin.”</p>
				<p class="normal1">“Ne yapmalıyız?”</p>
				<p class="normal1">Theo umutsuzca güldü. “Ne bileyim yahu?”</p>
				<p class="normal1">“Yani, insanlara söylesek mi?” Michael duraksayıp arkadaşının yüzünü inceledi. “Yani, anlarsın ya, hazırlansınlar diye.”</p>
				<p class="normal1">Theo bir an düşündü. Sonra kafa salladı. “Hayır.”</p>
				<p class="normal1">Hepsi buydu. O konuyu bir daha konuşmamışlardı. Aradan ne kadar zaman geçmişti? Bir yıldan fazla oluyordu, Maus’la Galen’ın evlendikleri sırada konuşmuşlardı – çok uzun süredir yapılan ilk evlilikti bu. İnsanlar Mausami’nin Theo’yla değil Galen’la evlenmesine şaşırmışlardı; sebebini sadece Michael biliyordu veya tahmin edebiliyordu. O gün sundurmada Theo’nun gözlerindeki ifadeyi görmüştü. Theo’nun içinde bir şey sönmüştü ve Michael o ışığın geri gelebileceğini sanmıyordu.</p>
				<p class="normal1">Artık beklemekten başka yapacak şey yoktu. Beklemekten ve dinlemekten başka.</p>
                <br class="chapter"/>
				<p class="normal1">Çünkü mesele buydu: Telsiz yasaktı. Michael’ın anladığı kadarıyla bu yasak Koloni’ye çok fazla insanın gelmesini önlemek için konmuştu. İlk zamanlarda Yürüyenler Koloni’ye telsiz sayesinde gelmişlerdi; İnşacılar bunu planlamamışlardı, çünkü Koloni’nin o kadar uzun süre dayanacağı düşünülmemişti. Dolayısıyla o zaman, 17 senesinde –yetmiş beş yıl önce– telsizin yok edilmesine, dağdaki antenin indirilmesine, parçaların un ufak edilip çöpe atılmasına karar verilmişti.</p>
				<p class="normal1">Bu karar o zaman mantıklı gelmiş olabilirdi. Michael bunu anlıyordu. Ordu zaten yerlerini biliyordu ve yiyecekleri, yakıtları azdı. Ama artık durum değişmişti. Bataryaların hali ortadaydı, elektriksiz kalacaklardı. Karanlık, çığlıklar, can çekişen insanlar falan filan.</p>
				<p class="normal1">Michael, Theo’yla konuştuktan kısa süre sonra, anımsadığı kadarıyla en fazla birkaç gün sonra, eski kayıt defterine tesadüfen göz atmıştı – gerçi tam olarak “tesadüfen” denemeyeceği sonradan ortaya çıkmıştı. Şafağa bir saat vardı. Michael her zamanki gibi Fener Kulesi’ndeki panelin başında oturuyordu, monitörlere bakıyordu ve Öğretmen’in <span class="ideitalik">Çocuğunuza İsim Seçin</span> kitabını okuyordu (okuyacak şey kalmayınca bu kitaba kadar düşmüştü; şimdi I’daydı); bilinmeyen bir sebep, huzursuzluk veya can sıkıntısı ya da ebeveyninin ona Ichabod ismini takmamasının (Devre Ichabod!) verdiği rahatlık yüzünden gözlerini CRT monitörünün üstündeki rafa kaldırınca onu görmüştü. Siyah ciltli ince defteri. Bilindik ıvır zıvırların, bir lehim makarasıyla Elton’ın CD’lerinin (<span class="ideitalik">Billy Holiday Sings the Blues, </span>Rolling Stones’un <span class="ideitalik">Sticky Fingers</span>’ı, <span class="ideitalik">Superstars</span> #<span class="ideitalik">1 Party Dance Hits</span>, Yo Mama diye bir grup, ki Michael’a sadece birbirine bağırıp duran bir grup insandan ibaret gibi gelmişti, gerçi müzikten hiç anlamazdı ya) arasında duruyordu. Michael ona bin kez bakmış olmalıydı, ama daha önce gördüğünü hatırlamıyordu; bu tuhaf durum karşısında duraksadı. Bir defter, okumadığı bir şey. (Her şeyi okumuştu.) Kalkıp kitabı raftan aldı ve açınca ilk gördüğü şey düzgün bir elyazısıyla, mühendis elyazısıyla yazılmış tanıdık bir isim oldu: Rex Fisher. Michael’ın büyük (büyük büyük?) dedesiydi. Rex Fisher, Işık ve Elektrik Başmühendisi, Birinci Koloni, California Cumhuriyeti. Bu neydi yahu? Michael <span class="ideitalik">bunu </span>nasıl gözden kaçırabilmişti? Rutubetten ve eskimekten kırışmış sayfaları çevirdi; mürekkeple yazılmış bu ince defterin ne olduğunu hemen anladı. Rakam sütunları vardı, tarihler eski tarzda yazılmıştı, sonra saat geliyordu ve ardından Michael’ın tahminince telsiz frekansları yazılıydı; bunların sağında da en fazla birkaç kelimelik, kısa ama gayet anlamlı, koca öyküler içeren notlar vardı: “otomatik acil durum sinyali”, “beş kurtulan var”, “ordu?” veya “Prescott, Arizona’dan üç kişi geliyor.” Başka yer isimleri de vardı: Ogden, Utah, Kerrville, Texas. Las Cruces, New Mexico, Ashland, Oregon. Böyle yüzlerce, sayfalar dolusu not alınmıştı ve birden kesiliyordu. Son yazı sadece şuydu: “Hane Halkı telsizi yasakladı.”</p>
				<p class="normal1">Michael okumayı bitirdiğinde pencereler hafif bir ışıkla aydınlanıyordu. Sabah Çanı çalarken –üç kez sertçe çalınıyordu, ardından süresi hiç değişmeyen bir duraksama oluyordu ve sonra çan üç kez daha çalınıyordu, ilkinde mesajı almamış olabilirsiniz diye (sabah oldu, hayattasın)– feneri söndürüp kalktı ve plastik yedek parça kutularıyla, etrafa saçılmış aletlerle ve kirli tabaklar yığınıyla dolu (Elton’ın karnını neden kışlada doyurmadığını anlamıyordu; herif iğrençti resmen), labirenti andıran daracık odada yürüyüp devre kesici panele gitti ve ışıkları söndürdü. İçine bezgin bir tatmin yayıldı, sabah çanını her duyuşunda olduğu gibi: Bir gecelik iş daha bitmişti, herkes hayattaydı ve yeni bir güne giriyorlardı. Bıçaklı Alicia <span class="ideitalik">bunu </span>başarsındı bakalım. (Michael’ın başını kayıt defterinden kaldırınca Alicia’yı düşünmeye daldığı doğru değil miydi peki? Onu arada sırada –sık sık– düşünmüyor muydu? Üstelik her zamanki halini değil, Michael’ın dün akşam yolda fark edilmeden yürürken, onun Cephanelik’ten çıktığını gördüğü zamanki halini, gün ışığında parlayan saçlarını? Şimdi tekrar zihninde beliren bu görüntü oldukça hoş değil miydi? Oysa Alicia Donadio dünyanın en sinir bozucu kadınıydı, gerçi ortada rakip olacak fazla kadın yoktu.) Michael tekrar panele döndü, bataryaları şarj etmeye başladı, vantilatörleri çalıştırdı ve havalandırma kapaklarını açtı; paneldeki, yüzde 28’i gösteren ibreler titreyerek yükselmeye başladı.</p>
				<p class="normal1">Dönüp Elton’a baktı; adam koltuğunda uyukluyor gibiydi, ama bazen emin olmak güç oluyordu. Elton’ın gözleri uyurken de uyanıkken de aynıydı, iki tane incecik sarı jöle şeridiydi, tamamen kapanmayı asla beceremeyen ve hep aralık duran yaşlı gözkapaklarının arasından bakardı. Solgun elleri göbeğinin üstünde kavuşmuştu, cildi pul pul dökülen kafasından hiç eksik olmayan kulaklıktan gece boyunca dinlediği müzik yayılıyordu. The Beatles. Boyz-B-Ware. Art Lundgren ve All-Girl Polka-Party Orkestrası (Michael bir tek bunu biraz seviyordu).</p>
				<p class="normal1">“Elton?” Yanıt gelmedi. Michael sesini biraz yükseltti. “<span class="ideitalik">Elton?</span>”</p>
				<p class="normal1">Yaşlı adam –Elton en az ellisindeydi– birden irkilip canlandı. “Uçanlar adına, Michael. Saat kaç?”</p>
				<p class="normal1">“Sakin ol. Sabah oldu. Gece bitti.”</p>
				<p class="normal1">Elton koltuğunu gıcırdatarak doğruldu ve kulaklığı boynunun katmanlarına indirdi. “Beni niye uyandırdın öyleyse? Tam en güzel kısma geliyordum.”</p>
				<p class="normal1">Elton’ın CD’lerden sonra en sevdiği şey geceleri hayali cinsel maceralar yaşamaktı – rüyasında çoktan ölmüş kadınları görüyordu ve sonra her şeyi Michael’a can sıkıcı bir titizlikle anlatıyordu, bunların gençliğinde gerçekten yaşadığı şeyler olduğunu öne sürüyordu; o kadınlar sağ olmadıklarından onu yalanlayamazlardı tabii. Michael, Elton’ın yalan söylediği kanısındaydı, çünkü adam Fener Kulesi’nden dışarı pek adım atmıyordu ve şimdiki haline, kepekli kafasına, karmakarışık sakalına, muhtemelen iki gün önce yediği yemeğin artıklarıyla kaplı gri dişlerine bakınca adamın o maceraları gerçekten yaşamış olması hiç mümkün görünmüyordu.</p>
				<p class="normal1">“Duymak istemiyor musun?” Yaşlı adam kaşlarını muzipçe kaldırıp indirdi. “Samanlık rüyasıydı. Onu seversin biliyorum.”</p>
				<p class="normal1">“Şimdi olmaz Elton. Ben... bir şey buldum. Bir defter.”</p>
				<p class="normal1">“Beni bir defter buldun diye mi uyandırdın?”</p>
				<p class="normal1">Michael koltuğunu panelin diğer tarafına sürerek kayıt defterini yaşlı adamın kucağına bıraktı. Elton görmeyen gözlerini yukarı çevirerek parmaklarını ciltte gezdirdi, sonra da defteri burnuna yaklaştırıp uzun uzun kokladı.</p>
				<p class="normal1">“Bu büyük büyük dedenin kayıt defteri olmalı. Yıllardır buralarda bir yerdeydi.” Defteri Michael’a geri verdi. “Ben okumadım. İçinde dişe dokunur bir şeyler var mı?”</p>
				<p class="normal1">“Elton, bu konuda ne biliyorsun?”</p>
				<p class="normal1">“Çok şey değil. Ama bazen bir şeylere ihtiyacın olunca karşına çıkıverirler.”</p>
				<p class="normal1">Michael defteri daha önce niye görmediğini o zaman anladı. Daha önce görmemişti çünkü defter daha önce o rafta değildi.</p>
				<p class="normal1">“Rafa sen koydun, değil mi?”</p>
				<p class="normal1">“Yapma Michael. Telsiz yasak. Bunu biliyorsun.”</p>
				<p class="normal1">“Elton, Theo’yla mı konuştun?”</p>
				<p class="normal1">“Theo kim?”</p>
				<p class="normal1">Michael iyice sinirlendiğini hissetti. Adam neden doğru dürüst yanıt vermiyordu? “Elton...”</p>
				<p class="normal1">Yaşlı adam elini kaldırıp onu susturdu. “Tamam, sakin ol. Hayır, Theo’yla konuşmadım. Ama sen konuştun sanırım. Senden başkasıyla konuşmadım ben.” Duraksadı. “Babana sandığından çok benziyorsun Michael. O da yalan söylemeyi beceremezdi.”</p>
				<p class="normal1">Michael nedense şaşırmadı. Koltuğuna çöktü. Bir bakıma sevinmişti.</p>
				<p class="normal1">“Eee, durum ne kadar kötü?” diye sordu Elton.</p>
				<p class="normal1">“Epeyce.” Michael omuz silkti, nedense ellerine bakıyordu. “Beşinci batarya en kötüsü, ikiyle üçse diğerlerine göre biraz daha iyiler. Birle dörtte düzensiz akım var. Bu sabah panelde yüzde yirmi sekizdiler, İlk Çan’a kadar elli beşi geçmiyorlar asla.”</p>
				<p class="normal1">Elton başıyla onayladı. “Yani önümüzdeki altı ay içinde voltaj azalmaları başlayacak, otuz ay içinde de elektrik tamamen kesilecek. Babanın az çok tahmin ettiği gibi.”</p>
				<p class="normal1">“O <span class="ideitalik">biliyor muydu?</span>”</p>
				<p class="normal1">“Baban o bataryaları kitap gibi okurdu Michael. Bunun olacağını çok önceden tahmin etmişti.”</p>
				<p class="normal1">Babası biliyordu demek, muhtemelen annesi de. Michael’ın içinde tanıdık bir panik yükseldi. Bu meseleyi düşünmek istemiyordu, <span class="ideitalik">istemiyordu. </span></p>
				<p class="normal1">“Michael?”</p>
				<p class="normal1">Michael sakinleşmek için derin bir nefes aldı. Bir sır daha yüklenmişti üstüne. Ama her zamanki gibi bu bilgiyi kendi içinde olabildiğince derine gömecekti.</p>
				<p class="normal1">“Eee” dedi Michael, “telsiz nasıl yapılır peki?”</p>
                <br class="chapter"/>
				<p class="normal1">Elton sorunun telsiz olmadığını açıkladı; sorun dağdı. Önceki acil durum sinyali cihazının anteni dağın zirvesindeydi; Fener Kulesi’ndeki vericiye beş kilometrelik yalıtımlı kabloyla bağlıydı. Tek Kanun hepsinin yok edilmesini emretmişti. Anten olmazsa doğudaki dağlar sinyallerini engellerdi, alabilecekleri sinyaller de bataryaların elektromanyetik karışmasından etkilenirdi.</p>
				<p class="normal1">Geriye iki seçenek kalıyordu: Hane Halkı’ndan dağa anten kurulması için izin istemek ya da sinyali gizlice güçlendirmeye çalışmak.</p>
				<p class="normal1">Hangisinin seçilmesi gerektiği barizdi. Michael izin isterse sebebini açıklamak, yani Hane Halkı’na bataryaların durumunu anlatmak zorunda kalırdı; onlara bataryaların durumunu anlatamazdı, çünkü anlatırsa herkes öğrenirdi ve o zaman her şey biterdi. Michael sadece bataryalardan sorumlu değildi; Koloni’yi bir arada tutan şey umuttu. İnsanlara hiç şansları olmadığını söyleyemezdiniz. Yapılacak tek şey, dışarıda hâlâ sağ olan birilerini kimseye tek kelime etmeden bulmaktı; telsizleri varsa elektrikleri, dolayısıyla ışıkları var demekti. Kimseyi bulamazsa, dünya gerçekten bomboşsa, o zaman elden bir şey gelmezdi ve bunu kimsenin bilmemesi daha iyiydi.</p>
				<p class="normal1">O sabah işe koyuldu. Barakada, eski CRT monitörlerin ve Merkezi İşlem Birimlerinin (MİB), plazmaların, cep telefonlarıyla ve Blu-ray’lerle dolu kutuların arasında eski bir stereo radyo –sadece AM ve FM bantlıydı, ama Michael onu güçlendirebilirdi–, bir de osiloskop vardı. Anten niyetine bacaya bir bakır tel yerleştirdi; radyonun içindekileri çıkarıp sade bir MİB şasisine koyarak kamufle etti ve ses portuna bağladı. Tezgâhta fazladan bir MİB durduğunu fark edebilecek tek kişi Gabe’di ve Sara’dan duyduklarına bakılırsa o zavallı adam bir daha geri gelmeyecekti. Batarya kontrol sisteminin basit bir medya programı vardı ve Michael biraz uğraşınca ekolayzırı batarya gürültüsünü filtreleyecek şekilde ayarlayabildi. Yayın yapamayacaklardı; vericisi yoktu ve sıfırdan verici yapmayı öğrenmesi gerekecekti. Ama şimdilik, biraz sabrederse, batıdan gelen güçlü sinyalleri alabilirdi.</p>
				<p class="normal1">Hiçbir şey bulamadılar.</p>
				<p class="normal1">Ah, dışarıda duyulacak epey şey vardı. ULF’lerden<sup class="calibre5"><a href="2_split_109.html#footnote-100-14" id="footnote-100-14-backlink" name="footnote-100-14-backlink">[14]</a></sup> mikrodalga fırınlara dek şaşılacak kadar çeşitlilik içeren bir hareketlilik vardı. Çalışan güneş panellerinden beslenen tek tük cep telefonu. Hâlâ şebekeye elektrik gönderen jeotermaller. Hatta hâlâ yörüngeden vazifeşinaslıkla kozmik selamlar gönderen ve muhtemelen Dünya gezegenindeki herkesin nereye gittiğini merak eden birkaç uydu.</p>
				<p class="normal1">Koca bir dünya, gizli bir elektronik gürültü dünyası. Ve tek bir insan bile yoktu.</p>
				<p class="normal1">Elton kafasında kulaklığıyla her gün radyonun başında oturuyor, görmeyen gözlerini de yukarı çeviriyordu. Michael bir sinyali izole edince gürültüden arındırıp amplifikatöre gönderiyordu, sinyal orada tekrar filtreleniyordu ve kulaklığa aktarılıyordu. Elton bir an pür dikkat kulak kabarttıktan sonra kafa sallıyordu, belki kırıntılı sakalını bir an düşünceli bir edayla sıvazlıyordu, sonra da usulca konuşuyordu:</p>
				<p class="normal1">“Hafif, düzensiz bir şey. Eski bir acil durum sinyali cihazından geliyor olabilir.”</p>
				<p class="normal1">Veya: “Yer sinyali. Maden olabilir.”</p>
				<p class="normal1">Veya çabucak kafa sallayarak: “Bir şey yok. Devam edelim.”</p>
				<p class="normal1">Böyle günler ve geceler geçirdiler, Michael CRT monitörün başında, Elton’sa kafasında kulaklığıyla, zihni, soyu tükenmek üzere olan türlerinden kalma sinyallerde salınır gibi görünerek. Bir sinyal bulduklarında Michael deftere kaydediyordu, tarihi ve frekansı ve ilgili başka şeyleri yazıyordu. Sonra tekrar aramaya başlıyorlardı.</p>
				<p class="normal1">Elton doğuştan kördü, bu yüzden Michael ona pek acımıyordu, en azından bu konuda. Elton’ın körlüğü onun bir parçasıydı. Radyasyon yüzünden kör olmuştu; Elton’ın ebeveyni Yürüyenler’dendi, elli küsur sene önce, Baja’daki yerleşim merkezleri düştüğünde buraya gelen İkinci Dalga’dandılar. Sağ kalanlar San Diego’nun radyasyonlu harabelerinden geçmişlerdi ve yirmi sekiz kişilik grup geldiğinde hâlâ ayakta durabilenler diğerlerini taşıyorlardı. Elton’ın hamile annesi yüksek ateşten sayıklıyordu; doğumdan hemen sonra ölmüştü. Babasıysa herhangi biri olabilirdi. İsimlerini öğrenen bile olmamıştı.</p>
				<p class="normal1">Elton genellikle sorun yaşamıyordu. Fener Kulesi’nden nadiren çıkıyordu, çıktığında da değneğini kullanıyordu ve günlerini panelin başında, bildiği tek şekilde işe yarayarak geçirmekten memnun gibiydi. Michael hariç bataryalardan anlayan tek kişiydi – onları hiç görmediği düşünüldüğünde mucizevi bir başarıydı bu. Ama Elton görmemenin avantaj olduğu kanısındaydı, çünkü görünüşlere kanmıyordu.</p>
				<p class="normal1">“O bataryalar kadın gibiler Michael” demekten hoşlanıyordu. “Dinlemeyi öğrenmelisin.”</p>
				<p class="normal1">Şimdi, yazın elli dördüncü gününün akşamında, İlk Akşam Çanı çalmak üzereyken –Nöbetçi Arlo Wilson’ın ağlarda bir viral öldürmesinden beri dört gece geçmişti– Michael batarya monitörlerine, her biri bir bataryayı temsil eden altı çizgiye baktı: İkiyle üç yüzde 54’teydi, beşle dört 50’nin biraz altındaydı, bir ve altı tam 50’deydi, hepsinin de sıcaklığı yeşildeydi, otuz bir dereceydi. Dağdan esen rüzgârın hızı saatte on üç ila yirmi kilometre idi. Michael kontrolleri yaptı, kapasitörleri şarj etti, bütün röleleri test etti. Alicia ne demişti? Düğmeye basıyorsun, yanıyorlar? İnsanlar bu kadar cahildi işte.</p>
				<p class="normal1">“İkinci bataryayı tekrar kontrol et” dedi Elton koltuğundan. Bir kaptaki koyun peynirini kaşıkla yiyordu.</p>
				<p class="normal1">“İkinci bataryada terslik yok.”</p>
				<p class="normal1">“Sen bak yine de” dedi Elton. “Bana güven.”</p>
				<p class="normal1">Michael iç geçirip batarya monitörlerini tekrar ekrana getirdi. Sahiden de iki numaranın şarjı azalıyordu: yüzde 53, 52. Sıcaklık da yükseliyordu. Elton’a nereden bildiğini sormak istedi, ama aldığı yanıt hep aynıydı – Elton başına gizemli bir edayla yana eğecekti, <span class="ideitalik">Duyabiliyorum Michael </span>dercesine.</p>
				<p class="normal1">“Röleyi aç” diye tavsiye verdi Elton. “Aç kapa, bakalım soğuyacak mı.”</p>
				<p class="normal1">İkinci Akşam Çanı birkaç saniye içinde çalacaktı. Eh, gerekirse diğer beş bataryayla idare edebilir, sonra da sorunu bulmaya çalışabilirlerdi. Michael röleyi açtı ve gazın boşalmasını bir an bekledikten sonra tekrar kapadı. Şimdi ibre 55’te duruyordu.</p>
				<p class="normal1">“Oldu” dedi Elton, İkinci Çan çalmaya başlarken. Kaşığını hafifçe salladı. “O röle biraz gıcırdıyor ama. Değiştirmeliyiz.”</p>
				<p class="normal1">O sırada Fener Kulesi’nin kapısı açıldı. Elton yüzünü kaldırdı.</p>
				<p class="normal1">“Sara, sen misin?”</p>
				<p class="normal1">Michael’ın ablası içeri girdi; üstünde hâlâ binicilik kıyafeti vardı ve toz içindeydi. “İyi akşamlar Elton.”</p>
				<p class="normal1">“Senden gelen bu koku ne?” Elton pişmiş kelle gibi sırıtıyordu. “Dağ leylağı mı?”</p>
				<p class="normal1">Sara terli saçlarının bir tutamını kulağının arkasına sıkıştırdı. “Koyun gibi kokuyorum Elton. Yine de teşekkürler.” Michael’a döndü. “Bu gece eve geliyor musun? Yemek yapmayı düşünüyorum.”</p>
				<p class="normal1">Michael olduğu yerde kalmasının herhalde daha iyi olacağını düşündü, çünkü bataryalardan biri sorunluydu. Ayrıca gece vakti radyoyu dinlemek için en iyi zamandı. Ama bütün gün bir şey yememişti ve sıcak yemek düşüncesi boş midesinin guruldamasına yol açtı.</p>
				<p class="normal1">“Senin için sorun olur mu Elton?”</p>
				<p class="normal1">Yaşlı adam omuz silkti. “Sana ihtiyacım olursa nerede bulacağımı biliyorum. Yani istersen git, sorun değil.”</p>
				<p class="normal1">“Sana bir şeyler getireyim mi?” diye teklifte bulundu Sara, Michael koltuğundan kalkarken. “Yiyeceğimiz bol.”</p>
				<p class="normal1">Ama Elton her zamanki gibi hayır anlamında kafa salladı. “Bu gece almayayım, sağ ol.” Kulaklığını tezgâhtaki yerinden alıp kaldırdı. “Koca dünya bana arkadaşlık ediyor.”</p>
				<p class="normal1">Michael’la ablası projektör ışıklarına çıktılar. Loş kulübede onca saat geçiren Michael basamakta durup gözlerini kırpıştırdı. Depoların önünden geçip ağıllara doğru yürüdüler; havada kesif bir hayvan dışkısı kokusu vardı. Yürürlerken Michael sürünün melemelerini ve ardından ahırlardaki atların kişnemelerini duydu. Tarım alanının yanından ve güney surunun dibinden geçen dar yolda ilerlediler; Michael projektörlerle aydınlanan iskelelerde ileri geri koşan koşucuların siluetlerini gördü. Sara’nın da onlara baktığını fark etti; kızın dalgın gözleri ışığı yansıtıyordu.</p>
				<p class="normal1">“Merak etme” dedi Michael. “Ona bir şey olmaz.”</p>
				<p class="normal1">Ablası yanıt vermedi; Michael’ı duyup duymadığı bile belli değildi. Eve varana dek hiç konuşmadılar. Sara mutfak tulumbasında ellerini yıkarken Michael mumları yaktı; Sara arka sundurmaya çıktı ve hemen ardından iri bir Amerikan tavşanını kulaklarından taşıyarak geri döndü.</p>
				<p class="normal1">“Uçanlar adına” dedi Michael, “onu nereden buldun?”</p>
				<p class="normal1">Sara’nın keyfi yerine gelmişti; gururla gülümsüyordu. Michael, Sara’nın okunun hayvanın boğazında açtığı yarayı gördü.</p>
				<p class="normal1">“Üst Tarla’da, çukurların hemen yukarısında. At sırtında giderken bir baktım kabak gibi meydanda duruyor.”</p>
				<p class="normal1">Michael tavşan yemeyeli ne kadar oluyordu? Buralarda tavşan <span class="ideitalik">görülmeyeli </span>ne kadar oluyordu? Yabani hayvanların çoğu çoktan ortadan kaybolmuştu, viraller tarafından avlansalar da çok hızlı üreyen sincaplar ve virallerin yakalamak istemediği veya yakalayamadığı serçe, çalıkuşu gibi küçük kuşlar hariç.</p>
				<p class="normal1">“Temizlemek ister misin?” diye sordu Sara.</p>
				<p class="normal1">“Nasıl yapıldığını hatırladığımı sanmıyorum” diye itiraf etti Michael.</p>
				<p class="normal1">Sara kemerindeki bıçağı bezgince çıkardı. “Tamam, bari ateşi yak da bir işe yara.”</p>
				<p class="normal1">Tavşandan yahni yaptılar, bodrumdaki kutudan aldıkları havuçları ve patatesleri kattılar, ayrıca suyu koyulaşsın diye iri taneli mısır unu eklediler. Sara babalarının tarifini hatırladığını iddia ediyordu, ama sadece tahmin yürüttüğü belliydi. Önemli değildi; mutfaktan gelen nefis pişmiş et kokusu kısa sürede evin tamamına Michael’ın epeydir hissetmediği rahatlatıcı bir sıcaklık yaydı. Sara hayvanın yüzülmüş postunu kazımak için arka bahçeye götürürken Michael ocakla ilgilenerek kızın dönmesini bekledi. Sara geri geldiğinde Michael sofrayı hazırlamıştı ve ellerini bezle siliyordu.</p>
				<p class="normal1">“Beni dinlemeyeceğini biliyorum ama, Elton’la sen cidden dikkatli olmalısınız.”</p>
				<p class="normal1">Sara radyo meselesini biliyordu; Fener Kulesi’ne sık sık girip çıktığı için bu kaçınılmaz olmuştu. Ama Michael diğer şeyleri ondan gizlemişti.</p>
				<p class="normal1">“Altı üstü bir alıcı Sara. Yayın yapmıyoruz ki.”</p>
				<p class="normal1">“Peki ne dinliyorsunuz?”</p>
				<p class="normal1">Masada oturan Michael bu konuyu bir an önce kapama umuduyla omuz silkti. Söylenecek ne vardı ki? Ordu’yu arıyordu. Ama Ordu artık yoktu. Herkes ölmüştü ve ışıklar sönüyordu.</p>
				<p class="normal1">“Genellikle sadece gürültü.”</p>
				<p class="normal1">Sara ona yakından bakıyordu, sırtı lavaboya dönüktü, elleri belindeydi, bekliyordu. Michael daha fazla konuşmayınca kadın iç geçirip kafa salladı.</p>
				<p class="normal1">“Eh, yakalanma bari” dedi.</p>
				<p class="normal1">Mutfak masasında konuşmadan yemek yediler. Et biraz sinirliydi, ama öyle lezzetliydi ki Michael çiğnerken kendini tutamayıp inleyecekti neredeyse. Normalde şafaktan önce yatmazdı, ama şimdi masada başını kollarına yaslayıp hemen uyuyabilirdi. Ayrıca masada tavşan yahnisi yemenin tanıdık –sadece tanıdık değil, biraz da üzücü– bir tarafı vardı. Sadece ikisi vardılar.</p>
				<p class="normal1">Gözlerini kaldırınca Sara’nın kendisine baktığını gördü.</p>
				<p class="normal1">“Biliyorum” dedi Sara. “Onları ben de özlüyorum.”</p>
				<p class="normal1">Michael o zaman ona anlatmak istedi. Bataryaları, kayıt defterini ve babalarının bildiği şeyi. Bu bilgiyi bir kişiyle daha paylaşmak istedi. Ama bunun bencilce bir arzu olduğunu biliyordu; kendini bu arzuya kaptırmamalıydı.</p>
				<p class="normal1">Sara kalkıp bulaşıkları mutfağa götürdü. Bulaşıkları yıkama işini bitirince, artan yahniyi bir toprak tencereye koydu ve sıcak kalsın diye kalın bir bezle sardı.</p>
				<p class="normal1">“Walt’a mı götürüyorsun?” diye sordu Michael.</p>
				<p class="normal1">Walter babalarının ağabeyiydi. Depo Sorumlusu olarak Paylaşım’dan sorumluydu, Meslek Kurulu ve Hane Halkı üyesiydi –yaşayan en yaşlı Fisher’dı–, sorumlulukları sayesinde Koloni’de Soo Ramirez’le Sanjay Patal’dan sonraki en nüfuzlu vatandaştı. Ama aynı zamanda tek başına yaşayan bir duldu –karısı Jean, Karanlık Gece’de öldürülmüştü– ve bir içki olan cilayı çok sevdiğinden karnını doyurmayı çoğu zaman ihmal ederdi. Walt Depo’da olmadığı zamanlarda genellikle evinin arkasındaki barakadaki içki imalathanesinde çalışır ya da evinde uyurdu.</p>
				<p class="normal1">Sara hayır anlamında kafa salladı. “Şu an Walt’la yüzleşebileceğimi sanmıyorum. Elton’a götürüyorum.”</p>
				<p class="normal1">Michael onun yüzüne baktı. Kızın yine Peter’ı düşündüğünü biliyordu. “Biraz dinlenmelisin. Eminim iyidirler.”</p>
				<p class="normal1">“Geciktiler.”</p>
				<p class="normal1">“Sadece bir gün. Normaldir.”</p>
				<p class="normal1">Ablası bir şey demedi. Aşk insanları ne hale getirebiliyordu, korkunçtu. Michael aşkı anlamsız buluyordu.</p>
				<p class="normal1">“Bak, Lish onların yanında. Eminim güvendedirler.”</p>
				<p class="normal1">Sara kaşlarını çatıp gözlerini kaçırdı. “Asıl Lish konusunda kaygılanıyorum.”</p>
                <br class="chapter"/>
				<p class="normal1">Sara önce Sığınak’a gitti, uykusuz olduğunda çoğunlukla yaptığı gibi. Çocukları yatakta görmek onu etkiliyordu. İyi mi, kötü mü etkilendiğine emin değildi. Ama kaygı dışında <span class="ideitalik">bir şeyler </span>hissetmesini sağlıyordu.</p>
				<p class="normal1">Kendi Küçüklük günlerini anımsamayı seviyordu; o zamanlar dünya daha güvenli, hatta mutluluk verici bir yer gibi görünürdü ve Sara sadece anne babasının ne zaman ziyarete geleceğini, Öğretmen’in o gün keyifli olup olmadığını veya kimin kiminle arkadaşlık ettiğini düşününce kaygılanırdı. Erkek kardeşiyle birlikte Sığınak’ta kalması, anne ve babasının başka yerde kalmaları pek tuhaf gelmezdi –bundan başka bir hayat bilmiyordu– ve geceleri annesi, babası ya da ikisi birden ona ve Michael’a iyi geceler dilemeye gelince onlara daha sonra nereye gideceklerini sormak aklına gelmezdi hiç. <span class="ideitalik">Artık gitmeliyiz, </span>derlerdi Öğretmen zamanın dolduğunu söyleyince ve o tek kelime, <span class="ideitalik">gitmek </span>kelimesi Sara için ve muhtemelen Michael için de durumu özetlerdi: Anne ve baba gelirlerdi, biraz kalırlardı ve sonra gitmeleri gerekirdi. Sara’nın ebeveynine ilişkin en güzel anılarının çoğu o kısa ziyaretlerle, ona ve Michael’a masal okumalarıyla ilgiliydi.</p>
				<p class="normal1">Sonra bir gece her şeyi berbat etmişti hiç istemeden. <span class="ideitalik">Nerede uyuyorsunuz? </span>diye sormuştu annesine, kadın tam gitmeye hazırlanırken. <span class="ideitalik">Burada bizimle uyumuyorsanız nereye gidiyorsunuz? </span>Sara bunu sorunca annesinin gözlerinin arkasında kepenkler inivermişti sanki. Ah, demişti annesi, Sara’nın sahte olduğunu anladığı bir gülümsemeyle, ben pek uyumam aslında. Uyku senin için gerekli Küçük Sara ve kardeşin Michael için. Sara korkunç gerçeği ilk kez, bunları söyleyen annesinin yüz ifadesine bakınca anladığına inanıyordu artık.</p>
				<p class="normal1">Herkesin söylediği doğruydu: Gerçeği söylediği için öğretmenden nefret ediyordunuz. Sara Öğretmen’i o güne kadar ne çok sevmişti. Kendi ebeveyni kadar, belki daha da fazla. Sekizinci doğum gününde bir şey olacağını biliyordu, muhteşem bir şey olacaktı, sekiz yaşına gelen çocuklar harika bir yere gidiyorlardı, ama daha fazlasını öğrenememişti. Dönenler, kardeşlerini ya da kendi Küçüklerini ziyaret etmek için dönenler, büyümüş oluyorlardı; aradan öyle çok zaman geçmiş oluyordu ki bambaşka insanlar oluyorlar ve nereye gittiklerini, neler yaptıklarını söylemiyorlardı. Sığınak’ın duvarlarının ardında bekleyen bu yeni yer <span class="ideitalik">tam da </span>sır olduğu için o kadar özeldi. Sara doğum günü yaklaştıkça heyecanlanmıştı. Öyle heyecanlanmıştı ki Michael’ın onsuz ne yapacağını düşünmemişti; Michael’ın da zamanı gelecekti. Öğretmen bu konuda konuşmamaları uyarısında bulunuyordu, ama Küçükler Öğretmen ortalıkta yokken konuşuyorlardı elbette. Banyoda, yemekhanede ya da geceleri Büyük Oda’da, sıra sıra ranzalarda fısıldaşarak serbest kalmaktan ve sıranın kimde olduğundan bahsediyorlardı hep. Sığınak’ın dışındaki dünya nasıldı? İnsanlar şatolarda mı yaşıyorlardı, kitaplardaki insanlar gibi? (Öğretmen’in sınıfta tuttuğu, kafese konmuş fare cesaret kırıcı bir şekilde suskundu.) Orada ne harika şeyler yiyeceklerdi, ne harika oyuncaklarla oynayacaklardı kim bilir. Sara ilk kez bu kadar heyecanlanıyordu, dünyaya adım atacağı muhteşem günü iple çekiyordu.</p>
				<p class="normal1">Doğum gününün sabahında uyandığında mutluluktan uçuyordu sanki. Ama neşesini yatma zamanına kadar dizginlemeyi bir şekilde başarmıştı; Öğretmen onu özel yere ancak Küçükler uyuduktan sonra götürecekti. Sara gün boyunca herkesin onun için çok sevindiğini hissetmişti, bunu söylemeseler de; Michael hariç herkes sevinmişti, Michael ise kıskançlığını gizlemeye çalışmamıştı, somurtup onunla konuşmayı reddetmişti. Eh, Michael öyleydi işte. Madem Sara için sevinemiyordu, Sara özel gününü Michael’ın berbat etmesine izin vermeyecekti. Sara, Michael’ın belki de kendisinin bilmediği bir şeyi bildiğinden ancak öğle yemeğinden sonra, Öğretmen herkesi vedalaşmak için çağırdığında şüphelenmeye başlamıştı. Ne var Michael? diye sormuştu Öğretmen. Ablanla vedalaşamaz mısın, onun için sevinemez misin? Michael, Sara’ya bakmıştı, <span class="ideitalik">Sandığın gibi değil Sara, </span>demişti, onu çabucak kucaklamıştı ve sonra Sara’nın tek kelime etmesine fırsat vermeden odadan koşarak çıkmıştı.</p>
				<p class="normal1">Eh, bu tuhaf, diye düşünmüştü Sara o sırada ve hâlâ, onca yıldan sonra bile böyle düşünüyordu. Michael nereden bilmişti? Çok sonra, ikisi tekrar baş başa kaldıklarında bu sahneyi hatırlayıp sormuştu. Nereden biliyordun? Ama Michael kafa sallamakla yetinmişti. Biliyordum işte, demişti. Ayrıntıları değil ama nasıl bir şey olduğunu. Annemle babamın geceleri bizimle konuşma tarzlarından anlamıştım. Gözlerinden belli oluyordu.</p>
				<p class="normal1">Ama Sara serbest bırakılacağı günün ikindisinde, Michael kaçıp gidince ve Öğretmen kendisini elinden tutunca, o meseleye çok fazla kafa yormamıştı. Michael’ın tavrını Michael olmasına yormuştu. Son vedalar, kucaklaşmalar, beklenen anın geldiğini hissetmek: Peter oradaydı, Maus Patal, Ben Chou, Galen Strauss, Wendy Ramirez ve diğerleri, hepsi oradaydılar, ona dokunuyorlardı, ismini söylüyorlardı. Bizi hatırla, diyordu herkes. Sara eşyalarının, giysilerinin, terliklerinin, küçüklüğünden beri sahip olduğu ufak bez bebeğin –yanınıza bir oyuncak almanıza izin vardı– bulunduğu torbayı taşıyordu ve Öğretmen onu elinden tutup Büyük Oda’dan çıkarmış, pencerelerle çevrili küçük avluya götürmüştü (güneş tepedeyken çocuklar burada oynarlardı, salıncaklara ve tahterevallilere binerlerdi, kütük yığınlarına tırmanırlardı) ve bir başka kapıdan geçirip, Sara’nın ilk kez gördüğü bir odaya sokmuştu. Burası sınıf gibiydi ama boştu, raflar çıplaktı, duvarlarda resimler yoktu.</p>
				<p class="normal1">Öğretmen kapıyı arkalarından kilitlemişti. Tuhaf ve zamansız bir duraksama olmuştu; Sara daha fazlasını beklemişti. Öğretmen’e nereye gittiğini sormuştu. Uzun bir yolculuk mu olacaktı? Onu almaya gelen biri var mıydı? Bu odada ne kadar beklemesi gerekiyordu? Ama Öğretmen bu soruları duymuyor gibiydi. Kadın onun karşısında çömelmişti, iri ve yumuşak yüzünü Sara’nınkine yaklaştırmıştı. Küçük Sara, diye sormuştu, sence dışarıda, bu binanın dışında, içinde yaşadığın bu odaların ötesinde ne var? Bazen gördüğün adamlar, geceleri gelip giden ve sana göz kulak olan adamlar nereye gidiyorlar sence? Öğretmen gülümsüyordu, ama bu gülümsemesi bir başkaydı, Sara’yı korkutmuştu. Sara yanıt vermemişti, ama Öğretmen hevesle ona bakıyordu. Sara annesine nerede uyuduğunu sorduğu gece kadının gözlerinde gördüğü ifadeyi düşünmüştü. Bir şato? demişti, çünkü aniden bastıran huzursuzluğu yüzünden aklına sadece bu gelmişti. Hendekli bir şato? Bir şato, demişti Öğretmen. Anlıyorum. Başka, Küçük Sara? Artık gülümsemiyordu. Bilmiyorum, demişti Sara. Eh, demişti Öğretmen ve genzini temizlemişti. Şato değil.</p>
				<p class="normal1">Sonra ona gerçeği anlatmıştı.</p>
				<p class="normal1">Sara başta ona inanmamıştı. Ama tam olarak değil: Zihninin ikiye bölündüğünü hissetmişti ve bir yarısı, gerçeği bilmeyen yarısı, hâlâ bir Küçük olduğuna inanan, avluda arkadaşlarıyla çember kurup oyun oynayan ve geceleri ebeveyninin onu yatırmasını bekleyen yarısı, gerçeği her nasılsa başından beri bilen yarısına veda ediyordu. Sara sanki kendine veda ediyordu. Başı dönmüştü, midesi bulanmıştı, ağlamaya başlamıştı ve Öğretmen onu yine elinden tutup başka bir koridordan geçirerek Sığınak’tan çıkarmıştı, onu eve götürmek için bekleyen ebeveyninin yanına götürmüştü – Sara varlığını ancak o gün öğrendiği o evde Michael’la birlikte hâlâ kalıyordu. <span class="ideitalik">Doğru değil, </span>deyip durmuştu Sara ağlayarak, <span class="ideitalik">doğru değil. </span>Annesi de ağlıyordu, kadın onu kaldırıp kendine yaklaştırırken <span class="ideitalik">Üzgünüm, üzgünüm, üzgünüm. Doğru, doğru, doğru, </span>diyordu.</p>
				<p class="normal1">Sara artık çok daha küçük ve sıradan görünen Sığınak’a ne zaman yaklaşsa bu anıyı hatırlardı. Sığınak, kapısının üstüne F.D. Roosevelt İlkokulu yazısı kazınmış, eski, tuğladan yapılma bir okul binasıydı. Sara yoldan bakınca ön basamakların tepesinde duran Nöbetçi’yi görebiliyordu: Hollis Wilson.</p>
				<p class="normal1">“N’aber Sara?”</p>
				<p class="normal1">“İyi akşamlar Hollis.”</p>
				<p class="normal1">Hollis belinde tatar yayı taşıyordu. Sara tatar yaylarından hoşlanmazdı; etkiliydiler ama tekrar doldurmak uzun sürüyordu ve ağırdılar. Herkes Hollis’i kardeşinden ayırt etmenin ancak tıraşlıyken mümkün olduğunu söylerdi, ama Sara bunun sebebini anlamıyordu; Küçükken bile –Wilson kardeşler ondan üç yaş büyüktü– onları birbirinden ayırt edebiliyordu. İlk bakışta fark edilemeyecek ufak tefek detaylardan anlıyordu, örneğin Hollis’in biraz daha uzun olmasından, gözlerinin biraz daha ciddi olmasından. Bunlar ona bariz geliyordu.</p>
				<p class="normal1">Basamakları çıkarken Hollis onun taşıdığı tencereye başını eğip sırıttı. “Bana ne getirdin?”</p>
				<p class="normal1">“Tavşan yahnisi. Ama maalesef sana getirmedim.”</p>
				<p class="normal1">Hollis şaşırmıştı. “Hadi ya. Nereden buldun ki?”</p>
				<p class="normal1">“Üst Tarla’dan.”</p>
				<p class="normal1">Hillis kafa sallayarak hafifçe ıslık çaldı. Açlığı yüzünden okunuyordu. “Tavşan yahnisini o kadar özledim ki anlatamam. Koklayabilir miyim?”</p>
				<p class="normal1">Sara bezi çekip kapağı açtı. Hollis tencereye eğilip burnundan derin derin nefes aldı.</p>
				<p class="normal1">“İçeri girerken burada bıraksan olmaz mı?”</p>
				<p class="normal1">“Boşversene Ellis. Elton’a götürüyorum.”</p>
				<p class="normal1">Hollis gülerek omuz silkti; önerisinde ciddi değildi. “Eh, şansımı denedim” dedi Hollis. “Tamam, bıçağını alalım.”</p>
				<p class="normal1">Sara bıçağını çıkarıp ona verdi. Sığınak’ta sadece Nöbetçilerin silah taşımalarına izin vardı ve onların bile çocuklara göstermemeleri gerekiyordu.</p>
				<p class="normal1">“Duydun mu bilmiyorum” dedi Hollis bıçağı kemerine takarken. “Yeni bir sakinimiz var.”</p>
				<p class="normal1">“Bütün gün dışarıdaydım, sürüyü güdüyordum. Kim?”</p>
				<p class="normal1">“Maus Patal. Çok şaşırmamışsındır.” Hollis yolu tatar yayıyla gösterdi. “Galen yeni gitti. Onu görmemene şaşırdım.”</p>
				<p class="normal1">Sara düşüncelere fazla dalmıştı. Gale yanından geçip gittiyse bile fark etmemişti. Ve Maus hamileydi. Buna neden şaşırmamıştı?</p>
				<p class="normal1">“Eh.” Sara gülümsemeyi başardı; ne hissettiğini merak ediyordu. Kıskançlık mıydı? “Bu harika bir haber.”</p>
				<p class="normal1">“Bana bir iyilik yap da bunu <span class="ideitalik">ona </span>söyle. İkisinin tartışmalarını duymuşsundur. Küçüklerin yarısını uyandırdılar herhalde.”</p>
				<p class="normal1">“Maus sevinmiyor mu yani?”</p>
				<p class="normal1">“Sevinmeyen Galen’dı galiba. Bilmiyorum. Sen kızsın Sara. Sen söyle.”</p>
				<p class="normal1">“Yalakalık sana bir şey kazandırmaz Hollis.”</p>
				<p class="normal1">Hollis hafifçe güldü. Sara, Hollis’in bu rahat tavrından hoşlanıyordu. “Takılıyorum sadece” diyerek başıyla kapıyı gösterdi. “Dora ayaktaysa ona de ki Hollis amcasının selamı var.”</p>
				<p class="normal1">Sara içeri girince yahniyi boş ofise bırakıp Büyük Oda’ya, bütün Küçüklerin uyuduğu yere gitti. Burası bir zamanlar okulun spor salonuydu. Yatakların çoğu boştu; Sığınak yıllardır tam kapasiteyle çalışmıyordu. Odanın yüksek pencerelerinin perdeleri çekiliydi; içerisi sadece dar aralıklardan girip uyuyan çocukların üstüne düşen ışıkla aydınlanıyordu. Odada süt, ter ve güneşte ısınmış saç kokusu vardı: Çocukların bir günün sonundaki kokusu. Sara sıra sıra dizili ranzalarla beşiklerin arasından usulca geçti. Kat Curtis, Bart Fisher, Abe Phillips, Fanny Chou ve kız kardeşleri Wanda’yla Susan, Timothy Molyneau ve Beau Greenberg, ki herkes ona “Bowow” diyordu, isminin bu yanlış okunuşu benimsenmişti; üç J’ler, Juliet Strauss, June Levine ve Rey’in en küçük çocuğu Jane Ramirez.</p>
				<p class="normal1">Sara son sıranın ucundaki beşiğe vardı: Leigh’le Arlo’nun kızı Dora Wilson. Leigh kızın yanındaki bir koltukta oturuyordu. Yeni annelerin Sığınak’ta bir yıla kadar kalmalarına izin veriliyordu. Leigh gebelik sırasında aldığı kiloların hepsini vermemişti hâlâ; odanın loşluğunda geniş yüzü neredeyse saydam görünüyordu, aylardır dışarı çıkmadığı için cildi solmuştu. Kucağında büyük bir yün çilesi ve iki tane örgü şişi vardı. Örgü örerken Sara’nın geldiğini duyunca başını kaldırdı.</p>
				<p class="normal1">“Hey” dedi usulca.</p>
				<p class="normal1">Sara ona başıyla sessizce selam verip beşiğe eğildi. Sadece altı sarılı olan Dora sırtüstü yatıyordu, zarif dudakları O şeklindeydi; hafifçe horluyordu. Sara’nın elmacıkkemiklerine esen hafif, nemli nefesi öpücük gibiydi. İnsan uyuyan bir bebeğe bakınca dünyanın halini neredeyse unutuyordu.</p>
				<p class="normal1">“Merak etme, onu uyandırmazsın.” Leigh eline esnedi ve örgü örmeye devam etti. “Uyudu mu top atılsa uyanmaz.”</p>
                <br class="chapter"/>
				<p class="normal1">Sara, Mausami’yi aramaya gitmemeye karar verdi. Kadının Galen’la arasında geçen her neyse kendisini ilgilendirmezdi. Bir bakıma Gale için üzülüyordu. Gale, Maus’tan hoşlanmıştı hep –asla geçmeyen bir hastalık gibiydi bu– ve Maus’a evlenme teklifi yapınca herkes kızın sırf Theo kendisini reddetti diye kabul ettiğini söylemişti. Veya Theo’nun asla teklifte bulunmadığını ve Maus’un onu harekete geçirmeye çalıştığını. Maus bu hataya düşen ilk kadın değildi.</p>
				<p class="normal1">Ama Sara yolda yürürken şunu merak etti: Bazı şeyler neden kolay olmuyordu ki? Çünkü kendisiyle Peter da aynı şeyi yaşıyorlardı. Sara ona Sığınak’taki Küçüklük zamanlarından beri âşıktı. Açıklaması yoktu; kendini bildi bileli bu aşkı hissetmişti, ikisini birbirine bağlayan görünmez bir altın sicim gibiydi. Fiziksel çekimden fazlasıydı; Sara en çok onun içindeki çökmüş tarafı, kederini tuttuğu ulaşılmaz yeri seviyordu. Çünkü Peter Jaxon’ın bu yönünü bilen tek kişiydi, çünkü onu seviyordu: Ne kadar üzgün olduğunu biliyordu. Üstelik Peter herkes gibi gündelik, sıradan şeylere ve yitirdiği insanlara üzülmüyordu sadece; daha fazlasına üzülüyordu. Sara bu üzüntüyü bulup geçirebilirse Peter’ın da kendisini seveceğine inanıyordu.</p>
				<p class="normal1">Hemşireliği seçmesinin sebebi buydu; Nöbetçi olamayacaksa ki olamazdı kesinlikle, Prudence Jaxon’ın kaldığı Hastane bir sonraki en iyi yerdi. Sara yüzlerce kez şunu sormak istemişti kadına: Ne yapabilirim? Oğlunun beni sevmesi için ne yapabilirim? Ama susmuştu hep. Mesleğini elinden geldiğince öğrenmiş ve Peter’ı beklemişti, aynı odada zaman geçirirlerse Peter’ın kendisine sunulan şeyi fark edeceğini umarak.</p>
				<p class="normal1">Peter onu bir kere öpmüştü. Veya belki de Sara onu öpmüştü. Kimin kimi öptüğü önemli değildi. Öpüşmüşlerdi sonuçta. İlk Gece’ydi, vakit geçti ve hava soğuktu. Cila içmişlerdi topluca, Arlo’nun projektörlerin altında gitar çalmasını dinlemişlerdi ve grup şafağa bir saat kala dağılırken Sara, Peter’la yan yana yürümüştü. Cila yüzünden çakırkeyifti, ama sarhoş olduğunu düşünmüyordu, Peter’ın da sarhoş olduğunu düşünmüyordu. Yolda yürürken huzursuz bir suskunluğa bürünmüşlerdi, sesin ya da konuşmanın yokluğu değil, somut ve biraz elektrikli bir şeydi, Arlo’nun gitarından çıkan seslerin araları gibiydi. Projektörlerin altında, bu beklenti kabarcığının içinde yürümüşlerdi, birbirlerine dokunmasalar da bağlantılıydılar ve Sara’nın evine vardıklarında, hedeflerinin burası olduğunu konuşmamış olduklarından –sessizlik kabarcıktı ama nehirdi de, onları akıntısına çekiyordu– şimdi olacak şey kaçınılmaz gibi gelmişti. Sara’nın evinin duvarının yanındaydılar, gölgede duruyorlardı; Peter’ın önce ağzı, sonra da vücudunun geri kalanı Sara’ya yaslanmıştı. Sığınak’ta topluca oynadıkları öpüşme oyunları ya da ergenlikteki ilk toyca keşifler gibi değildi –seks teşvik ediliyordu, biraz olsun hoşlandığınız herkesi elde edebiliyordunuz; yazılı olmayan kural <span class="ideitalik">gerisi yok</span> kuralıydı, sonunda bir prova gibi geliyordu sadece–, daha derin ve gelecek vaat eden bir şeydi. Sara tanımakta zorlandığı bir sıcaklıkla sarmalandığını hissetmişti: İnsan temasının, gerçekten bir başkasıyla birlikte olmanın, artık yalnız olmamanının sıcaklığıydı. Kendini oracıkta Peter’a verebilirdi, onun her istediğini yapabilirdi.</p>
				<p class="normal1">Ama sonra bitivermişti; Peter birden geri çekilmişti. “Üzgünüm” demişti, Sara’nın onu suçladığına inanırcasına, oysa Sara’nın onunla öpüşmekten hoşlandığını anlaması gerekirdi, çünkü öpüşmüşlerdi; ama artık havada bir şeyler değişmişti, kabarcık patlamıştı ve ikisi de başka bir şey söyleyemeyecek kadar utanıyorlardı, şaşkındılar. Peter onu kapıda bırakıp gitmişti. O geceden beri bir daha baş başa kalmamışlardı. Pek konuşmamışlardı da.</p>
				<p class="normal1">Çünkü Sara şunu anlamıştı; Peter onu öpünce ve sonrasında, günler geçtikçe giderek daha iyi anlamıştı. Peter ona ait değildi ve asla olmayacaktı, çünkü başkası vardı. O kişiyi aralarındaki bir hayaletmiş gibi hissetmişti, öpüşürlerken hissetmişti. Artık her şeyi anlıyordu, umutsuzluk verici bir şekilde anlıyordu. Sara onu Hastane’de beklerken, ona kendini göstermeyi beklerken, Peter Sur’da Alicia Donadio’yla zaman geçirmişti sürekli.</p>
				<p class="normal1">Sara şimdi yahniyi Fener Kulesi’ne götürürken Gabe Curtis’i anımsayınca Hastane’ye uğramaya karar verdi. Zavallı Gabe – daha kırk yaşında kanser olmuştu. Yapılabilecek pek bir şey yoktu. Sara kanserin midede ya da karaciğerde başladığını tahmin ediyordu. Fark etmezdi aslında. Güneş Noktası’nın yanında, Sığınak’ın karşısında olan Hastane, Koloni’nin Eski Kasaba denen bir kısmındaydı – buradaki yarım düzine kadar binada eskiden çeşitli dükkânlar vardı. Hastane binası eskiden bakkaldı; ikindi ışığı ön pencerelere uygun açıdan vurunca, buzlu cama kazınmış ismi –Mountaintop Erzak Şti., Leziz Yiyecekler ve İçkiler, 1996– hâlâ okunabiliyordu.</p>
				<p class="normal1">Ön odayı tek bir lamba aydınlatıyordu; Sandy Chou –herkes ona Diğer Sandy derdi, çünkü eskiden iki tane Sandy Chou vardı, ilki Ben Chou’nun karısıydı ve doğum yaparken ölmüştü– hemşire masasına eğilmişti, havanda dereotu tohumları dövüyordu. Hava sıcak ve rutubetliydi; masanın arkasındaki ocağın üstündeki çaydanlıktan buhar çıkıyordu. Sara yahniyi kenara bırakıp çaydanlığı ateşten aldı ve bir nihalenin üstüne koydu. Masaya dönünce başını Sandy’nin bir süzgeçe boşalttığı dereotuna eğdi.</p>
				<p class="normal1">“Gabe için mi?”</p>
				<p class="normal1">Sandy başıyla onayladı. Dereotunun analjezik olduğu bilinirdi, gerçi başka pek çok hastalığın tedavisinde de kullanıyorlardı –soğuk algınlığı, ishal, artrit. Sara dereotunun işe yarayıp yaramadığına emin değildi, ama Gabe ağrıyı azalttığını öne sürüyordu ve kusmadığı tek şeydi.</p>
				<p class="normal1">“Durumu nasıl?”</p>
				<p class="normal1">Sandy kenarı kırık, eski bir seramik fincana süzgeçten su akıtıyordu. Fincanda YENİ BABA yazısı vardı; harfler çengelliiğne resimleriyle yazılmıştı.</p>
				<p class="normal1">“Yeni uyandı. Sarılığı ağırlaştı. Oğlu demin gitti, şimdi yanında Mar var.”</p>
				<p class="normal1">“Çayını ben götürürüm.”</p>
				<p class="normal1">Sara fincanı alıp perdeden geçti. Koğuşta altı yatak vardı, ama sadece biri doluydu. Mar üstünde bir battaniyeyle kocasının yattığı yatağın yanında, deri sırtlı bir sandalyede oturuyordu. Neredeyse kuşa benzeyen zayıf bir kadındı, aylardır Gabe’e bakıyordu ve bitkinliği göz altlarındaki, uykusuzluktan oluşmuş torbalardan anlaşılıyordu. Bir çocukları vardı, Jacob, on altı yaşlarındaydı, annesiyle birlikte mandırada çalışıyordu: İriyarı bir çocuktu, yüzünde tatlı bir dalgınlık ifadesi vardı hep, okuma yazma bilmiyordu ve asla öğrenemeyecekti, başında durup yönlendiren olursa basit işleri halledebiliyordu. Hayatları zaten zor ve talihsizken bir de hastalık çıkmıştı. Mar kırkını geçmişti ve Jacob’a bakması gerekiyordu, dolayısıyla tekrar evlenmesi mümkün görünmüyordu.</p>
				<p class="normal1">Sara yaklaşırken Mar başını kaldırıp bir parmağını dudaklarına götürdü. Sara başıyla onaylayıp kadının yanına bir sandalye çekti. Sandy haklıydı, sarılık ağırlaşmıştı. Gabe hastalanmadan önce iriyarı bir adamdı –karısıysa ufacıktı–, geniş ve kaslı omuzlarıyla ve kalın kollarıyla tam bir işçiydi, koca göbeği kemerinin üstünden azık torbası gibi sarkardı. Sara bu dağ gibi, çalışkan adamı Hastane’de hiç görmemişti, ta ki Gabe sırt ağrısı ve hazımsızlık şikâyetiyle gelene ve bunlar ağır bir hastalığın başlangıcından çok bir zayıflık, karaktersizlik belirtisiymiş gibi özür dileyene dek. (Sara adamın karaciğerini yoklayıp da oradaki sertliği hemen fark edince adamın epey acı çektiğini tahmin etmişti.)</p>
				<p class="normal1">Şimdi, altı ay sonra, eski Gabe Curtis’ten eser kalmamıştı, yerini hayata sadece irade gücüyle tutunan bir kabuk almıştı. Bir zamanlar olgun elma gibi toparlak ve kırmızı olan yüzü çökmüş, üstünkörü çizilmiş bir resim gibi kırışıklıklarla kaplanmıştı. Mar onun sakalını ve tırnaklarını kesmişti; adamın yatağının yanındaki hastane arabasındaki geniş ağızlı kavanozda bulunan merhemden sürülmüş çatlak dudakları parlıyordu – çay gibi merhem de sadece biraz rahatlık veriyordu ve tedavi edici etkisi yoktu.</p>
				<p class="normal1">Sara bir süre Mar’ın yanında oturdu; ikisi de konuşmadılar. Sara hayatın fazla kısa olduğu kadar fazla uzun da sürebileceğini anladı. Belki de Gabe’i hayatta tutan şey Mar’ı tek başına bırakma korkusuydu.</p>
				<p class="normal1">Sonunda Sara kalkıp fincanı hastane arabasına koydu. “Uyanırsa bunu içirmeye çalış” dedi.</p>
				<p class="normal1">Mar’ın göz kenarlarında yorgunluk gözyaşları vardı. “Ona sorun değil dedim, gidebilirsin dedim.”</p>
				<p class="normal1">Sara bunu ancak bir an sonra anladı. “İyi demişsin” dedi. “Bazen insanın duyması gereken şey tam da budur.”</p>
				<p class="normal1">“Jacob yüzünden, anlarsın ya. Jacob’ı bırakmak istemiyor. Bizi merak etme dedim. Sen artık git. Öyle dedim.”</p>
				<p class="normal1">“Jacob’a iyi bakacağını biliyorum Mar.” Sara’ya kendi sözleri yetersiz geliyordu. “Gabe de biliyor.”</p>
				<p class="normal1">“Katır gibi inatçı. Duyuyor musun Gabe? Neden hep katır gibi inatçı olmak zorundasın ki?” Mar sonra yüzünü ellerine gömüp ağladı.</p>
				<p class="normal1">Sara bir süre saygıyla bekledi, kadının acısını dindiremeyeceğini bilerek. Sara kederin insanın tek başına gitmesi gereken bir yer olduğunu anlıyordu. Kapısız bir oda gibiydi keder ve içeride olup bitenler, hissedilen öfke ve acı orada kalmalıydı, başkalarını ilgilendirmezdi.</p>
				<p class="normal1">“Üzgünüm Sara” dedi Mar sonunda, kafa sallayarak. “Bunu duymak zorunda kalmamalıydın.”</p>
				<p class="normal1">“Sorun değil. Gerçekten.”</p>
				<p class="normal1">“Uyanırsa ona geldiğini söylerim.” Mar ağlarken gülümsemeyi başardı. “Gabe seni hep severdi, biliyorum. Favori hemşiresiydin.”</p>
                <br class="chapter"/>
				<p class="normal1">Sara Fener Kulesi’ne vardığında gece çökmüştü. Kapıyı usulca açıp içeri girdi. Elton yalnızdı, panelde mışıl mışıl uyuyordu, başında kulaklığı vardı.</p>
				<p class="normal1">Kapı kapanınca adam irkilerek uyandı. “Michael?”</p>
				<p class="normal1">“Benim, Sara.”</p>
				<p class="normal1">Adam kulaklığını çıkarıp koltuğunda dönerek havayı kokladı. “Bu koku ne?”</p>
				<p class="normal1">“Tavşan yahnisi. Gerçi artık buz gibi olmuştur.”</p>
				<p class="normal1">“Vay anasını.” Adam koltuğunda dimdik doğruldu. “Getirsene.”</p>
				<p class="normal1">Sara yahniyi adamın önüne bıraktı. Elton panelin karşısındaki tezgâhtan bir tahta kaşık aldı. “İstersen lambayı yak.”</p>
				<p class="normal1">“Karanlığı severim. Senin için sorun değilse.”</p>
				<p class="normal1">“Benim için fark etmez.”</p>
				<p class="normal1">Sara bir süre adamın yemek yemesini panelin ışığında seyretti. Elton’ın elleri, kaşığı tencereye daldırıp ardından bekleyen ağzına ustalıkla götürmesi, hep doğru hareketleri yapması neredeyse hipnotize ediciydi.</p>
				<p class="normal1">“Beni seyrediyorsun” dedi Elton.</p>
				<p class="normal1">Sara yanaklarının kızardığını hissetti. “Kusura bakma.”</p>
				<p class="normal1">Adam yahniyi bitirip ağzını bir bezle sildi. “Özür dilemene gerek yok. Bence buraya gelen en iyi şeysin sen. Güzel kızsın, beni istediğin kadar seyredebilirsin.”</p>
				<p class="normal1">Sara güldü – utançtan mı yoksa şaşkınlıktan mı güldüğünü bilmiyordu. “Beni hiç görmedin ki Elton. Görünüşümü nereden bilebilirsin?”</p>
				<p class="normal1">Elton omuz silkti. Sarkık gözkapaklarının ardındaki faydasız gözlerini yukarı çevirdi – sanki zihninde Sara’nın görüntüsü oradaymış gibi. “Sesinden. Benimle, Michael’la konuşmandan. Michael’la ilgilenmeden. Güzel insanlar güzel davranırlar derim hep.”</p>
				<p class="normal1">Sara iç geçirdi. “Ben kendimi öyle hissetmiyorum ama.”</p>
				<p class="normal1">“Elton Amca’na güven” dedi adam ve hafifçe güldü. “Birisi sana <span class="ideitalik">âşık</span> olacak.”</p>
				<p class="normal1">Sara, Elton’ın yanındayken kendini iyi hissederdi hep. Adam utanmaz bir flörtçüydü bir kere, ama asıl sebep bu değildi. Sara’nın tanıdığı herkesten daha mutlu görünüyordu. Michael’ın onun hakkında söylediği şey doğruydu: Elton’ın körlüğü bir eksiklik değildi; bir farklılıktı sadece.</p>
				<p class="normal1">“Hastane’den geldim.”</p>
				<p class="normal1">“Bak işte” dedi Elton kafa sallayarak. “İnsanlarla ilgileniyorsun hep. Gabe nasıl?”</p>
				<p class="normal1">“Çok iyi değil. Cidden korkunç görünüyor Elton. Mar da perişan. Keşke Gabe’e yardım edebilsem.”</p>
				<p class="normal1">“İnsanlara her zaman yardım edemezsin. Gabe’in gitme zamanı geldi. Sen elinden geleni yaptın.”</p>
				<p class="normal1">“Ama yetmedi.”</p>
				<p class="normal1">“Hiçbir zaman yetmez ki.” Elton dönüp elleriyle tezgâhı yoklayarak kulaklığı buldu ve Sara’ya uzattı. “Madem bana hediye getirdin, al benden de sana bir hediye. Keyfin yerine gelsin biraz.”</p>
				<p class="normal1">“Elton, ne duyduğumu anlamam ki. Hepsi cızırtı gibi geliyor bana.”</p>
				<p class="normal1">Elton kurnazca gülümsüyordu. “Sen dediğimi yap. Gözlerini de kapa.”</p>
				<p class="normal1">Sara’nın taktığı kulaklık ılıktı. Elton’ın ellerini panelde gezdirdiğini, parmaklarının bir yerlere sürtündüğünü hissetti. Sonra müzik başladı. Ama ilk kez duyduğu türden bir müzikti. Önce uzaktan gelen boğuk bir sesti, rüzgâr gibiydi ve sonra arkasında beliren, şakımayı andıran tiz sesler kafasının içinde dans etti. Ses giderek yükseldi, dört bir yandan geliyordu sanki ve Sara neyi dinlediğini anladı, fırtınaydı. Giderek alçalan o büyük müzik fırtınasını hayalinde canlandırabiliyordu. Hayatında bu kadar güzel bir şey duymamıştı. Şarkı bitince kulaklığı çıkardı.</p>
				<p class="normal1">“Anlamıyorum” dedi hayretle. “Bu radyodan mı geldi?”</p>
				<p class="normal1">Elton kıkırdadı. “Bu çok ilginç olurdu, değil mi?”</p>
				<p class="normal1">Tekrar panele dokundu. Küçük bir çekmece açıldı ve gümüşi bir disk çıktı: bir CD. Sara bunlarla ilgilenmemişti hiç; Michael ona sadece gürültü olduklarını söylemişti. Sara diski kenarlarından tutup aldı. Stravinsky, <span class="ideitalik">Bahar Ayini. </span>Chicago Senfoni Orkestrası, şef Erich Leinsdorf.</p>
				<p class="normal1">“Nasıl göründüğünü duymalısın diye düşündüm” dedi Elton.</p>
				</body></html>