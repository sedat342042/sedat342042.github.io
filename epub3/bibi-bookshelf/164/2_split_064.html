<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_63"><br class="calibre3"/><br class="calibre3"/><br class="calibre3"/><br class="calibre3"/>Elli <br class="calibre3"/></h2>
				<p class="normal1">Mausami karanlıktaydı, rüyasında kuşlar görüyordu. Kalbinin altındaki bir kıpırtı uyanmasına yol açtı; sanki içinde bir çift kanat çırpılıyordu. </p>
				<p class="normal1">Bebek, diye düşündü. Bebek kımıldıyor. </p>
				<p class="normal1">Yine o hisse kapıldı – net bir su basıncı hissiydi, ritmikti, sanki bir havuzun yüzeyinde halkalar genişliyordu. Sanki birisi içindeki bir pencereye tık tık vurup <span class="ideitalik">Merhaba? Oradaki, merhaba! </span>diyordu. </p>
				<p class="normal1">Ellerinin terden sırılsıklam olmuş gömleğinin altına girip karnında gezinmelerine izin verdi. İçine ılık bir tatmin yayıldı. Merhaba, diye düşündü. Asıl sana merhaba. </p>
				<p class="normal1">Bebek erkekti. Bebeğin erkek olduğunu en başından beri, çöp yığınında kahvaltısını kustuğundan beri düşünüyordu. Ona henüz isim vermek istemiyordu. İsmi olan bir bebeği yitirmek daha zordu, herkes öyle diyordu; ama asıl sebep bu değildi, çünkü bebek doğacaktı. Bu fikir umuttan, inançtan fazlasıydı. Mausami bebeğin doğacağını biliyordu. Ve bebek doğduğunda, bu dünyaya acıyla ağlayarak geldiğinde, Theo orada olacaktı ve oğullarına birlikte isim takacaklardı. </p>
				<p class="normal1">Burası. Barınak. Onu öyle yoruyordu ki. Tek yapabildiği uyumaktı. Ve karnını doyurmak. Bebek yüzündendi elbette; sürekli aç olmasının sebebi bebekti. Peksimetlerden, fasulye ezmesi ve askeri sığınakta buldukları o berbat, tuhaf yiyeceklerden sonra –plastiğe vakumlanmış yüzyıllık, yapış yapış şeylerdi; zehirlenmemeleri mucizeydi– gerçek yemekler yemek muhteşemdi. Biftek ve süt. Ekmek ve peynir. Genzini gıdıklayan, kaymak gibi, hakiki tereyağı. Tereyağını yedikten sonra parmaklarını yalıyordu. Burada sonsuza dek kalabilirdi, sırf yiyecekler uğruna. </p>
				<p class="normal1">Hepsi en başta hissetmişlerdi: Bir terslik vardı. Dün gece etrafına üşüşen, kucağında bebek taşıyan veya hamile olan –bazıları hem kucağında bebek taşıyordu, hem de hamileydi–, onun da hamile olduğunu öğrenince kardeşçe gülümseyen bütün o kadınlar. Bir bebek! Ne güzel! Mausami ne zaman doğuracaktı? İlk çocuğu muydu? Gruplarında hamile olan başka kadın var mıydı? Mausami nereden anladıklarını o sırada merak etmemişti –oysa gebeliği pek belli olmuyordu–, çocuğun kimden olduğunu sormamalarını ve kendi çocuklarının babalarından bahsetmemelerini de tuhaf bulmamıştı. </p>
				<p class="normal1">Güneş batmıştı. Mausami’nin son hatırladığı şey, şekerleme yapmak için uzandığıydı. Peter ve diğerleri öbür kulübedeydiler muhtemelen, ne yapacaklarına karar veriyorlardı. Bebek yine kımıldıyordu, Mausami’nin içinde çırpınıyordu. Yatarken gözlerini kapadı ve kendini o hisse kaptırdı. Nöbet tutmak: Yıllar öncesinde kalmış gibiydi. Farklı bir hayat. İnsanın bebeği olunca hayatı değişirdi, bunu biliyordu. İçinizde tuhaf, yeni bir varlık büyürdü ve doğduğunda artık siz de başka biri olurdunuz. </p>
				<p class="normal1">Birden fark etti: Yalnız değildi.</p>
				<p class="normal1">Amy yan yatakta oturuyordu. Kendini böyle görünmez kılabilmesi huzursuz ediciydi. Mausami içindeki bebek tekmeler atarken ona doğru döndü ve dizlerini çenesine çekti.</p>
				<p class="normal1">“Hey” dedi Maus ve esnedi. “Yatarken içim geçmiş herhalde.”</p>
				<p class="normal1">Herkes Amy’nin yanında böyle konuşurdu, bariz şeyleri söyleyerek kızın sessizliğini telafi ederdi. Kızın öyle yoğun bir dikkatle, düşüncelerinizi okurcasına bakması biraz rahatsız ediciydi. Mausami o zaman kızın aslında nereye baktığını fark etti. </p>
				<p class="normal1">“Ah. Anladım” dedi. “Dokunmak mı istiyorsun?”</p>
				<p class="normal1">Amy başını kararsızca yana eğdi. </p>
				<p class="normal1">“İstersen dokunabilirsin. Gel, sana göstereyim.”</p>
				<p class="normal1">Amy kalkıp Mausami’nin yatağının kenarına oturdu. Mausami onun elini tutup kendi karnına götürdü. Kızın eli sıcak ve biraz terliydi; parmak uçları şaşılacak kadar yumuşaktı, Mausami’nin yıllarca ok atmaktan nasır tutmuş parmak uçları gibi değildi. </p>
				<p class="normal1">“Bekle bir dakika. Demin kımıldıyordu.”</p>
				<p class="normal1">Hafif bir hareket. İrkilen Amy elini geri çekti hemen. </p>
				<p class="normal1">“Hissettin mi?” Amy’nin gözlerinde keyifli bir şok vardı. “Normaldir, bebekler öyle kımıldarlar. İşte...” Amy’nin elini alıp tekrar karnına bastırdı. Bebek hemen kımıldayıp tekme attı. “Vay, bu seferki şiddetliydi.”</p>
				<p class="normal1">Şimdi Amy de gülümsüyordu. Ne tuhaf ve muhteşem, diye düşündü Mausami, her şeyin ortasında, olan biten onca şeyin ortasında, içimde bir bebeğin kımıldadığını hissetmek. Yeni bir hayat, dünyaya gelen yeni bir insan. </p>
				<p class="normal1">Sonra Mausami duydu. İki sözcük. </p>
				<p class="normal1"><span class="ideitalik">O burada.</span></p>
				<p class="normal1">Mausami elini geri çekti ve yatakta telaşla gerileyip sırtını duvara yasladı. Kız ona delici bir bakışla bakıyordu, gözleri Mausami’nin görüş alanını iki parlak huzme gibi dolduruyordu. </p>
				<p class="normal1">“Bunu nasıl yaptın?” Mausami titriyordu; kusacak gibiydi. </p>
				<p class="normal1"><span class="ideitalik">O rüyada. Babcock’la birlikte. Çokluk’la birlikte. </span></p>
				<p class="normal1">“Kim burada Amy?”</p>
				<p class="normal1"><span class="ideitalik">Theo. Theo burada. </span></p>
				</body></html>