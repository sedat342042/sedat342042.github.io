<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_20"><br class="calibre3"/><br class="calibre3"/><br class="calibre3"/><br class="calibre3"/>Yedi<br class="calibre3"/></h2>
				<p class="normal1">Carter soğuk bir yerdeydi: İlk fark ettiği buydu. Onu önce uçaktan çıkardılar –hayatında hiç uçağa binmemiş olan Carter pencere kenarında oturmak istemişti, ama onu arka tarafa, sırt çantalarının arasına oturtmuşlardı, sol bileği bir boruya kelepçelenmişti ve başında iki asker nöbet tutmuştu– ve piste inen merdivene adım atarken soğuk hava ciğerlerine tokat gibi çarptı. Carter ilk kez üşümüyordu, ocak ayında bir Houston çevre yolunun altında uyuyup da soğuk nedir bilmemek imkânsızdı, ama buranın soğuğu farklıydı, öyle kuruydu ki dudaklarının büzüldüğünü hissedebiliyordu. Bir de kulakları tıkanmıştı. Vakit geçti, saat kaçtı kim bilir, ama havaalanı hapishane bahçesi gibi aydınlıktı; Carter merdivenin tepesinden bakınca bir düzine uçak saydı, büyük ve tombul uçakların arka taraflarındaki açık kapılar çocuk pijamaları gibi sarkıyordu, asfaltta forkliftler gidip geliyordu, üstü örtülü yükler taşıyorlardı. Onu bir tür askere mi dönüştüreceklerini, hayatta kalmasının bedelinin bu mu olduğunu merak etti.</p>
				<p class="normal1">Wolgast: Bu ismi anımsadı. O adama güvenmesi tuhaftı. Carter çok, çok uzun süredir kimseye güvenmemişti. Ama Wolgast onu anlıyordu sanki.</p>
				<p class="normal1">Kol ve ayak bilekleri zincire vurulmuş olan Carter merdivenden hızla inerken düşmemeye dikkat etti; önünde ve arkasında birer asker vardı. İkisi de ona tek kelime etmemişlerdi, hatta birbirleriyle de hiç konuşmamışlardı. Onu pistten geçirip, önünde çalışır halde bir minibüs bekleyen aydınlık bir hangara doğru götürdüler. Yaklaşırlarken kapı kayarak açıldı.</p>
				<p class="normal1">Birinci asker Carter’ı tüfeğiyle dürttü. “Gir.”</p>
				<p class="normal1">Carter söyleneni yaptı, sonra da hafif bir motor uğultusunu ve kapının ardından kapandığını işitti. En azından koltuklar rahattı, uçaktaki sert bank gibi değildi. Kapıya iki kere vurulduğunu duydu ve minibüs harekete geçti.</p>
				<p class="normal1">Uçakta uyuklamıştı ve daha fazla uyuyabilecek kadar yorgun değildi. Dışarıyı göremediğinden ve saati bilemediğinden, hangi yönde ne kadar gittiklerini anlayamazdı. Ama aylarca boş boş oturmuştu; birkaç saat daha oturabilirdi. Zihnini bir süreliğine boşalttı. Bir süre sonra minibüsün yavaşladığını hissetti. Şoför bölmesinden boğuk insan sesleri geldi, ama Carter söylenenleri anlayamadı. Minibüs öne atıldı ve sonra tekrar durdu.</p>
				<p class="normal1">Kapı kayarak açılınca karda ayaklarını yere vuran iki asker belirdi, üniformalarının üstüne parka giymiş beyaz delikanlılar. Askerlerin arkasında, loşlukta bir McDonald’s tabelası yanıp sönüyordu. Carter trafik sesi duyunca bir otobanın civarında olduklarını tahmin etti. Hava hâlâ karanlıktı, ama gökyüzü sabah vaktiymiş gibi görünüyordu. Kolları ve bacakları oturmaktan uyuşmuştu.</p>
				<p class="normal1">Muhafızlardan biri “Al” deyip ona bir torba fırlattı. Carter diğer muhafızın bir sandviçin son lokmasını ağzına attığını fark etti. “Kahvaltı.”</p>
				<p class="normal1">Carter’ın açtığı torbada bir Egg McMuffin, kâğıda sarılı hash brownlar ve plastik bir bardakta meyve suyu vardı. Soğuktan boğazı kurumuştu, keşke biraz daha meyve suyu verselerdi diye düşündü, hatta su bile verseler yeterdi. Meyve suyunu çabucak bitirdi. Öyle şekerliydi ki dişlerini kamaştırdı.</p>
				<p class="normal1">“Sağ ol.”</p>
				<p class="normal1">Asker eliyle ağzını örterek esnedi. Carter neden bu kadar kibar davrandıklarını merak etti. Kıskaç’a ve diğerlerine hiç benzemiyorlardı. Tabanca taşıyorlardı ama bu bir ayrıcalıkmış gibi davranmıyorlardı.</p>
				<p class="normal1">“Daha iki saatlik yolumuz var” dedi asker, Carter yemeğini bitirince. “Tuvaletin var mı?”</p>
				<p class="normal1">Carter uçaktan indiğinden beri işememişti ama öyle kurumuştu ki pek çişi olduğunu sanmıyordu. Ayrıca çişini saatlerce tutabilirdi. Ama McDonald’s’ı, içindeki insanları, yiyecek kokusunu ve parlak ışıkları düşününce orayı görmek istediğini anladı.</p>
				<p class="normal1">“Var galiba.”</p>
				<p class="normal1">Asker minibüse girdi, ağır çizmeleri metal zeminde tangırdadı. Dar alanda diz çöküp kemerindeki keseden parlak bir anahtar çıkardı ve zincir halkalarını açtı. Anthony delikanlının yüzünü yakından görebiliyordu. Asker kızıl saçlıydı ve en fazla yirmi yaşındaydı.</p>
				<p class="normal1">“Kaçmaya kalkmak yok, anladın mı?” dedi Anthony’ye. “Sana kıyak geçiyoruz.”</p>
				<p class="normal1">“Anladım efendim.”</p>
				<p class="normal1">“Fermuarını çek. Dışarısı buz gibi.”</p>
				<p class="normal1">Onu otoparktan geçirdiler, iki yanında yürüyorlardı ama ona dokunmuyorlardı. Carter en son ne zaman üstünde birilerinin elini hissetmeden bir yere gittiğini anımsamıyordu. Otoparktaki arabaların çoğu Colorado plakalıydı. Hava temiz kokuyordu, çam ağacı esanslı temizlik ürünü gibi; etrafındaki dağların üstüne üstüne geldiğini hissetti. Yerde kar vardı, otoparkın kenarlarına yığılmıştı ve buz kaplıydı. Carter hayatında sadece bir iki kez kar görmüştü.</p>
				<p class="normal1">Askerler tuvaletin kapısını çaldılar ve ses gelmeyince Carter’ı içeri soktular. Biri girerken diğeri kapıda nöbet tuttu. Carter iki pisuvardan birini kullandı. Yanındaki asker de diğerini.</p>
				<p class="normal1">“Ellerini görebileceğim yerde tut” dedi asker ve güldü. “Şaka yapıyorum.”</p>
				<p class="normal1">Carter işini bitirince ellerini yıkamak için lavaboya gitti. Houston’dan anımsadığı McDonald’s epey pisti, özellikle de tuvaleti. Sokaklarda yaşarken Montrose şubesini arada sırada yıkanmak için kullanırdı, ama sonunda müdür onu fark edip kovmuştu. Ama bu tuvalet pırıl pırıldı, sabunu çiçek kokuluydu ve lavabonun yanında küçük bir çiçekli saksı vardı. Ellerini ağır ağır, teninden akan ılık suyu hissederek yıkadı.</p>
				<p class="normal1">“Artık McDonald’s’ta bitkiler mi var?” diye sordu askere.</p>
				<p class="normal1">Asker ona şaşkınlıkla baktıktan sonra kahkahayı bastı. “Ne kadardır yoksun?”</p>
				<p class="normal1">Carter neyin komik olduğunu anlamadı. “Hayatımın çoğu hapiste geçti” dedi.</p>
				<p class="normal1">Tuvaletten çıktıklarında üçüncü asker girdi ve onu beklediler. İkisi de Carter’a ellerini sürmemişlerdi. Carter odaya ağır ağır bakındı: yalnız oturan iki adam, bir iki aile, bir kadın ve yanında cep telefonunda oyun oynayan bir çocuk. Herkes beyazdı.</p>
				<p class="normal1">Tezgâha gittiler ve asker kahve ısmarladı.</p>
				<p class="normal1">“Başka bir şey ister misin?” diye sordu Carter’a.</p>
				<p class="normal1">Carter bir an düşündü. “Buzlu çay var mıdır?”</p>
				<p class="normal1">“Buzlu çayınız var mı?” diye sordu asker, tezgâhın ardındaki kıza.</p>
				<p class="normal1">Kız omuz silkti. Şak şuk sakız çiğniyordu. “Sıcak çay var.”</p>
				<p class="normal1">Carter dönüp kendisine bakan askere hayır anlamında kafa salladı.</p>
				<p class="normal1">“Sadece kahve.”</p>
				<p class="normal1">Askerler Paulson ve Davis’ti. Minibüse dönünce kendilerini tanıttılar. Biri Connecticut’lıydı, diğeriyse New Mexico’dandı; Carter hangisinin nereli olduğunu unuttu ve bunun çok önemli olmadığına karar verdi, ne de olsa iki yere de gitmemişti. Davis kızıl saçlı olandı. Yolun geri kalanı boyunca minibüsün iki bölmesinin arasındaki küçük pencereyi açık tuttular; ayrıca zincirleri tekrar takmadılar. Carter’ın tahmin ettiği gibi Colorado’daydılar, ama ne zaman bir yol tabelasına rastgelseler askerler ona gözlerini kapamasını söylüyor, sonra da bu çok komik bir espriymiş gibi gülüyorlardı.</p>
				<p class="normal1">Bir süre sonra eyaletlerarası yoldan ayrılıp dağların arasından geçen dar bir taşra yoluna saptılar. Yolcu bölmesinin ön sırasında oturan Carter, geçip giden dünyanın birazını ön camdan görebiliyordu. Yol kenarlarına karlar yığılmıştı. Carter hiç kasaba görmedi; arada sırada karşı yönden bir araba geliyordu o kadar, önce bir ışık beliriyordu, sonra da araba geçip giderken erimeye yüz tutmuş karların ezildiği duyuluyordu. Carter bu kadar ıssız bir yere ilk kez geliyordu. Gösterge panelindeki saate göre saat sabahın altısını biraz geçiyordu.</p>
				<p class="normal1">“Buralar soğukmuş” dedi Carter.</p>
				<p class="normal1">Aracı Paulson kullanıyordu; Davis ise çizgi roman okuyordu.</p>
				<p class="normal1">“Kesinlikle” dedi Paulson. “Beth Pope’un omurga desteğinden bile soğuk.”</p>
				<p class="normal1">“Beth Pope kim?”</p>
				<p class="normal1">Paulson omuz silkerek başını geriye çevirdi. “Liseden tanıdığım bir kız. Skolyoz mu ne, öyle bir hastalığı vardı.”</p>
				<p class="normal1">Carter bunun ne olduğunu da bilmiyordu. Ama Paulson’la Davis epey güldüler. Wolgast’ın bahsettiği işte bu ikisiyle çalışması gerekiyorsa, Carter bunu seve seve yapardı.</p>
				<p class="normal1">Carter “Şu Aquaman mi?” diye sordu Davis’e.</p>
				<p class="normal1">Davis ona çizgi romanlardan ikisini uzattı, bir League of Vengeance ve bir X-Men. Carter karanlık yüzünden yazıları okuyamasa da resimlere bakmaktan hoşlandı, zaten onlara bakınca hikâye anlaşılıyordu. Wolverine delikanlı adamdı, Carter onu sevmişti hep, gerçi haline üzülmüştü de. Kemiklerinde onca metal taşımak hoş olmasa gerekti, ayrıca sevdiği insanlar ya ecelleriyle ölüyor ya da öldürülüyorlardı hep.</p>
				<p class="normal1">Bir saat kadar daha geçince Paulson minibüsü kenara çekti. “Kusura bakma dostum” dedi Carter’a. “Sana tekrar zincir takmamız gerekiyor.”</p>
				<p class="normal1">“Sorun değil” dedi Carter kafa sallayarak. “Onları çıkardığınız için teşekkürler.”</p>
				<p class="normal1">Davis yolcu koltuğundan inip arka tarafa geldi. Kapı açılınca içeri soğuk hava doldu. Davis zincirleri tekrar taktı ve anahtarı cebine koydu.</p>
				<p class="normal1">“Rahat mısın?”</p>
				<p class="normal1">Carter başıyla onayladı. “Ne kadar yol kaldı?”</p>
				<p class="normal1">“Çok değil” dedi Davis.</p>
				<p class="normal1">Yola devam ettiler. Carter şimdi yokuş yukarı çıktıklarını anlayabiliyordu. Gökyüzünü göremese de havanın yakında aydınlanacağını tahmin ediyordu. Uzun bir köprüyü geçmek için yavaşladıklarında minibüse rüzgâr vurdu.</p>
				<p class="normal1">Diğer tarafa vardıklarında Paulson dikiz aynasında onunla göz göze geldi. “Biliyor musun, sen diğerlerine benzemiyorsun” dedi. “Suçun neydi ki? Sormam sorun değilse.”</p>
				<p class="normal1">“Diğerleri kimdi?”</p>
				<p class="normal1">“Bilirsin. Senin gibi adamlar. Mahkûmlar.” Başını Davis’e çevirdi. “Babcock’ı hatırlıyor musun?” Kafa sallayıp güldü. “Ne acayip adamdı yahu.” Tekrar Carter’a baktı. “O herif senin gibi değildi. Farklı olduğunuz belli.”</p>
				<p class="normal1">“Ben deli değilim” dedi Carter. “Hâkim öyle söyledi.”</p>
				<p class="normal1">“Ama birini öldürdün, değil mi? Yoksa şimdi burada olmazdın.”</p>
				<p class="normal1">Carter bunları konuşmak zorunda olup olmadığını, bunun anlaşmaya dahil olup olmadığını merak etti. “Bir kadını öldürdün dediler. Ama öldürmek istememiştim.”</p>
				<p class="normal1">“Kimdi? Karın, kız arkadaşın filan mıydı?” Paulson hâlâ dikiz aynasından ona sırıtıyordu, gözleri ilgiyle parlıyordu.</p>
				<p class="normal1">“Hayır.” Carter yutkundu. “Çimlerini biçtiğim bayanı.”</p>
				<p class="normal1">Paulson güldü ve tekrar Davis’e baktı. “Dinlesene. Kadının çimlerini biçiyormuş.” Tekrar aynadan Carter’a baktı. “Ufacık adamsın, nasıl becerdin?”</p>
				<p class="normal1">Carter ne diyeceğini bilemedi. Artık içinde kötü bir his vardı, belki de sırf onunla dalga geçmek için iyi davranmışlardı.</p>
				<p class="normal1">“Haydi Anthony. Sana McMuffin ısmarladık, değil mi? Tuvalete götürdük. Bize anlatabilirsin.”</p>
				<p class="normal1">“Yeter ama” dedi Davis, Paulson’a. “Kapa çeneni. Geldik sayılır, ne uğraşıyorsun ki?”</p>
				<p class="normal1">“Uğraşırım” dedi Paulson ve derin bir nefes aldı, “çünkü bu adamın <span class="ideitalik">ne </span>yaptığını bilmek istiyorum. Hepsi <span class="ideitalik">bir şeyler </span>yaptı. Söylesene Anthony, sen ne yaptın? Kadını öldürmeden önce ırzına mı geçtin? Bu muydu?”</p>
				<p class="normal1">Carter yüzünün utançtan kızardığını hissetti. “Asla öyle bir şey yapmam” demeyi başardı.</p>
				<p class="normal1">Davis, Carter’a döndü. “Bu pisliği dinleme. Bir şey demek zorunda değilsin.”</p>
				<p class="normal1">“Yapma, herif <span class="ideitalik">geri zekâlı</span>. Görmüyor musun?” Paulson yine aynadan Carter’a hevesle baktı. “Bahse girerim öyle oldu, değil mi? Çimlerini biçtiğin güzel beyaz bayanı düzdün, değil mi Anthony?”</p>
				<p class="normal1">Carter boğazının kasıldığını hissetti. “Daha... fazla... konuşmayacağım.”</p>
				<p class="normal1">“Sana ne yapacaklar biliyor musun?” diye sordu Paulson. “Yoksa karşılıksız kıyak geçtiklerini mi sanmıştın?”</p>
				<p class="normal1">“Lanet olsun. Sus artık” dedi Davis. “Richards ikimizin de canına okuyacak.”</p>
				<p class="normal1">“Onun da canı cehenneme” dedi Paulson.</p>
				<p class="normal1">“O adam... bana iş vereceklerini söyledi” demeyi başardı Anthony. “Önemliymiş. Ben... özelmişim.”</p>
				<p class="normal1">“Özelmiş.” Paulson kıs kıs güldü. “Hı hı, özelsin tabii.”</p>
				<p class="normal1">Sustular. Carter yere bakıyordu, başı dönüyor ve midesi bulanıyordu. McMuffin’i yediğine pişman olmuştu. Ağlamaya başladı. Bunu en son ne zaman yaptığını bilmiyordu. Hatırlayabildiği kadarıyla o kadının ırzına geçtiğini söyleyen olmamıştı. Kızı sormuşlardı ama hayır demişti hep, gerçeği söylemişti, yemin etmişti. O minicik şey en fazla beş yaşındaydı. Carter ona çimlerde bulduğu kurbağayı göstermek istemişti sadece. Kızın öyle bir şeyi görmekten hoşlanacağını düşünmüştü, kendi gibi minicik bir şeyi. İyi davranmak istemişti o kadar, hepsi buydu. Kendisi çocukken kimse onun için böyle şeyler yapmamıştı. <span class="ideitalik">Gel tatlım, sana bir şey göstereceğim. Senin gibi küçücük bir şey. </span></p>
				<p class="normal1">En azından Terrell’ın nasıl bir yer olduğunu biliyordu, orada başına ne geleceğini biliyordu. Kimse o bayanın, Bayan Wood’un ırzına geçtiğini söylememişti. O gün bahçede kadın delirmişti, çığlıklar atarak üstüne saldırıp vurmuştu, küçük kıza kaçmasını söylemişti ve havuza düşmesi Carter’ın suçu değildi, o sadece kadını sakinleştirmeye çalışmıştı, hiçbir şey olmadığını anlatmaya çalışmıştı, gidecek ve bir daha asla geri dönmeyecekti, kadının istediği buysa eğer. Bunlarla barışıktı, aslında diğer her şeyle de. Ama sonra Wolgast gelip ona iğne yemek zorunda olmadığını söylemişti, Carter’ın zihnini başka bir tarafa yöneltmişti ve Carter şimdi bu haldeydi. Her şey anlamsızdı. Midesi bulanıyordu, tir tir titriyordu.</p>
				<p class="normal1">Başını kaldırınca Paulson’ın kendisine sırıttığını gördü. Adamın göz akları büyüdü.</p>
				<p class="normal1">“Böö!” Paulson direksiyona şaplak vurup kahkahayı bastı, hayatının en komik esprisini yapmışçasına. Sonra ara pencereyi kapadı.</p>
                <br class="chapter"/>
				<p class="normal1">Wolgast’la Doyle artık Güney Memphis’te bir yerdeydiler, sokaklardan geçerek şehrin banliyö halkasından çıkmaya çalışıyorlardı. Bu iş başından beri kötü gitmişti. Wolgast hayvanat bahçesinde neler olduğunu bilmiyordu, kıyamet kopmuştu ve sonra o kadın, yaşlı rahibe, Arnette diğer rahibeyle, Lacey ile kavga etmişti, kızı ondan almak için.</p>
				<p class="normal1">Kız. Amy SY. En fazla altı yaşındaydı.</p>
				<p class="normal1">Wolgast az kalsın vazgeçecekti, ama sonra kadın kızı bırakmıştı ve yaşlı rahibe kızı Doyle’a vermişti, Doyle da Wolgast’ın tek kelime etmesine fırsat kalmadan onu arabaya taşımıştı. Sonrasında yerel polis gelip de soru sormaya başlamadan tüymekten başka yapacak şey kalmamıştı. Kaç tanık vardı kim bilir; her şey çok hızlı olup bitmişti.</p>
				<p class="normal1">Araba değiştirmeliydi. Sykes’ı aramalıydı. Onları Tennessee’den çıkarmalıydı, bütün bunları bu sırayla ve hemen yapmalıydı. Amy arka koltukta yatıyordu, yüzünü öte tarafa çevirmişti, sırt çantasından çıkardığı oyuncak tavşanı tutuyordu. Ulu Tanrım, Wolgast ne yapmıştı? Altı yaşında bir kız!</p>
				<p class="normal1">Apartmanlardan ve süpermarketlerden oluşan iç karartıcı bir mahallede Wolgast bir benzin istasyonuna girdi ve motoru kapadı. Doyle’a döndü. Hayvanat bahçesinden beri konuşmamışlardı.</p>
				<p class="normal1">“Senin sorunun ne?”</p>
				<p class="normal1">“Brad, dinle...”</p>
				<p class="normal1">“Deli misin sen? Ona baksana. Daha çocuk.”</p>
				<p class="normal1">“Oluverdi işte.” Doyle kafa salladı. “İşler çığrından çıkmıştı. Tamam, yüzüme gözüme bulaştırdım, kabul ediyorum. Ama ne yapabilirdim ki?”</p>
				<p class="normal1">Wolgast derin bir soluk alıp sakinleşmeye çalıştı. “Burada bekle.”</p>
				<p class="normal1">Arabadan inip Sykes’ın güvenli hattını aradı. “Bir sorunumuz var.”</p>
				<p class="normal1">“Kız yanınızda mı?”</p>
				<p class="normal1">“Evet, yanımızda. Daha <span class="ideitalik">çocuk. </span>Bu ne yahu?”</p>
				<p class="normal1">“Ajan, sinirli olduğunu biliyorum...”</p>
				<p class="normal1">“Sinirliyim tabii. Üstüne üstlük elli kadar tanık var, en başta rahibeler. İçimden kızı en yakın karakola bırakmak geliyor.”</p>
				<p class="normal1">Sykes bir an suskun kaldı. “Odaklanmana ihtiyacım var ajan. Önce sakin ol. Sonra ne yapacağımızı düşünürüz.”</p>
				<p class="normal1">“Bir şey yapmayacağız. Bana böyle şeyler yapacağımı söylememiştin.”</p>
				<p class="normal1">“Canının sıkıldığını anlıyorum. Haklısın. Neredesin?”</p>
				<p class="normal1">Wolgast derin bir soluk alıp öfkesine hâkim oldu. “Bir benzincide. Güney Memphis’te.”</p>
				<p class="normal1">“Kız iyi mi?”</p>
				<p class="normal1">“Fiziksel olarak evet.”</p>
				<p class="normal1">“Aptalca bir şey yapma.”</p>
				<p class="normal1">“Beni tehdit mi ediyorsun?” Ama Wolgast bunu söylerken birden durumu kavradı ve ürperdi. Kaçıp gitme zamanı geçmişti, hayvanat bahçesinden sonra artık o şansı yoktu. Artık hepsi kaçaktılar.</p>
				<p class="normal1">“Buna ihtiyacım yok” dedi Sykes. “Aramamı bekle.”</p>
				<p class="normal1">Wolgast telefonu kapatıp benzin istasyonuna girdi. Kurşun geçirmez camın ardında oturan sarıklı, bakımlı bir Hintli televizyonda kilise programı seyrediyordu. Kızın karnı aç olmalıydı; Wolgast birkaç fıstık ezmeli kraker ve çikolatalı süt alıp tezgâha götürdü. Başını kaldırıp güvenlik kameralarını fark etmişken belindeki cep telefonu çaldı. Hemen parayı ödeyip dışarı çıktı.</p>
				<p class="normal1">“Little Rock civarında sana araba bulabilirim” dedi Sykes. “Adres verirsen saha ofisinden birini gönderebilirim.”</p>
				<p class="normal1">Little Rock en az iki saatlik mesafedeydi. Fazla uzaktı. Takım elbiseli iki adam, küçük bir kız, siyah bir sedan, bütün bunlar fazla dikkat çekiciydi. Rahibeler plaka numarasını da vermişlerdi herhalde. Köprüdeki tarayıcıdan geçerlerse mutlaka yakalanırlardı; kızın kaçırıldığı rapor edilmişse Amber uyarı sistemi devreye girerdi.</p>
				<p class="normal1">Wolgast etrafa bakındı. Caddenin karşı tarafında bir ikinci el otomobil dükkânı vardı, tepesinde rengârenk bayraklar dalgalanıyordu. Arabaların çoğu hurdaydı, artık kimsenin istemeyeceği kadar çok benzin tüketirlerdi. En az on yıllık, eski model bir Chevy Tahoe sokağa dönük park edilmişti. Ön camına ÖDEMEDE KOLAYLIK diye yazılmıştı.</p>
				<p class="normal1">Wolgast, Sykes’a ne yapmak istediğini söyledi. Arabaya gidip Doyle’a Amy’nin sütüyle krakerlerini verdi ve ardından koşarak caddeyi geçti. Tahoe’ya yaklaşırken karavandan geriye taralı saçları dalgalanan, devasa gözlüklü bir adam çıktı.</p>
				<p class="normal1">“Güzel araba, değil mi?”</p>
				<p class="normal1">Wolgast altı bin dolara anlaştı, ki neredeyse tüm nakiti buydu. Para meselesini Sykes’ın da anlaması gerekecekti. Günlerden cumartesi olduğundan, Tahoe’nun satışı Motorlu Taşıtlar Dairesi bilgisayarlarına ancak pazartesi sabahı kaydedilirdi. O zamana kadar çoktan gitmiş olurlardı.</p>
				<p class="normal1">Bir buçuk kilometre kadar uzaktaki bir siteye gittiler; Doyle onu takip etti. Arabayı arka tarafa, yoldan uzağa park eden Doyle, Amy’yi Tahoe’ya taşıdı. Tahoe mükemmel değildi, ama Sykes gün bitmeden önce birilerine arabanın kayıtlarını sildirdiği sürece izleri sürülemezdi. Tahoe’nun içinde kesif bir limonlu araç parfümü kokusu vardı, ama içerisi temiz ve konforluydu ve odometredeki sayı fena değildi, araba yaklaşık yüz kırk beş bin kilometre yol yapmıştı.</p>
				<p class="normal1">“Ne kadar nakitin var?” diye sordu Doyle’a.</p>
				<p class="normal1">Paralarını birleştirdiler: Üç yüz dolardan biraz fazla kalmıştı. Depoyu doldurmak en az iki yüz dolar tutardı, ama böylece batı Arkansas’a, hatta belki Oklahoma’ya kadar gidebilirlerdi. Birileri onlara nakit, hatta belki yeni bir taşıt getirebilirdi.</p>
				<p class="normal1">Tekrar Mississippi’ye dönüp kuzeye, nehre doğru saptılar. Hava açıktı, gökyüzünde sadece birkaç bulut vardı. Amy arka koltukta put gibi oturuyordu. Yemeğine dokunmamıştı. Küçücüktü, bebekti. Bu iş Wolgast’ın midesini bulandırıyordu – Tahoe tekerlekli bir suç mahalliydi resmen. Ama şu an Wolgast’ın onları eyalet dışına çıkarması gerekiyordu. Sonrasını bilmiyordu.</p>
				<p class="normal1">Köprüye yaklaştıklarında saat neredeyse birdi.</p>
				<p class="normal1">“Sorun çıkmaz mı diyorsun?” diye sordu Doyle.</p>
				<p class="normal1">Wolgast gözlerini yoldan ayırmadı. “Göreceğiz.”</p>
				<p class="normal1">Kapılar açıktı, bekçi kulübesinde kimse yoktu. Bahar yağmurlarıyla kabarmış geniş, çamurlu nehrin üstünden kolayca geçtiler. Aşağıda mavnalar köpüklü akıntıya karşı kuzey yönünde, uzun bir sıra halinde, ağır ağır ilerliyordu. Tarayıcı araçlarının plakasını kaydederdi, ama araba hâlâ satıcıya kayıtlıydı. Video kayıtlarının izlenmesi ve onları kızla ve arabayla ilişkilendirmeleri günler sürerdi. Karşı yakada yol, batı sel yatağının ıslak açık arazilerine doğru uzanıyordu. Wolgast güzergâhlarını özenle planlamıştı; Little Rock’a yaklaşana kadar büyük kasabalardan geçmeyeceklerdi. Tabelada gördüğü hız sınırını, doksan kilometreyi aşmamaya dikkat ederek tekrar kuzeye yönelirken Sykes’ın ne yapacağını nereden bildiğini merak etti.</p>
                <br class="chapter"/>
				<p class="normal1">Minibüs Anthony Carter’ı bina kompleksine getirdiğinde Richards ofisindeydi, başını masaya yaslamış uyuyordu. İnterkomunun vızıltısıyla uyandı; bekçi, Paulson’la Davis’in dışarıda olduklarını söylüyordu.</p>
				<p class="normal1">Richards gözlerini ovuşturup zihnini topladı. “Onu hemen getirin.”</p>
				<p class="normal1">Sykes’ı uyandırmamaya karar verdi. Kalkıp gerindi, tıp ekibinden birisini ve bir güvenlik görevlisini arayıp kendisiyle buluşmalarını söyledikten sonra ceketini giyip merdivenden zemin katına çıktı. Yük deposu binanın arka tarafındaydı, güneydeydi, ormana ve ardındaki nehirli vadiye bakıyordu. Bina kompleksi eskiden bir çeşit enstitüydü, şirket müdürleri ve devlet görevlileri için bir dinlenme yeriydi. Richards buranın geçmişini pek bilmiyordu. Bina kompleksi Özel Kuvvetler’e devredilmeden önce en az on yıl kapalı kalmıştı. Cole, yeraltı katlarının ve elektrik santralinin inşası için Şale’nin yıkılmasını emretmişti; sonra da binanın dış cephesini neredeyse aynen eski haline getirmişlerdi.</p>
				<p class="normal1">Richards soğuk ve loş havaya çıktı. Deponun önündeki, betondan yapılma yükleme platformunun üstünde uzanan geniş çatı, zeminin karlanmasını ve buranın bina kompleksinin geri kalanından görülmesini engelliyordu. Saatine göz attı: 07.12. Anthony Carter’in psikolojisi şimdi berbat haldeydi herhalde. Diğer deneklerin alışmaya zamanları olmuştu. Ama Carter idam edilecekken alınıp bir günden az sürede buraya getirilmişti; kafası karışık olmalıydı. Sonraki iki saat içinde önemli olan şey onu sakin tutmaktı.</p>
				<p class="normal1">Yaklaşan minibüsün farları ortalığı aydınlattı. Richards basamaklardan inerken güvenlik görevlileri, tabancalı iki asker karlardan koşarak çıktılar. Richards onlara uzak durmalarını ve tabancalarını çıkarmamalarını söyledi. Carter’ın dosyasını okumuştu ve saldırgan olacağını sanmıyordu; adam kuzu gibiydi.</p>
				<p class="normal1">Paulson motoru durdurup minibüsten indi. Minibüsün sürgülü kapısının yanında bir elektronik kilit vardı; Paulson tuşlara bastı ve Richards kapının yavaşça açılmasını seyretti.</p>
				<p class="normal1">Carter ön sırada oturuyordu. Başı yana eğikti, ama Richards adamın gözlerinin açık olduğunu görebiliyordu. Carter’ın prangalı elleri kucağındaydı. Richards yerde, adamın ayaklarının dibinde buruşuk bir McDonald’s poşeti gördü. En azından karnını doyurmuşlardı. Bölmelerin arasındaki pencere kapalıydı.</p>
				<p class="normal1">“Anthony Carter?”</p>
				<p class="normal1">Yanıt gelmedi. Richards yine seslendi. Carter kımıldamadı bile. Tamamen katatonik gibiydi.</p>
				<p class="normal1">Richards gerileyerek kapıdan uzaklaşıp Paulson’ı kenara çekti. “Anlat” dedi. “Neler oldu?”</p>
				<p class="normal1">Paulson saf numarasına yatarak “Kim, ben mi?” dercesine omuz silkti. “Bilmem. Adam kafadan kontak.”</p>
				<p class="normal1">“Bana yalan söyleme evlat.” Richards dikkatini diğer askere, kızıl saçlıya çevirdi: Davis’e. Davis’in elinde çizgi romanlar vardı. Çizgi romanlar yahu. Richards bininci kez şöyle düşündü: Bunlar daha <span class="ideitalik">çocuk. </span></p>
				<p class="normal1">“Ya sen asker?” diye sordu Davis’e.</p>
				<p class="normal1">“Komutanım?”</p>
				<p class="normal1">“Salak numarası yapma. Diyeceğin bir şey var mı?”</p>
				<p class="normal1">Davis çabucak Paulson’a göz attıktan sonra tekrar Richards’a baktı. “Hayır komutanım.”</p>
				<p class="normal1">Richards bu ikisiyle daha sonra ilgilenecekti. Tekrar minibüse yaklaştı. Carter’ın kılı kıpırdamamıştı. Richards adamın burnunun aktığını görebiliyordu; yanaklarında gözyaşı izleri vardı.</p>
				<p class="normal1">“Anthony, adım Richards. Bu tesisin güvenlik görevlisiyim. Bu iki çocuk artık canını sıkmayacaklar, duyuyor musun?”</p>
				<p class="normal1">“Biz bir şey <span class="ideitalik">yapmadık”</span> dedi Paulson yalvarırcasına. “Şakaydı o kadar. Hey Anthony, şakadan anlamaz mısın sen?”</p>
				<p class="normal1">Richards hışımla tekrar onlara döndü. “Kafanın içinde kapa çeneni diyen o hafif ses var ya? Şu an o sesi dinlemelisin.”</p>
				<p class="normal1">“Yapmayın ama” diye sızlandı Paulson. “Herif kaçığın teki işte. Gayet belli.”</p>
				<p class="normal1">Richards sabrının son kalıntısının delik bir kovanın dibindeki son su damlaları gibi tükendiğini hissetti. Bu çocuğun canı cehennemeydi. Konuşmadan belinin arkasındaki silahı çekti. Genellikle sadece gözdağı vermek için kullandığı uzun namlulu bir 45’lik Springfield’dı: devasa bir tabancaydı, komikti. Ama büyüklüğüne karşın eline tam oturuyordu ve titanyum kaplaması yükleme platformunun şafak öncesi aydınlığında, mükemmel mekanik verimliliğinin tehditkârlığını yayıyordu. Richards birden başparmağıyla emniyet kilidini açıp Paulson’ı kemer tokasından tutarak kendine çekti ve ardından namluyu delikanlının çenesinin altındaki yumuşak, V şeklindeki ete dayadı.</p>
				<p class="normal1">“Anlamıyor musun” dedi Richards usulca, “sırf şu adamı gülümsetmek için seni buracıkta vurabileceğimi anlamıyor musun?”</p>
				<p class="normal1">Paulson’ın bedeni kaskatı kesilmişti. Davis’e veya belki de güvenlik görevlilerine bakmaya çalışıyordu, ama yüzü ters yöne çevriliydi. “<span class="ideitalik">Ne </span>oluyor?” dedi tükürük saçarak, boğazı kasılırken. Yutkununca âdemelması tabancanın namlusunun altında çıkıp indi. “Anladım, anladım.”</p>
				<p class="normal1">“Anthony” dedi Richards gözlerini Paulson’ınkilerden ayırmadan, “sen karar ver dostum. Sen söyle. Bırakayım mı?”</p>
				<p class="normal1">Minibüste uzun bir sessizlik oldu. Sonra Carter usulca konuştu: “Evet. Bırak gitsin.”</p>
				<p class="normal1">“Emin misin? İstemiyorsan söyle yeter. Sen karar vereceksin.”</p>
				<p class="normal1">Bir sessizlik daha oldu. “Bırak gitsin.”</p>
				<p class="normal1">“Duydun mu?” dedi Richards, Paulson’a. Askerin kemerini bırakıp silahını geri çekti. “Bırak gitsin diyor.”</p>
				<p class="normal1">Paulson hüngür hüngür ağlayıp annesini isteyecekmiş gibi görünüyordu. Yükleme platformundaki güvenlik görevlileri kahkahayı bastılar.</p>
				<p class="normal1">“Şimdi git” dedi Richards. Çizgi romanlarını taşıyan Davis’e baktı. “Sen de git evlat. İkiniz de defolun.”</p>
				<p class="normal1">Karlarda koşarak uzaklaştılar. Minibüsün durmasından birkaç dakika sonra güneş dağların arkasından yükselip ortalığı donuk bir ışıkla aydınlatmaya başlamıştı. Richards minibüsün içine eğilip Carter’ın prangalarını çözdü.</p>
				<p class="normal1">“İyi misin? O çocuklar canını yaktılar mı?”</p>
				<p class="normal1">Carter nemli yüzünü ovuşturdu. “Niyetleri kötü değildi.” Ayaklarını sıradan indirdi ve kaskatı bir şekilde yere bastı. Gözlerini kırpıştırıp etrafa bakındı. “Gittiler mi?”</p>
				<p class="normal1">Richards gittiklerini söyledi.</p>
				<p class="normal1">“Burası neresi?”</p>
				<p class="normal1">“Bunu sormakta haklısın.” Richards başıyla onayladı. “Her şeyin zamanı var. Aç mısın Anthony?”</p>
				<p class="normal1">“Karnımı doyurdular. McDonald’s.” Carter yukarıdaki yükleme platformunda duran güvenlik görevlilerine baktı. Richards adamın yüz ifadesinden bir şey anlamıyordu. “Ya onlar?” diye sordu Carter.</p>
				<p class="normal1">“Senin için geldiler. Sen onur konuğumuzsun Anthony.”</p>
				<p class="normal1">Carter gözlerini kısarak Richards’a baktı. “O adamı cidden vurur muydun?”</p>
				<p class="normal1">Carter nedense Richards’a, ofisinde Sykes’ın şaşkınca durup arkadaş olup olmadıklarını sormasını anımsattı.</p>
				<p class="normal1">“Ne düşünüyorsun? Vurur muydum sence?”</p>
				<p class="normal1">“<span class="ideitalik">Bilmem.</span>”</p>
				<p class="normal1">“Eh, aramızda kalsın ama hayır. Vurmazdım. Ciddi değildim.”</p>
				<p class="normal1">“<span class="ideitalik">Tahmin </span>etmiştim.” Carter sırıttı. “Komikti ama. O hali.” Kafa salladı, hafifçe güldü ve tekrar etrafa bakındı. “Şimdi ne olacak?”</p>
				<p class="normal1">“Şimdi” dedi Richards, “seni içeriye götüreceğiz, orası sıcak.”</p>
				</body></html>