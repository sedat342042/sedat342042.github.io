<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_44"><br class="calibre3"/><br class="calibre3"/><br class="calibre3"/><br class="calibre3"/>Otuz bir<br class="calibre3"/></h2>
				<p class="normal1">Sanjay Patal, Hastane’den Yaşlı Chou’yu bulmak için çıkmıştı. Verilmesi gereken kararlar, konuşulması gereken meseleler vardı. Sam’le Milo hakkında –Sanjay bu pürüzü hesaba katmamıştı–, bir de Caleb’ı ve kızı ne yapacakları hakkında.</p>
				<p class="normal1">Kız. Gözlerindeki tuhaflık.</p>
				<p class="normal1">Ama Hastane’den uzaklaşıp ikindi gün ışığına girerken üstüne beklenmedik bir ağırlık çöktü. Bu doğaldı herhalde – gecenin yarısını ayakta geçirmişti, sabahı da çetin geçmişti, bir sürü şey yapmış ve söylemişti, bir sürü şeye kafa yormuştu, bir sürü şeyi göz önünde bulundurması gerekmişti. İnsanlar çoğunlukla Hane Halkı’yla dalga geçerlerdi, bunun Nöbetçilik veya AH ya da Tarım gibi gerçek bir meslek olmadığını söylerlerdi –Theo Jaxon onlara “tesisatçılar komitesi” demişti ve bu zalim espri tutulmuştu–, ama bunun sebebi cehaletleriydi, üstlenilen sorumluluktan habersiz olmalarıydı. İnsan yıpranıyordu; sırtındaki yükten kurtulamıyordu bir türlü. Sanjay kırk beş yaşındaydı, genç sayılmazdı ama çakıllı yolda yürürken kendini çok daha yaşlı hissediyordu.</p>
				<p class="normal1">Yaşlı Chou günün bu vaktinde kovanlıkta olurdu – Sur kapısının kapalı olmasına aldırmazdı; nasılsa arıların umurunda değildi. Ama Sanjay tepedeki sıcak öğle güneşinin altında yapacağı uzun yolculuğu ve yolda karşılaşıp konuşmak zorunda kalabileceği insanları düşününce birden beynine gri bir sis gibi yayılan bir bezginliğe kapıldı. O zaman kararını verdi: Uzanması gerekiyordu. Yaşlı Chou bekleyebilirdi. Ve gölgeli kayrandan evine doğru ağır ağır yürümeye başladığını fark etti, sonra da kapıdan geçti (Gloria’nın sesine kulak kabarttı ve bir şey duymadı), örümcek ağlı kornişin altındaki gıcırdayan merdiveni çıktı ve yatağa uzandı. Yorgundu, öyle yorgundu ki. Ne zamandır öğle şekerlemesi yapmıyordu kim bilir.</p>
				<p class="normal1">Kendine bu soruyu sorar sormaz uyuyakaldı.</p>
				<p class="normal1">Az sonra ağzında çok ekşi bir tat ve kulaklarında zonklamayla uyandı. Uyanmaktan çok rüyadan fiziksel olarak dışarı fırlatılmıştı sanki; zihni dayak yemiş gibiydi. Uçanlar adına, nasıl da uyumuştu. Kımıldamadan yatıp bu hissin tadını çıkardı, içinde salındı. Alt kattan gelen sesler duyduğunu fark etti; Gloria’nın sesini ve daha kalın bir sesi, bir erkek sesini duymuştu; Jimmy’nin ya da Ian’ın veya belki Galen’ın sesiydi, ama kendini yattığı yerden dinlemeye kaptırmıştı ve sonra sesler kesilmişti. Öylece yatmak ne güzeldi. Güzeldi ve biraz tuhaftı, çünkü fazla yatmış gibiydi; gece çöküyordu, bunu pencereden görebiliyordu, yaz göğünün beyazlığına alacakaranlığın pembesi karışıyordu ve yapılacak işler vardı. Jimmy sabahleyin elektrik santraline kimin gideceğini öğrenmek isteyecekti (gerçi Sanjay buna neden karar verilmesi gerektiğini şu an anımsamıyordu); bir de Caleb’a ne olacağına karar verilmesi gerekiyordu, nedense herkes o çocuğa Pabuç diyordu, ayakkabılarıyla ilgiliydi herhalde. Böyle bir sürü mesele vardı. Ama orada yattıkça bu kaygılar giderek önemsiz ve belirsiz, kendisiyle alakasızmış gibi görünüyordu.</p>
				<p class="normal1">“Sanjay?”</p>
				<p class="normal1">Gloria kapı eşiğinde duruyordu. Sanjay’e kadın sesten ibaretmiş gibi geldi: Karanlıktan ona seslenen bedensiz bir sesti.</p>
				<p class="normal1">“Neden yataktasın?”</p>
				<p class="normal1">Sanjay şöyle düşündü: Bilmiyorum. Bu yatakta neden yattığımı bilmiyorum.</p>
				<p class="normal1">“Saat geç oldu Sanjay. İnsanlar seni arıyor.”</p>
				<p class="normal1">“Şekerleme... yapıyordum.”</p>
				<p class="normal1">“Şekerleme mi?”</p>
				<p class="normal1">“Evet Gloria. Şekerleme. Şekerleme yapıyordum.”</p>
				<p class="normal1">Karısı tepesinde belirdi; kadının yumuşak, toparlak yüzü Sanjay’in görüş alanının gri denizinde bedensizce yüzüyordu. “Neden battaniyeyi öyle tutuyorsun?”</p>
				<p class="normal1">“Nasıl? Nasıl tutuyorum?”</p>
				<p class="normal1">“Bilmiyorum. Kendin bak.”</p>
				<p class="normal1">Sanjay öylesine büyük bir çaba harcamayı hiç istemiyordu. Yine de başını terden ıslanmış yastıktan kaldırarak vücuduna bakmayı her nasılsa başardı. Görünüşe göre uykusunda battaniyeyi alıp kıvırarak halat şekline getirmiş ve beline dolamıştı, şimdi de elleriyle sımsıkı tutuyordu.</p>
				<p class="normal1">“Sanjay, neyin var senin? Neden öyle konuşuyorsun?”</p>
				<p class="normal1">Kadının yüzü hâlâ tepedeydi; ama Sanjay ona odaklanamıyor, doğru dürüst göremiyor gibiydi. “İyiyim. Yorgundum o kadar.”</p>
				<p class="normal1">“Ama artık yorgun değilsin.”</p>
				<p class="normal1">“Değilim. Sanmıyorum. Ama belki biraz daha uyurum.”</p>
				<p class="normal1">“Jimmy geldi. Santral konusundaki kararını merak ediyormuş.”</p>
				<p class="normal1">Santral. Santrale ne olmuştu ki?</p>
				<p class="normal1">“Tekrar gelirse ne diyeyim?”</p>
				<p class="normal1">Sanjay o zaman hatırladı. Birisinin gidip santrali kontrol etmesi, koruması gerekiyordu.</p>
				<p class="normal1">“Galen” dedi.</p>
				<p class="normal1">“Galen mı? Galen’a ne olmuş?”</p>
				<p class="normal1">Ama Sanjay bu sorunun üstünde pek durmadı. Gözleri tekrar kapanmıştı; Gloria’nın yüzü değişiyordu, dağılıyordu ve yerini başka bir yüz alıyordu: bir kız yüzü, ufacık. Gözleri. Gözlerinde bir tuhaflık vardı.</p>
				<p class="normal1">“Galen’a ne olmuş Sanjay?”</p>
				<p class="normal1">Sanjay bir sesin “Ona iyi gelir, değil mi?” dediğini işitti, çünkü bir tarafı hâlâ odadayken diğer tarafı, rüya gören tarafı başka yerdeydi. “Galen’ı göndermesini söyle.”</p>
				</body></html>