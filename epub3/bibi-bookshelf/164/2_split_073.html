<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_71"><br class="calibre3"/><br class="calibre3"/><br class="calibre3"/><br class="calibre3"/>Elli sekiz<br class="calibre3"/></h2>
				<p class="normal1">İlk günlerde Mausami bol bol uyudu; aralıksız on altı, on sekiz, yirmi saat uyuyordu. Theo üst kattaki yatak odasındaki fareleri elinde süpürgeyle, bağıra çağıra alt kata kadar kovalayıp ön kapıdan dışarı kaçırmıştı. Bir dolapta tuhaf gelen bir özenle katlanmış, zaman ve toz kokan nevresim takımları ve battaniyeler, hatta iki tane yastık bulmuşlardı; yastıklardan birini Mausami’nin başının altına, diğeriniyse sırtı düz dursun diye dizlerinin altına koymuşlardı. Mausami’nin bacaklarından biri son derece acı verici bir şekilde karıncalanmaya başlamıştı – bebek omurgasına baskı yapıyordu. Bunu bebeğinin sağlıklı olmasına, vücudunun içindeki daracık mekânda kendine yer açmasına yoruyordu. Theo gelip gidiyordu, ona hemşire gibi bakıyordu, yemek ve su getiriyordu. İkindileri alt kattaki eski, sarkık kanepede uyuyordu ve akşam olunca bir sandalye alıp sundurmaya çıkıyordu, orada kucağında bir pompalı tüfekle sabaha kadar oturup karanlığa bakıyordu. </p>
				<p class="normal1">Sonra bir sabah Mausami uyanınca kendini canlı, enerjik hissetti. Halsizliği geçmişti; günlerce dinlenmesi işe yaramıştı. Doğrulup oturunca güneşin pencereden içeriyi aydınlattığını gördü. Hava serin ve kuruydu, perdelerin arasından hafif bir esinti geliyordu. Mausami pencereyi açtığını hatırlamıyordu, ama geceleyin Theo açmış olabilirdi. </p>
				<p class="normal1">Bebek, mesanesinin üstünde oturuyordu. Theo bir kova bırakmıştı, ama Mausami bunu kullanmak istemiyordu çünkü artık ihtiyacı yoktu. Uzaktaki tuvalete gidecekti, Theo’ya nihayet kendini topladığını göstermek için. </p>
				<p class="normal1">Theo’nun şimdi bile alt katta hareket ettiğini duyabiliyordu. Kalkıp uzun tişörtünün üstüne bir kazak geçirdi –giymeye çalıştığı pantolonuna sığmadı– ve merdiveni indi. Geceleyin vücudunun ağırlık merkezi değişmiş gibiydi; karnının ağırlığı kendini sakar hissetmesine yol açıyordu. Zamanla alışırdı herhalde. Daha altı aylık hamile bile değilken karnı davul gibi olmuştu. </p>
				<p class="normal1">Hayal meyal hatırladığı bir odaya girdi; pek çok şeyin değiştiğini ancak bir an sonra fark etti. Daha önce duvarlara yaslı duran kanepeyle koltuklar şimdi odanın ortasında, şömineye doksan derecelik açıyla, karşılıklı duruyorlardı. Aralarında bir ahşap sehpa ve yerde eski bir yün halı vardı. Mausami’nin çıplak ayaklarının altındaki zemin temiz gibiydi. Theo kanepeye de battaniyeler sermişti, kenarlarını içeri tıkıştırmıştı, böylece yırtık ve lekeli kısımları gizlemişti. </p>
				<p class="normal1">Ama Mausami’nin asıl dikkatini çeken şey şömine rafındaki fotoğraflar oldu. Sararmış bir dizi fotoğraf – aynı insanların farklı yaşlardaki ve kıyafetlerdeki fotoğraflarıydı, hepsi de Mausami’nin şimdi içinde durduğu evin önünde çekilmişti. Fotoğraflar birer sene arayla çekilmiş gibiydi; her birinde çocuklar biraz daha büyümüşlerdi. İlk fotoğraftaki en küçük çocuk, annesinin –başının tepesinde siyah bir gözlük duran yorgun görünüşlü bir kadındı– kucağında yatan bebek son fotoğrafta beş altı yaşlarında bir oğlandı. Ablalarının önünde duruyordu, fotoğraf makinesine hırsla sırıtıyordu, dişlerinden birinin eksik olduğu görülüyordu. Tişörtünde anlaşılmaz bir yazı, <span class="ideitalik">UTAH JAZZ </span>yazısı vardı. </p>
				<p class="normal1">“Hoşlar, değil mi?”</p>
				<p class="normal1">Mausami dönünce Theo’nun kendisini mutfak kapısından seyrettiğini gördü. </p>
				<p class="normal1">“Onları nereden buldun?”</p>
				<p class="normal1">Theo şömine rafına yaklaşıp son fotoğrafı, gülümseyen oğlanın bulunduğu fotoğrafı aldı. “Merdivenin altındaki boşluktaydılar. Şunu görüyor musun?” Mausami’ye göstermek için cama tık tık vurdu: arka planda, fotoğrafın kenarında, içi tepeleme dolu bir otomobil vardı ve çatısına da başka eşyalar bağlanmıştı. “Ahırda bulduğumuz araba.”</p>
				<p class="normal1">Mausami fotoğraflara bir an daha baktı. Hepsi de öyle mutlu görünüyorlardı ki. Sadece gülümseyen oğlan değil, ebeveyni ve ablaları da – hepsi. </p>
				<p class="normal1">“Burada mı kalıyorlardı sence?”</p>
				<p class="normal1">Theo başıyla onayladı, fotoğrafı şömine rafındaki diğerlerinin yanına geri koydu. “Bence salgından önce buraya geldiler ve sonra mahsur kaldılar. Veya buraya yerleşmeye karar verdiler. Arka taraftaki dört mezarı da unutma.”</p>
				<p class="normal1">Mausami sadece dört mezar bulunduğunu belirtecek oldu. Ama sonra hatasını fark etti. Dördüncü mezar sağ kalan son kişi tarafından kazılmış olmalıydı; bu kişi kendi kendini gömememişti. </p>
				<p class="normal1">“Aç mısın?” diye sordu Theo. </p>
				<p class="normal1">Mausami bir elini kirli saçlarında gezdirdi. “Yıkanmak istiyorum.”</p>
				<p class="normal1">“Tahmin etmiştim.” Theo kurnazca gülümsüyordu. “Gel.”</p>
				<p class="normal1">Mausami’yi bahçeye çıkardı. Şimdi bir kor yığınının yukarısında, uzun bir zincire asılı, dökme demirden yapılma, ağır bir kazan duruyordu; yanındaki metal yalak, bir insanın oturabileceği uzunlukta ve derinlikteydi. Theo bir plastik kovayı kullanarak tulumbadan su çekip yalağı doldurdu ve ardından kalın bir bez kullanarak metal kazanı sapından tutup kaldırdı ve içindeki sıcak suyu da yalağa döktü. </p>
				<p class="normal1">“Haydi, girsene” dedi Theo.</p>
				<p class="normal1">Mausami birden utandı. </p>
				<p class="normal1">“Merak etme” dedi Theo hafifçe gülerek. “Bakmam.”</p>
				<p class="normal1">Mausami onca şeyden sonra kendi vücudundan utanmayı salakça buldu. Ama utanıyordu işte. Theo sırtını dönünce Mausami çabucak soyundu ve sonbahar aydınlığında bir an öylece, çırılçıplak durdu. Gergin teninde, yuvarlak karnında havanın soğukluğunu hissediyordu. Suya yavaşça girdi; su karnına ve mavi damarlarla bezeli, şişmiş memelerine kadar yükseldi. </p>
				<p class="normal1">“Artık dönebilir miyim?”</p>
				<p class="normal1">“Kendimi balina gibi hissediyorum Theo. Bu halimi görmek istemene inanamıyorum.”</p>
				<p class="normal1">“İleride küçülürsün, merak etme. Alışsan iyi olur.”</p>
				<p class="normal1">Mausami neden korkuyordu? Theo’dan hamile kalmıştı, ama kendini ona çıplak göstermeyecek miydi? Günlerdir birbirlerine dokunmuyorlardı bile; Mausami baş başa kalmalarından sonra Theo’nun bunu yapmasını, aralarındaki engeli aşmasını beklediğini fark etti. </p>
				<p class="normal1">“Tamam, dönebilirsin.”</p>
				<p class="normal1">Theo onu görünce bir an kaşlarını kaldırdı. Ama sadece bir an. Mausami onun sert, parlak şeylerle dolu olan kararmış bir tavayı tuttuğunu fark etti. Theo tavayı yere, yalağın yanına bıraktıktan sonra diz çöküp bıçağıyla takoz şeklinde bir parça kesti. </p>
				<p class="normal1">“Tanrım, Theo. Sabun mu yaptın?”</p>
				<p class="normal1">“Eskiden annemle birlikte yapardım. Ama külü az gelmiş olabilir. Dün sabah vurduğum bir antilobun yağını kullandım. Çok sıskalar, ama biraz yağ elde etmeyi başardım.”</p>
				<p class="normal1">“Antilop mu vurdun?”</p>
				<p class="normal1">Theo başıyla onayladı. “Buraya getirene kadar canım çıktı” dedi. “En az beş kilometre uzaktan getirdim. Nehirde de sürüyle balık var. Kışı rahat geçiririz diye düşünüyorum.” Kalkıp pantolununun bacaklarını temizledi. “Haydi, sen yıkan, ben de kahvaltı hazırlayayım.”</p>
				<p class="normal1">Mausami’nin işi bittiğinde su kirden kararmıştı ve sabun köpükleriyle kaplıydı. Mausami kalkıp kalan suyla durulandı, bahçede çırılçıplak durup güneşin altında kurudu, vücudunu kaplayan suyun sıcak havada buharlaşmasını hissetti. Kendini en son ne zaman bu kadar temiz hissettiğini anımsamıyordu. </p>
				<p class="normal1">Giyindi –giysileri kirli geldi; çamaşır yıkaması gerekecekti– ve eve döndü. Bodrumun sürprizleri bitmemişti: Theo masayı hazırlamıştı – gerçek porselenler, çatal bıçak takımları ve eskilikten donuklaşmış su bardakları vardı. Theo bir tavada et ve yarı saydam soğan dilimleri kızartıyordu. Kapının yanına yığdığı odunların bir kısmını kullanarak yaktığı ocak, odayı iyice ısıtmıştı. </p>
				<p class="normal1">“Bu antilop eti son” diye açıkladı. “Kalanını tuzlayacağım.” Etleri çevirdi ve ellerini bir bezle kurulayarak Mausami’ye döndü. “Et biraz sinirli ama tadı fena değil. Nehir kıyısında yabani soğanlar var, bir de böğürtlen çalıları var galiba, ama baharı beklememiz gerekecek.”</p>
				<p class="normal1">“Uçanlar adına Theo, başka?” Bu soru ciddi değildi; Mausami, Theo’nun bu kadar çok iş yapmasına şaşırmıştı. </p>
				<p class="normal1">“Patatesler.”</p>
				<p class="normal1">“Patatesler?”</p>
				<p class="normal1">“Çoğu çürümüş, ama bir kısmını kullanabiliriz. Bodrumdaki kutulara biraz koydum.” Uzun bir çatal kullanarak biftekleri tabaklara koydu. “Aç kalmayız. Aramasını bilince bol bol yiyecek var.”</p>
				<p class="normal1">Kahvaltıdan sonra Mausami, Theo’nun lavaboda bulaşık yıkamasını seyretti. Yardım etmek istedi, ama Theo onun hiçbir şey yapmamasında diretti. </p>
				<p class="normal1">“Yürüyüşe çıkmak ister misin?” diye sordu Theo. </p>
				<p class="normal1">Ahıra girdi ve geri döndüğünde bir kova ve plastik misinalı iki olta kamışı taşıyordu. Mausami’ye taşısın diye küçük bir kürek, pompalı tüfek ve bir avuç mermi verdi. Nehre vardıklarında güneş tepedeydi. Nehrin genişlediği, yavaşladığı ve sığlaştığı bir dönemeçteydiler; kıyılar sık bitkilerle, yüksek ve sonbahar sarısı çalılarla kaplıydı. Theo’nun olta iğnesi yoktu, ama bir mutfak çekmecesinde, içinde bir teneke kutu dolusu çengelliiğne olan bir dikiş seti bulmuştu. Maus çamurda solucan ararken Theo çengelliiğneleri misinaların uçlarına bağladı. </p>
				<p class="normal1">“Eee, balık nasıl avlanır?” dedi Maus. Avuçları kımıl kımıl çamurla doluydu; yerde nereye baksa solucan görüyordu. </p>
				<p class="normal1">“Suya atıp beklemek gerekiyor galiba.”</p>
				<p class="normal1">Bunu yaptılar. Ama bir süre sonra kendilerini salak gibi hissetmeye başladılar. Çengelliiğnelerinin sığ suda durduğunu görebiliyorlardı. </p>
				<p class="normal1">“Geri çekil” dedi Theo. “Benimkini daha uzağa atmayı deneyeceğim.”</p>
				<p class="normal1">Olta makarasını kullanarak misinasını biraz topladı, olta kamışını omzunun üstüne kaldırdı ve sonra ileri savurdu. Misinanın ucu havada uzun bir kavis çizerek suya cup diye dalıp gözden kayboldu. Olta kamışının ucu neredeyse anında büküldü. </p>
				<p class="normal1">“Hassiktir!” Theo’nun gözleri panikle faltaşı gibi açılmıştı. “Ne yapacağım?”</p>
				<p class="normal1">“Sakın kaçırma!”</p>
				<p class="normal1">Balık çırpınarak, ışıldayarak su yüzeyine çıktı. Theo balığı çekmeye başladı.</p>
				<p class="normal1">“Çok ağır gibi!”</p>
				<p class="normal1">Theo balığı kıyıya çekerken Maus sığ suya girdi –botlarına dolan su şaşılacak kadar soğuktu– ve balığı tutmak için eğildi. Balık çırpındı ve hemen ardından misina Mausami’nin ayak bileklerine dolanıverdi. </p>
				<p class="normal1">“Theo, yardım et!”</p>
				<p class="normal1">İkisi de gülüyorlardı. Theo balığı tutup sırtına attı; balık çırpınmayı kesti. Kendini kurtarmayı başaran Maus kovayı getirirken Theo kıyıya doğru yürümeye başladı – balık uzun ve parlaktı, canlı renklerle bezeli bir kas dilimi gibiydi, sanki etinde yüzlerce minik mücevher vardı. Alt dudağına saplanmış kancanın ucunda solucan vardı hâlâ. </p>
				<p class="normal1">“Neresi yeniyor?” diye sordu Maus. </p>
				<p class="normal1">“Bu ne kadar aç olduğumuza bağlı sanırım.”</p>
				<p class="normal1">Sonra Mausami’yi öptü; Mausami’nin içine mutluluk yayıldı. Theo değişmemişti, hâlâ onun Theo’suydu. Bunu öpüşmelerinden anlayabiliyordu. O hücrede başına gelen şeyler Theo’yu ondan alamamıştı. </p>
				<p class="normal1">Mausami “Sıra bende” diyerek Theo’yu itti ve oltasını alıp misinayı Theo’nun yaptığı gibi fırlattı. </p>
				<p class="normal1">Kovayı çırpınan balıklarla doldurdular; nehrin bereketi abartılı bir armağan gibiydi. Engin, mavi gökyüzü ve gün ışığıyla bezeli nehir, bu unutulmuş bölgede birlikte olmaları: Bütün bunlar mucizeviydi. Eve dönerlerken Maus fotoğraflardaki aileyi düşünüp durduğunu fark etti. Anneyi, babayı, iki küçük kızı ve muzafferce gülümseyen eksik dişli oğlanı. Burada yaşayıp ölmüşlerdi. Ama en önemlisi, Maus onların dolu dolu yaşadıklarına emindi. </p>
				<p class="normal1">Balıkları temizlediler ve etlerini tütsü yerindeki ızgaranın üstüne serdiler; yarın etleri güneşte kurumaya bırakacaklardı. Balıklardan birini akşam yemeği için ayırdılar ve tavada biraz soğanla ve çürük patateslerden biriyle birlikte kızarttılar. </p>
				<p class="normal1">Güneş batarken Theo mutfağın köşesindeki pompalı tüfeği aldı. Maus son tabakları dolaplara yerleştiriyordu. Dönüp bakınca Theo’nun üç mermiyi çıkarıp avcuna aldığını, her birini silip tekrar tüfeğe yerleştirdiğini gördü. Sonra Theo bıçağını alıp onu da pantolonuna silerek temizledi. </p>
				<p class="normal1">“Eh.” Genzini temizledi. “Vakit geldi galiba.”</p>
				<p class="normal1">“Hayır Theo.”</p>
				<p class="normal1">Mausami elindeki tabağı bırakıp Theo’ya yaklaştı, tüfeği ondan aldı ve mutfak masasına koydu. </p>
				<p class="normal1">“Burada güvendeyiz, bunu biliyorum.” Bunu söylerken, doğru olduğunu hissetti. Güvendeydiler çünkü Mausami güvende olduklarına inanıyordu. “Gitme.”</p>
				<p class="normal1">Theo hayır anlamında kafa salladı. “Bu iyi bir fikir değil bence Maus.”</p>
				<p class="normal1">Mausami yüzünü onunkine yaklaştırdı ve tekrar, uzun uzun ve ağır ağır öptü, Theo bunu bilsin diye. Güvende olduklarını. İçindeki bebek kımıldamaya başlamıştı. </p>
				<p class="normal1">“Yatağa gel Theo” dedi Mausami. “Lütfen. Benimle yatağa gelmeni istiyorum, şimdi.”</p>
                <br class="chapter"/>
				<p class="normal1">Theo uyumaktan korkuyordu. Bunu o gece, birlikte kıvrılmış yatarlarken söyledi. <span class="ideitalik">Uyuyamazdı</span>; bunu biliyordu. Uyumamak yemek yememek veya soluk almamak gibiydi; insanın nefesini olabildiğince göğsünde tutması, gözlerinin önünde ışık benekleri dans edene ve tüm benliği <span class="ideitalik">soluk al </span>diyene dek tutması gibiydi. Hücrede günlerce bunu hissetmişti. </p>
				<p class="normal1">Ve şimdi: Artık o rüyayı görmüyordu, ama hissi kalmıştı. Gözlerini kapatınca kendini tekrar o rüyada bulmaktan korkuyordu. Çünkü kız olmasa o kadını öldürecekti. Kız rüyaya girip onu durdurmuştu, ama artık çok geçti. Theo o kadını öldürmek istemişti, kimi olursa olsun öldürmek istemişti. Ne isteseler yapacaktı. Ve insan böyle bir hale gelebileceğini bilince, bunu <span class="ideitalik">unutamıyordu. </span>Sandığından bambaşka biri olduğunu keşfediyordu. </p>
				<p class="normal1">Konuşurken Maus ona sarılmıştı, Theo’nun sesi karanlıkta salınmıştı ve sonra uzun süre ağızlarını bıçak açmamıştı. </p>
				<p class="normal1">Maus? Uyanık mısın?</p>
				<p class="normal1">Buradayım. Oysa bu doğru değildi: Aslında Maus uyuyakalmıştı. </p>
				<p class="normal1">Theo ona yaslandı, kolunu göğsünün üstüne battaniye gibi çekti. Benim için uyanık kal, dedi. Bunun yapabilir misin? Ben uyuyana kadar. </p>
				<p class="normal1">Evet, dedi Mausami. Evet, bunu yapabilirim. </p>
				<p class="normal1">Theo bir süre sessizce yattı. Vücutlarının arasındaki bebek kımıldıyor ve tekme atıyordu. </p>
				<p class="normal1">Burada güvendeyiz Theo, dedi Mausami. Birlikte olduğumuz sürece güvendeyiz. </p>
				<p class="normal1">Umarım haklısındır, dedi Theo. </p>
				<p class="normal1">Haklı olduğumu biliyorum, dedi Mausami. Ama Theo’nun nefesleri hafiflerken bile, o uykuya dalarken bile Mausami gözlerini açık tuttu, karanlığa baktı. Haklıyım, diye düşündü, çünkü haklı olmak zorundayım. </p>
				</body></html>