<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_72"><br class="calibre3"/><br class="calibre3"/><br class="calibre3"/><br class="calibre3"/>Elli dokuz<br class="calibre3"/></h2>
				<p class="normal1">Garnizona vardıklarında vakit ikindi ortasıydı. Sırt çantaları geri verilmişti, ama silahları değil; tutsak değildiler, ama gitmekte serbest de değildiler. Binbaşı “koruma altında” olduklarını söylemişti. Nehirden dosdoğru kuzeye gidip tepeyi aşmışlardı. İkinci vadinin dibindeki, toynak ve lastik izleriyle kaplı bir çamurlu yola girmişlerdi. Bu yolu kendi başlarına bulmamış olmaları tamamen rastlantı eseriydi. Batıdan yoğun bulutlar gelmişti; yağmur yağacak gibiydi. İlk damlalar düşerken Peter rüzgârda odun ateşi kokusu aldı. </p>
				<p class="normal1">Yanına Binbaşı Greer geldi. İriyarı ve kaslı bir adamdı, alnı öyle buruşuktu ki sabanla sürülmüş gibiydi. Kırk yaşlarında görünüyordu. Üstünde yeşil ve kahverengi desenli bol kamuflaj giysileri, belindeyse iyice sıkılmış kalın bir kemer vardı; cepleri doluydu. Yün kepli kafası kazınmıştı. On beş kişilik birliğindeki tüm adamları gibi yüzünü çamurla ve kömürle boyamış olduğundan, göz akları irkiltici bir şekilde belirgin görünüyordu. Kurt gözleri, bir orman yaratığının gözleri gibiydi; ormanın kendisi gibiydi. Bir uzun mesafeli devriye ekibi; haftalardır ormandaydı. </p>
				<p class="normal1">Greer yolda duraksayıp tüfeğini omzuna aldı. Belindeki kılıfta siyah bir tabanca vardı. Matarasından kana kana su içtikten sonra matarayı yamaca doğru salladı. Artık çok yaklaşmışlardı; Peter bunu Greer’ın adamlarının adımlarını hızlandırmalarından anlamıştı. Sıcak bir yemek, yatacak bir yatak, başlarının üstünde bir çatı. </p>
				<p class="normal1">“Şu tepenin hemen arkasında” dedi Greer.</p>
				<p class="normal1">Geçen saatlerde, Peter’ın bir arkadaşlığın başlangıcı olduğunu hissettiği bir iletişim kurmuşlardı. Askerler onları bulduklarında bir şaşkınlık yaşanmıştı, iki grubun da kimliklerini ilk söyleyen taraf olmak istememeleri durumu güçleştirmişti ve ilk adımı atan Michael olmuştu, ağdan düşmelerinden sonra çamurda yattığı yerden kusmukla kaplı yüzünü kaldırıp “Başlarım böyle işe. Teslim oluyorum. California’dan geliyoruz, tamam mı? Lütfen birisi beni vursun da yerin dönmesi kesilsin” demişti. </p>
				<p class="normal1">Greer matarasının kapağını kapatırken Alicia yanlarına geldi. Baştan beri tuhaf bir şekilde suskundu. Greer’ın silahsız yolculuk etmeleri emrine itiraz etmemişti, ki bu gerçek şimdi Peter’a ondan hiç beklenmeyecek bir tavır gibi geliyordu. Ama Alicia şoktaydı herhalde, hepsi gibi. Kamp yolculuğu boyunca Amy’nin yanından ayrılmamış, ona göz kulak olmuştu. Belki de, diye düşündü Peter, Alicia onları dosdoğru askerlerin tuzağına götürdüğü için utanıyordu sadece. Amy’ye gelince, kız bu yeni gelişmeleri her zamanki gibi nötr ve dikkatli bir yüz ifadesiyle karşılamıştı.</p>
				<p class="normal1">Peter “Nasıl bir yer?” diye sordu Greer’a. </p>
				<p class="normal1">Binbaşı omuz silkti. “Tahmin edersin. Dev bir hela gibi. Ama yağmurda kalmaktan iyidir.”</p>
				<p class="normal1">Tepeye çıktıkça, aşağıdaki kâseye benzer vadide bulunan garnizon gözler önüne serildi: bir grup kanvas çadır, taşıtlar ve onları halka şeklinde çevreleyen, uçları sivriltilmiş kerestelerden yapılma, en az on beş metre yüksekliğinde bir sur. Peter taşıtların arasında en az yarım düzine Humvee, iki büyük tanker, kamyonetler, ağır ve çamurlu lastiklere sahip beş tonluk kamyonlar gördü. Garnizonun sınırındaki bir düzine yüksek direğin tepesinde projektörler vardı; çadırların arkasındaki bir otlakta atlar otluyordu. Binaların arasında ve surun tepesindeki bir iskelede askerler yürüyorlardı. Garnizonun ortasında, her şeyden yüksekte duran büyük bir bayrak rüzgârda dalgalanıyordu; üzerinde kırmızı, mavi, beyaz bloklar ve tek bir beyaz yıldız vardı. Garnizonun tamamı en fazla yarım kilometrekareydi, ama Peter tepenin üstünde dururken kendini koca bir şehre, hep inandığı ama asla hayalinde canlandırmadığı bir dünyanın kalbine bakıyormuş gibi hissetti. </p>
				<p class="normal1">“<span class="ideitalik">Projektörleri </span>var” dedi Michael. Greer’ın birliğindeki adamlar yanlarından geçip tepeden aşağı indiler. </p>
				<p class="normal1">“Elbette evlat” dedi Muncey adlı adam – diğerleri gibi kel, sırıtınca çarpık dişlerini sergileyen bir onbaşıydı. Greer’ın askerlerinin çoğu suskundu, sadece kendilerine hitap edildiğinde konuşurlardı, ama Muncey gevezeydi. İşi bu özelliğine uygundu, telsiz operatörüydü; sırtında taşıdığı telsiz, adamın belinden kuyruk gibi sarkan, elle çalıştırılan jeneratörü olan bir mekanizmaydı. </p>
				<p class="normal1">“Şu surun içi var ya?” dedi Muncey sırıtarak. “O pislik <span class="ideitalik">Texas</span>’tır. Orada ne ararsan var, ihtiyacın olan her şey.”</p>
				<p class="normal1">Greer normal bir ordu olmadıklarını açıklamıştı. En azından ABD Ordusu değildiler. Artık ABD Ordusu yoktu. Öyleyse kimin ordususunuz? diye sormuştu Peter. </p>
				<p class="normal1">Greer o zaman Texas’tan bahsetmişti. </p>
				<p class="normal1">Tepenin dibine vardıklarında orada bir grup adam toplanmıştı. Soğuğa ve yeni çiselemeye başlayan yağmura karşın bazı adamların bağırları açıktı, ince belleriyle kaslı omuzları ve göğüsleri görünüyordu. Hepsi de sinekkaydı tıraşlıydılar, kafaları da kazınmıştı. Herkes silahlıydı; tüfekler ve tabancalar, hatta birkaç tatar yayı vardı. </p>
				<p class="normal1">“İnsanların bakması normal” dedi Greer usulca. “Alışsanız iyi olur.”</p>
				<p class="normal1">“Buraya normalde kaç... <span class="ideitalik">başıboş </span>getiriyorsunuz?” diye sordu Peter. Greer dışarıda bulup getirdikleri insanlara <span class="ideitalik">başıboşlar </span>dediklerini söylemişti. </p>
				<p class="normal1">Greer kaşlarını çattı. Sur kapısına yaklaşıyorlardı. “Hiç. Doğuda tek tük rastladığımız oluyor. Bir keresinde Üçüncü Tabur koca bir <span class="ideitalik">kasaba </span>bulmuştu. Ama buralarda? Aramıyoruz bile.”</p>
				<p class="normal1">“Ağ ne içindi peki?”</p>
				<p class="normal1">“Pardon” dedi Greer, “anladığını sanmıştım. Onlar draklar için. Sizin duman dediğiniz yaratıklar.” Bir parmağını havada döndürdü. “O dönme hareketi sersemlemelerini sağlıyor. O ağa yakalandılar mı âciz kalıyorlar.”</p>
				<p class="normal1">Peter, Caleb’ın ona virallerin türbin sahasından uzak durmalarının sebebini açıklamasını anımsadı. <span class="ideitalik">Zander oradaki hareketlilikten hoşlanmadıklarını söylerdi hep. </span>Bunu Greer’a söyledi. </p>
				<p class="normal1">“Mantıklı” diye katıldı binbaşı. “Dönmeyi sevmiyorlar. Ama türbin meselesini ilk kez duyuyorum.”</p>
				<p class="normal1">Michael yanlarında yürüyordu. “O şeyler neydi peki? Ağaçlardan sarkan pis kokulu şeyler.”</p>
				<p class="normal1">“Sarmısak.” Greer hafifçe güldü. “Bilinen en eski numara. Bizim draklar bayılıyor.”</p>
				<p class="normal1">Sur kapısından geçerken sohbetleri yarıda kesildi; bekleyen adamlardan oluşma bir tünele giriyorlardı. Greer’ın birliği kalabalığa karışıp dağılmıştı. Kimse konuşmuyordu. Peter yürürken adamların kendisine pek bakmadıklarını fark etti. O zaman neye baktıklarını gördü: Kadınlara bakıyorlardı. </p>
				<p class="normal1">“Haz-<span class="ideitalik">rol</span>.”</p>
				<p class="normal1">Herkes hazırola geçti. Peter tentelerden birinden çıkan bir adamın hızla yürüyerek yaklaştığını gördü. Adam ilk bakışta yüksek rütbeli bir subay gibi gelmedi: Neredeyse fıçı gibiydi, Greer’dan bir baş kısaydı, badi badi yürüyordu. Tıraşlı ve iri kafasındaki yüzü buruşturulmuş gibiydi, sanki yüz hatları birbirine fazla yakın konulmuştu. Ama adam yaklaştıkça Peter onun otoritesinin gücünü, etrafındaki bir statik elektrik alanını andıran gizemli enerjisini hissetti. Adamın küçük ve kara gözlerinde dobra, delici bir dikkat vardı; gözler yanlış bir yüze yerleştirilmiş gibiydi. </p>
				<p class="normal1">Ellerini beline koyarak Peter’ı uzun uzun inceledikten sonra arkasındakilere baktı, her birini çabucak süzdü. </p>
				<p class="normal1">“Şu işe bak.”</p>
				<p class="normal1">Sesi şaşılacak kadar kalındı. Greer ve adamları gibi yayvan bir aksanla konuşuyordu. </p>
				<p class="normal1">“Rahat.”</p>
				<p class="normal1">Herkes gevşedi. Peter ne diyeceğini bilemedi; en iyisi önce bu adamın konuşmasını beklemekti. </p>
				<p class="normal1">“İkinci’nin Askerleri” diye seslendi adam toplanmış askerlere, “bu başıboşlardan bazılarının kadın olduğu dikkatimi çekti. Bu kadınlara bakmayacaksınız. Onlarla konuşmayacaksınız, onlara yaklaşmayacaksınız, onlarla hiçbir işiniz olmayacak. Onlar kız arkadaşınız veya karınız değiller. Anneniz veya ablanız değiller. Onlar bir hiç, onlar yok, onlar burada değiller. Anlaşıldı mı?”</p>
				<p class="normal1">“Anlaşıldı komutanım!”</p>
				<p class="normal1">Peter, Amy’nin yanında duran Alicia’ya baktı, ama onunla göz göze gelemedi. Hollis, Peter’a şüpheyle kaşlarını çattı; onun da bu olanları nasıl yorumlayacağını bilemediği belliydi. </p>
				<p class="normal1">“Siz altınız, sırt çantalarınızı bırakıp benimle gelin. Binbaşı, sen de gel.”</p>
				<p class="normal1">Adamın peşinden çadıra girdiler; burası toprak zemini ve sarkık bir kanvas tavanı olan tek bir odaydı. İçeride eşya niyetine sadece geniş bir soba, kâğıtlarla kaplı iki kontrplak sehpa, karşı duvarın dibindeki daha küçük bir sehpa ve bunun üstündeki, kulaklıklı bir asker tarafından kullanılan bir telsiz vardı. Askerin yukarısına, duvara asılmış büyük ve rengârenk haritanın üstüne düzinelerce topluiğne, çarpık bir V şeklinde saplanmıştı. Peter yaklaştıkça V’nin dibinin Texas eyaletinin merkezi olduğunu ve bir kolunun kuzeye, Oklahoma’ya ve Güney Kansas’a uzanırken diğerinin batıya, New Mexico’ya uzandığını ve sonra onun da kuzeye sapıp Colorado sınırında – şimdi bulundukları yerde sona erdiğini gördü. Haritanın tepesinde, siyah bir şeride sarı harflerle yazılmış BİRLEŞİK DEVLETLER ORTA BÖLGE HARİTASI ve altındaki <span class="ideitalik">Fox ve Oğulları Sınıf Haritaları, Cincinnati, Ohio </span>yazıları vardı. </p>
				<p class="normal1">Greer yanına geldi. “Savaşa hoş geldin” diye mırıldandı. </p>
				<p class="normal1">Peşlerinden girmiş olan komutan, kadınlara tıpkı dışarıdaki adamlar gibi bakakalan telsiz operatörüne seslendi. Telsiz operatörü Sara’yı seçmiş gibiydi, ama sonra Alicia’ya ve ardından Amy’ye huzursuzca, titrek gözlerle baktı. </p>
				<p class="normal1">“Onbaşı, bizi yalnız bırak lütfen.”</p>
				<p class="normal1">Telsiz operatörü bakışlarını kadınlardan uzaklaştırmak için bariz bir çaba harcayarak kulaklığını çıkardı. Yüzü utançtan kızardı. “Emredersiniz komutanım. Özür dilerim komutanım.”</p>
				<p class="normal1">“Hadi oğlum.”</p>
				<p class="normal1">Onbaşı ayağa kalkıp telaşla dışarı çıktı. </p>
				<p class="normal1">“Evet.” Komutan, Greer’a baktı. “Binbaşı. Bana söylemeyi ihmal ettiğin bir şey var mı?”</p>
				<p class="normal1">“Başıboşlardan üçü kadın komutanım.”</p>
				<p class="normal1">“Evet. Evet, öyleler. İyi ki söyledin.”</p>
				<p class="normal1">“Özür dilerim General.” Greer utanmış gibiydi. “Bunu bildirmeliydik.”</p>
				<p class="normal1">“Evet, bildirmeliydiniz. Madem onları sen buldun, onlardan sen sorumlusun. Bunun altından kalkabilecek misin?”</p>
				<p class="normal1">“Elbette komutanım. Sorun değil.”</p>
				<p class="normal1">“Bir müfreze olsunlar ve onları bir kışlaya yerleştir. Ayrıca onlara bir tuvalet tahsis et.”</p>
				<p class="normal1">“Emredersiniz General.”</p>
				<p class="normal1">“Gidebilirsin.”</p>
				<p class="normal1">Greer başıyla onaylarken Peter’a çabucak göz attı –<span class="ideitalik">İyi şanslar, </span>diyordu sanki gözleriyle– ve sonra çadırdan çıktı. Peter’ın adını henüz bilmediğini fark ettiği general bir an durup onları inceledi. Artık baş başa kaldıklarından gevşemişti. </p>
				<p class="normal1">“Sen Jaxon mısın?”</p>
				<p class="normal1">Peter başıyla onayladı.</p>
				<p class="normal1">“Ben Tuğgeneral Curtis Vorhees. Texas Cumhuriyeti İkinci Seferberlik Ordusu’nun komutanıyım.” Adam hafifçe gülümsedi. “Burada benim borum öter; Binbaşı Greer bundan bahsetmeyi de unutmuş olabilir diye söylüyorum.”</p>
				<p class="normal1">“Hayır efendim. Yani evet. Bahsetti.”</p>
				<p class="normal1">“Güzel.” Vorhees kafa sallayıp hepsini bir an daha inceledi. “Yani, siz altınız anladığım kadarıyla –ki buna inanmakta zorlanmamı anlayışla karşılarsınız– ta California’dan buraya yürüyerek gelmişsiniz?”</p>
				<p class="normal1"><span class="ideitalik">Aslında, </span>diye düşündü Peter, <span class="ideitalik">yolun bir kısmını arabayla kat ettik. Bir kısmını da trenle. </span>Ama basitçe “Evet efendim” dedi. </p>
				<p class="normal1">“Peki neden böyle bir işe kalkıştığınızı sorabilir miyim?”</p>
				<p class="normal1">Peter karşılık vermek için ağzını açtı; ama yanıt, gerçek yanıt fazla uzun geldi yine. Dışarıda yağmur şiddetlenmişti, çadırın kanvas çatısına gürültüyle yağıyordu.</p>
				<p class="normal1">“Uzun hikâye” demeyi başardı. </p>
				<p class="normal1">“Eh, eminim öyledir Bay Jaxon. Ve dinlemeyi çok isterim. Önce birkaç basit meseleyi halletmemiz gerek. İkinci Seferberlik Ordusu’nun sivil konuklarısınız. Burada kaldığınız süre boyunca benim komutamda olacaksınız. Sizin için uygun mu?”</p>
				<p class="normal1">Peter başıyla onayladı. </p>
				<p class="normal1">“Üç gün sonra güneye gidip New Mexico’daki Roswell kasabasında Üçüncü Tabur’la buluşacağız. Sizi oradan bir tedarik konvoyuyla Kerrville’e gönderebiliriz. Bu teklifi kabul etmenizi tavsiye ederim, ama seçim tamamen sizin. Kendi aranızda konuşursunuz artık.”</p>
				<p class="normal1">Peter kendisi kadar şaşkın görünen diğerlerine baktı. Yolculuklarının bitmiş olabileceği hiç aklına gelmemişti. </p>
				<p class="normal1">“Şimdi, diğer meseleye gelince” diye devam etti Vorhees, “binbaşıyla konuştuğumu duyduğun meseleye. Grubundaki kadınlara söyle, çok gerekli olmadıkça adamlarımla herhangi bir temasta bulunmasınlar. Çadırlarında kalsınlar, sadece helaya gitmek için dışarı çıksınlar. İhtiyaçlarını sana veya Binbaşı Greer’a söyleyebilirler. Anlaşıldı mı?”</p>
				<p class="normal1">Peter’ın bu öneriyi reddetmesi için bir sebep yoktu, ama çok saçma bulmuştu. “Onlara bunu söyleyebileceğime emin değilim efendim.”</p>
				<p class="normal1">“Söyleyemez misin?”</p>
				<p class="normal1">“Söyleyemem efendim.” Peter omuz silkti. Açıklamanın tek bir yolu vardı. “Biz hepimiz birlikteyiz. Durumumuz bu.”</p>
				<p class="normal1">General iç geçirdi. “Beni yanlış anlamış olabilirsin. Rica ediyorum sadece. İkinci Seferberlik Ordusu’nun görevi, kadınların askerlerin arasında serbestçe dolaşmalarını son derece uygunsuz, hatta tehlikeli kılıyor.”</p>
				<p class="normal1">“Nasıl tehlikeli?”</p>
				<p class="normal1">Adam kaşlarını çattı. “Tehlike derken onları kastetmiyorum. Kadınları kastetmiyorum.” Vorhees sabırla derin bir nefes alıp tekrar söze başladı. “Elimden geldiğince basit anlatmaya çalışayım. Biz bir gönüllüler ordusuyuz. Adamlarımın her biri Seferberlik Ordusu’na katılırken canlarını feda etmeye yemin ettiler. Bu ordu ve ordudaki askerler hariç dünyayla tüm bağlarını kopardılar. Ne zaman göreve gitseler, bir daha dönmeyeceklerine inanıyorlar. Bunu kabul ediyorlar. Dahası, bunu istiyorlar. Bir erkek, arkadaşları için seve seve ölür, ama bir kadın – bir kadın onda yaşama arzusu uyandırır. O zaman da buradan gitti mi bir daha dönmez.”</p>
				<p class="normal1">Peter, Vorhees’in vazgeçmekten bahsettiğini anladı. Ama yaşadıkları onca şeyden sonra kadınlara, özellikle de Alicia’ya çadırlarında saklanmak zorunda kalacaklarını söylemek imkânsız geliyordu. </p>
				<p class="normal1">“Bu kadınların hepsi iyi savaşçılardır eminim” diye devam etti Vorhees. “Aksi takdirde buraya kadar gelemezdiniz. Ama kurallarımız çok katıdır ve onlara uymanızı istiyorum. Yoksa silahlarınızı iade edeyim ve yolunuza gidin.”</p>
				<p class="normal1">“Tamam” dedi Peter, “gidelim öyleyse.”</p>
				<p class="normal1">“Dur Peter.”</p>
				<p class="normal1">Konuşan Alicia’ydı. Peter ona döndü. </p>
				<p class="normal1">“Lish, sorun değil. Bu konuda sizin yanınızdayım. Gidin diyorsa gideriz.”</p>
				<p class="normal1">Ama Alicia ona bakmıyordu. Gözlerini generale dikmişti. Peter, Alicia’nın hazırolda durduğunu fark etti. </p>
				<p class="normal1">“General Vorhees. Birinci Seferberlik Ordusu’ndan Albay Niles Coffee’nin size selamı var.”</p>
				<p class="normal1">“Niles Coffee mi?” Adamın yüzü aydınlandı. “<span class="ideitalik">Bizim </span>Niles Coffee?”</p>
				<p class="normal1">“Lish” dedi Peter, “bizim... Albay’ı mı kastediyorsun?”</p>
				<p class="normal1">Ama Alicia bir şey demedi. Peter’a bakmıyordu bile. Yüzünde Peter’ın ilk kez gördüğü bir ifade vardı. </p>
				<p class="normal1">“Hanım kızım. Albay Coffee otuz yıl önce bütün adamlarıyla birlikte öldü.”</p>
				<p class="normal1">“Hayır efendim” dedi Alicia. “Kurtuldu.”</p>
				<p class="normal1">“Coffee <span class="ideitalik">yaşıyor </span>mu?”</p>
				<p class="normal1">“Görev sırasında öldü efendim. Üç ay önce.”</p>
				<p class="normal1">Vorhees odaya bakındıktan sonra tekrar Alicia’nın gözlerine baktı. “Peki senin kim olduğunu sorabilir miyim?”</p>
				<p class="normal1">Alicia çenesini biraz kaldırdı. “Üvey kızıyım efendim. Birinci Seferberlik Ordusu’ndan Er Alicia Donadio. Yemin edip orduya katılmış bir askerim.”</p>
				<p class="normal1">Kimse konuşmuyordu. Peter önemli bir şeyin olduğunu biliyordu. Geri dönülmez bir şeyin. Paniğe kapıldı, sanki hayatının yerçekimi kadar temel bir gerçeği iptal oluvermişti birden. </p>
				<p class="normal1">“Lish, ne diyorsun sen?”</p>
				<p class="normal1">Alicia sonunda ona döndü; titreyen gözleri yaşlıydı. </p>
				<p class="normal1">“Ah Peter” dedi, ilk gözyaşı kirli yanağından süzülürken, “üzgünüm. Sana söylemeliydim.”</p>
                <br class="chapter"/>
				<p class="normal1">“Onu alamazsınız!”</p>
				<p class="normal1">“Üzgünüm Jaxon” dedi general. “Bu kararı sen veremezsin. Kimse veremez.” Çadırın kapısına hızla yürüdü. “Greer! Binbaşı Greer’ı çağırın, <span class="ideitalik">hemen</span>.”</p>
				<p class="normal1">“Neler oluyor?” diye sordu Michael. “Peter, Alicia neden bahsediyor?”</p>
				<p class="normal1">Birden herkes hep bir ağızdan konuşuyordu. Peter, Alicia’yı kollarından tutup kendine çevirdi. “Lish, ne yapıyorsun? Ne yaptığını bir düşün.”</p>
				<p class="normal1">“Yaptım bile.” Alicia ağlasa da yüzünde rahatlama vardı, sanki uzun süredir taşıdığı bir yükten nihayet kurtulmuştu. “Seninle tanışmamdan önce oldu bu. Çok önce. Albay’ın Sığınak’a gelip de beni evlat edindiği gün. Kimseye söylemeyeceğime yemin ettirdi.”</p>
				<p class="normal1">Peter, Alicia’nın o sabah ne söylemeye çalıştığını anladı birden. “Onların <span class="ideitalik">izini </span>sürüyordun.”</p>
				<p class="normal1">Alicia başıyla onayladı. “Evet, son iki gündür. Nehirde keşif yaparken kamplarından birini buldum. Ateşin külleri hâlâ ılıktı. Burada onlardan başkasının olabileceğini düşünmedim.” Hafifçe kafa salladı. “Gerçekten Peter, onları bulmayı isteyip istemediğimi bile bilmiyordum. Bir yanım bütün bunların yaşlı bir adamın anlattığı bir masal olduğuna inanıyordu hep. Buna inanmalısın.”</p>
				<p class="normal1">Greer çadırın kapısında belirdi; yağmurdan sırılsıklam olmuştu. </p>
				<p class="normal1">“Binbaşı Greer” dedi general, “bu kadın Birinci Seferberlik Ordusu’ndanmış.”</p>
				<p class="normal1">Greer ağzı açık kalakaldı. “Neredenmiş?”</p>
				<p class="normal1">“Niles Coffee’nin kızı.”</p>
				<p class="normal1">Greer tuhaf bir hayvan görmüşçesine, faltaşı gibi açık gözlerle Alicia’ya bakakaldı. “Vay anasını. Coffee’nin kızı mı varmış?”</p>
				<p class="normal1">“Yemini ettiğini söylüyor.”</p>
				<p class="normal1">Greer kafasını hayretle kaşıdı. “Tanrım. O bir <span class="ideitalik">kadın. </span>Ne yapmak istiyorsun?”</p>
				<p class="normal1">“Yapılacak bir şey yok. Yemini etmiş. Adamların ona alışmaları gerekecek. Onu berbere götür, sonra da kaydını yap.”</p>
				<p class="normal1">Her şey çok hızlı gerçekleşiyordu. Peter kendini içinde dev bir yarık açılıyormuş gibi hissetti. “Lish, onlara yalan söylediğini söyle!”</p>
				<p class="normal1">“Üzgünüm. Böyle olması gerekiyor. Binbaşı?”</p>
				<p class="normal1">Greer ciddi bir ifadeyle kafa sallayıp onayladı ve Alicia’nın yanına geçti. </p>
				<p class="normal1">Peter kendi sesinin “Beni bırakamazsın” dediğini işitti, ama bunu söyleyen başka biriydi sanki. </p>
				<p class="normal1">“Mecburum Peter. Ben buyum.”</p>
				<p class="normal1">Peter farkında olmadan Alicia’ya sarılmıştı. Gözlerinin yaşardığını hissetti. “Bunu... sensiz başaramam.”</p>
				<p class="normal1">“Başarabilirsin. Başarabileceğini biliyorum.”</p>
				<p class="normal1">Faydası yoktu. Alicia onu terk ediyordu; Peter onun ellerinden kayıp gittiğini hissediyordu. “Yapamam, yapamam.”</p>
				<p class="normal1">Alicia onun kulağına “Her şey yolunda” diye fısıldadı. “Sus artık.”</p>
				<p class="normal1">Peter’a uzun uzun sarıldı; sanki bir sessizlik kabarcığının içinde baş başaydılar. Sonra Alicia, Peter’ın yüzünü ellerinin arasına alıp kendine çekti ve alnından çabucak öptü. Bu öpücükte hem bağışlanma arzusu, hem de bağışlama vardı: bir veda öpücüğüydü. Sonra aralarında boşluk belirdi. Alicia onu bırakmıştı, geri çekiliyordu. </p>
				<p class="normal1">“Teşekkürler General” dedi Alicia. “Binbaşı Greer, artık hazırım.”</p>
				</body></html>