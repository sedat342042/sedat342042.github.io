<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_43"><br class="calibre3"/><br class="calibre3"/><br class="calibre3"/><br class="calibre3"/>Otuz<br class="calibre3"/></h2>
				<p class="normal1">Peter yıllar sonra, kızın gelişinden sonraki olayları dans hareketlerine benzetecekti: birleşen ve ayrılan, daha geniş yörüngelere kısa süreliğine savrulan ve ardından bilinmeyen bir gücün, yerçekimi kadar sakin ve kaçınılmaz bir kuvvetin etkisiyle gerisingeri çekilen bedenler.</p>
				<p class="normal1">Dün gece Hastane’ye gelip de kızı görünce –her tarafta kan vardı, Sara yarayı telaşla dikmeye çalışıyordu ve Caleb elindeki kanlı bezle kompres yapıyordu– dehşete ya da hayrete kapılmamıştı, kızı hemen tanımıştı sadece. Atlıkarıncadaki kızdı bu; koridorun karanlığında kendisiyle birlikte koşan, onu öpüp kapıyı kapatan kızdı.</p>
				<p class="normal1">O öpücük. Peter iskelede geçirdiği uzun saatlerde, Theo için Merhamet Nöbeti tutarken onu tekrar tekrar düşünmüştü, anlamını sorgulamıştı, ne tür bir öpücük olduğunu bulmaya çalışmıştı. Sara’nın geceleyin projektörlerin altında öpmesi gibi değildi; arkadaşça bir öpücük değildi, hatta çocuksu bir tarafı olsa da bir çocuğun masum öpücüğü bile değildi: Kız onu utanmışçasına çabucak, kaçamak bir şekilde öpmüştü, dudaklarını dokundurur dokundurmaz kendini geri çekmişti ve sonra birden, Peter’ın tek kelime etmesine fırsat vermeden koridora dönüp kapıyı onun yüzüne kapatmıştı. O öpücük bunların hepsiydi ve hiçbiriydi ve Peter anlamını ancak Hastane’ye girip de orada yatan kızı görünce kavramıştı: Bu bir vaatti. Hiç konuşmayan bir kızın kelimelere dökülmüşçesine net vaadiydi. <span class="ideitalik">Seni bulacağım </span>diyen bir öpücüktü.</p>
				<p class="normal1">Sığınak duvarının yanındaki ardıçların ardında saklanan Alicia’yla Peter, Sanjay’in gitmesini seyrettiler. Hemen ardından Jimmy de gidince –Peter adamın hareketlerinde bir tuhaflık olduğunu düşündü; Jimmy sanki bitkindi ve nereye gideceğini, ne yapacağını bilmiyordu– geride sundurmanın gölgesinde nöbet tutan Ben’le Galen kaldı.</p>
				<p class="normal1">Alicia hayır anlamında kafa salladı. “Konuşarak ikna edebileceğimizi sanmıyorum.”</p>
				<p class="normal1">“Gel” dedi Peter.</p>
				<p class="normal1">Alicia’yı binanın arka tarafındaki, Hastane’yle seraların arasında uzanan bir geçide götürdü. Binanın arka kapısıyla pencerelerine tuğlalar örülmüştü, ama bir boş sandık yığınının ardında metal bir bölme vardı. Eski bir kaydırma oluğu buradan bodruma iniyordu; eskiden, Peter çocukken annesi bazen, tek başına çalıştığı gecelerde onu kaysın diye buraya getirirdi.</p>
				<p class="normal1">Peter metal kapıyı yana iterek açtı. “Gir bakalım.”</p>
				<p class="normal1">Alicia’nın oluğun kenarlarına çarptığını, sonra da aşağıdan “Tamam” diye seslendiğini işitti. Kapının kenarlarını tutarak yavaşça içeri girdi, kaydırma oluğunun kapağını kapadı –birden karanlıkta kaldı; buradan karanlıkta kaymayı daha zevkli bulduğunu anımsadı– ve kapağı bıraktı.</p>
				<p class="normal1">Hızla, sarsılarak düştü; ayaklarının üstüne indi. Oda tam hatırladığı gibiydi, sandıklarla ve alet edevatla doluydu; sağdaki derin dondurucu odasının raflarında kavanozlar diziliydi ve ortadaki geniş masanın üstünde bir terazi, aletler ve erimiş mumlar vardı. Alicia Hastane’nin ön odasına çıkan merdivenin dibinde duruyordu, yukarıdan gelen ışığa bakarken başını yana eğmişti. Merdivenin tepesi sundurmadan kolayca görülebilirdi. Pencerelerin önünden geçmek zor olacaktı.</p>
				<p class="normal1">Önce Peter çıktı. Tepeye yaklaşınca son basamağın üstünden dışarıya göz attı. Açısı yanlıştı, fazla alçaktaydı, ama iki adamın boğuk seslerini duyabiliyordu; sırtları dönüktü. Alicia’ya dönüp niyetini el kol hareketleriyle anlattıktan sonra hemen kalkıp odayı gizlice kat ederek koridora daldı ve koğuşa girdi.</p>
				<p class="normal1">Kız uyanıktı, yatakta oturuyordu. Peter’ın ilk gördüğü bu oldu. Kızın kanlı giysilerinin yerini beyaz bandajını sergileyen ince bir sabahlık almıştı. Dar yatağın kenarında oturan Sara’nın sırtı dönüktü; kızın bileğini tutuyordu.</p>
				<p class="normal1">Kız titreşen gözlerini kaldırıp Peter’la bakıştı. Birden panikle harekete geçti: Elini çekip kurtardı ve telaşla karyolanın başucuna geriledi; arkasında Peter’ın varlığını sezen Sara ayağa fırlayıp hızla ona döndü.</p>
				<p class="normal1">“Uçanlar adına, Peter.” Sara tepeden tırnağa kaskatı kesilmiş gibiydi; boğuk bir fısıltıyla konuşuyordu. “Buraya nasıl girdin?”</p>
				<p class="normal1">“Bodrumdan.” Bu ses Peter’ın arkasından gelmişti: Alicia. Yataktaki kız büzülüp top şeklini almıştı, savunma pozisyonuna geçmişti, dizlerini göğsüne çekerek bir barikat oluşturmuştu; bol sabahlığı elleriyle sımsıkı tuttuğu bacaklarını örtüyordu.</p>
				<p class="normal1">“Ne oldu?” dedi Alicia. “Kızın omzu daha birkaç saat önce paramparçaydı.”</p>
				<p class="normal1">Sara ancak o zaman gevşedi. Bezgince iç geçirip yandaki yatağa çöktü.</p>
				<p class="normal1">“Size söylememin zararı olmaz herhalde. Görebildiğim kadarıyla kız gayet sağlıklı. Yarası iyileşti.”</p>
				<p class="normal1">“Nasıl olur?”</p>
				<p class="normal1">Sara başını salladı. “Açıklayamıyorum. Ama kimsenin bilmesini istemiyor galiba. Demin Sanjay’le Jimmy buradaydılar. İçeri giren olunca kız uyuyor numarası yapıyor.” Omuz silkti. “Belki sizinle konuşur. Ben ağzından tek kelime alamadım.”</p>
				<p class="normal1">Peter bu konuşmayı sadece hayal meyal duydu; binadaki başka bir odada konuşuluyordu sanki. Yatağa yaklaştı. Kız dizlerinin üstünden ona ihtiyatla bakıyordu, saçları gözlerine düşmüştü; Peter kendini ürkek bir hayvana yaklaşıyormuş gibi hissetti. Yatağın kenarına, kızın karşısına oturdu.</p>
				<p class="normal1">“Peter.” Konuşan Sara’ydı. “Ne... yapıyorsun?”</p>
				<p class="normal1">“Peşimden geldin. Değil mi?”</p>
				<p class="normal1">Kız neredeyse fark edilemeyecek kadar hafifçe kafa sallayıp onayladı. <span class="ideitalik">Evet. Peşinden geldim. </span></p>
				<p class="normal1">Peter yüzünü kaldırdı. Sara yatağın ayakucunda duruyordu, ona bakıyordu.</p>
				<p class="normal1">“Beni o kurtardı” diye açıkladı Peter. “Alışveriş merkezinde, viraller saldırdığında beni korudu.” Tekrar kıza baktı. “Bu doğru, değil mi? Beni korudun. Onları uzaklaştırdın.”</p>
				<p class="normal1"><span class="ideitalik">Evet. Onları uzaklaştırdım. </span></p>
				<p class="normal1">“Onu <span class="ideitalik">tanıyor </span>musun?” dedi Sara.</p>
				<p class="normal1">Peter duraksadı, hikâyeyi zihninde düzene sokmaya çalıştı. “Bir atlıkarıncanın altındaydık. Dumanlar Theo’yu alıp götürmüşlerdi. Geliyorlardı. İşimin bittiğini düşündüm. Sonra bu kız... üstüme çıktı.”</p>
				<p class="normal1">“Üstüne çıktı.”</p>
				<p class="normal1">Peter başıyla onayladı. “Evet, sırtıma. Bana kalkan olurcasına. Düzgün anlatamadığımı biliyorum ama öyle oldu. Sonra bir baktım dumanlar gitmiş. Beni bir koridordan geçirdi ve çatıya çıkan merdivenleri gösterdi. Öyle kurtuldum.”</p>
				<p class="normal1">Sara bir an konuşmadı.</p>
				<p class="normal1">“Tuhaf geliyor biliyorum.”</p>
				<p class="normal1">“Peter, bunu niye kimseye anlatmadın?”</p>
				<p class="normal1">Peter omuz silkti, ne diyeceğini bilemedi. Bahanesi yoktu, en azından iyi bir bahanesi. “Anlatmalıydım. Ama hayal görüp görmediğime bile emin değildim. Hem zaman geçtikçe anlatmak iyice zorlaştı.”</p>
				<p class="normal1">“Ya Sanjay öğrenirse?”</p>
				<p class="normal1">Kız yüzünü dizlerinin yukarısına santim santim kaldırmıştı; Peter’ı tartıyor gibiydi, yüzünü karanlık ve bilge bir ifadeyle inceliyordu. Hareketlerinde ve duruşunda hâlâ vahşilik, hayvansı bir ürkeklik vardı. Ama koğuşa girmelerinden beri geçen birkaç dakikada kızın korkusu fark edilir şekilde azalmıştı.</p>
				<p class="normal1">“Öğrenmeyecek” dedi Peter.</p>
				<p class="normal1">“Aman Tanrım” dedi bir ses arkalarından. “Doğruymuş.”</p>
				<p class="normal1">Hep birlikte dönüp bakınca, perdenin önünde duran Michael’ı gördüler.</p>
				<p class="normal1">“Devre, buraya nasıl girdin?” diye fısıldadı Alicia. “Ayrıca alçak sesle konuş.”</p>
				<p class="normal1">“Sizin girdiğiniz yerden. Geçide girdiğinizi gördüm.” Michael gözlerini kızdan ayırmadan yatağa ihtiyatla yaklaştı. Elinde bir şey tutuyordu. “Cidden, <span class="ideitalik">kim </span>bu kız?”</p>
				<p class="normal1">“Bilmiyoruz” dedi Sara. “Bir Yürüyen.”</p>
				<p class="normal1">Michael bir an suskun kaldı; yüzü ifadesizdi. Ama Peter adamın zihninin çalıştığını, hızla hesaplar yaptığını sezebiliyordu. Michael birden elinde taşıdığı nesneyi fark etmiş gibi göründü.</p>
				<p class="normal1">“Hassiktir. <span class="ideitalik">Hassiktir</span>. Tam Elton’ın dediği gibi.”</p>
				<p class="normal1">“Ne diyorsun?”</p>
				<p class="normal1">“Sinyal. Hayalet sinyal.” Onları eliyle susturdu. “Hayır, bekleyin... durun. Buna <span class="ideitalik">inanamıyorum</span>. Hazır mısınız millet?” Yüzü muzaffer bir gülümsemeyle aydınlandı. “İşte geliyor.”</p>
				<p class="normal1">Ve cihaz vızıldamaya başladı.</p>
				<p class="normal1">“Devre” dedi Alicia, “o ne ki?”</p>
				<p class="normal1">Michael elini kaldırıp gösterdi. Bir el bilgisayarı.</p>
				<p class="normal1">“Size bunu söylemeye gelmiştim” dedi Michael. “Şu kız var ya? Yürüyen? Bizi <span class="ideitalik">arıyor.</span>”</p>
                <br class="chapter"/>
				<p class="normal1">Michael vericinin kızın üstünde bir yerde olması gerektiğini açıkladı. Görünüşünü bilemiyordu. Bir güç kaynağı olacak büyüklükteydi, ama tek söyleyebileceği buydu</p>
				<p class="normal1">Kızın sırt çantası ve içindekiler yakılmıştı. Demek ki sinyalin kaynağı kızın vücudunda bir yerdeydi. Sara yatağa, kızın yanına oturup ona ne yapmak istediğini açıkladı, kımıldamamasını söyledi. Sara ellerini kızın vücudunda gezdirdi, her tarafına hafif hafif dokundu, ayaklarından başlayarak bacaklarını, kollarını, ellerini ve boynunu yokladı; sonra kalkıp kızın arkasına geçti ve yatağın başucunda durarak parmaklarını kızın keçeleşmiş saçlarının arasına yavaşça soktu. Kız başından beri kımıldamadan durmuştu, Sara istediğinde kollarını ve bacaklarını kaldırmıştı, odayı ifadesizce incelemişti, bütün bunları nasıl yorumlayacağına emin değilmiş gibi.</p>
				<p class="normal1">“Buradaysa iyi gizlenmiş.” Sara duraksayıp kızın yüzüne düşmüş bir tutam saçı geriye attı. “Michael, emin misin?”</p>
				<p class="normal1">“Evet. Eminim. Demek ki kızın içinde bir yerde.”</p>
				<p class="normal1">“<span class="ideitalik">Vücudunun </span>içinde mi?”</p>
				<p class="normal1">“Yüzeye yakın olmalı. Muhtemelen derisinin hemen altındadır. Yara izi var mı diye bak.”</p>
				<p class="normal1">Sara bunu düşündü. “Eh, böyle bir şeyi herkesin içinde yapacak değilim. Peter, Michael, sırtınızı dönün. Lish, buraya gel. Sana ihtiyacım olabilir.”</p>
				<p class="normal1">Peter bunu fırsat bilerek perdeye gidip dışarı göz attı. Ben’le Galen hâlâ dışarıdaydılar, pencerelerin ardındaki sırtlarını hayal meyal görebiliyordu. Ne kadar zamanları kaldığını merak etti. Eninde sonunda başka birileri gelecekti, Sanjay veya Yaşlı Chou ya da Jimmy.</p>
				<p class="normal1">“Tamam, artık bakabilirsiniz.”</p>
				<p class="normal1">Kız yatağın kenarında oturuyordu, başı eğikti. “Michael haklıymış; çok aramam gerekmedi.” Sara kızın dağınık saçlarını kaldırıp onlara gösterdi: Kızın ense kökünde en fazla iki santimlik, belirgin bir beyaz çizgi vardı. Bunun yukarısındaki şişliğin sebebinin yabancı bir nesne olduğu belliydi.</p>
				<p class="normal1">“Dokununca kenarları hissediliyor.” Sara göstermek için parmaklarını bastırdı. “Sadece bu kadarsa kolay çıkar bence.”</p>
				<p class="normal1">“Kızın canı yanar mı?” diye sordu Peter.</p>
				<p class="normal1">Sara başıyla onayladı. “Ama çabuk çıkar. Dün geceden sonra kız bunun acısına pek aldırmaz herhalde. Büyük bir kıymığı çıkarmak gibi.”</p>
				<p class="normal1">Peter yatağa oturup kıza konuştu. “Derinin altında bir şey var, Sara’nın onu çıkarması gerekiyor. Bir çeşit telsiz. Tamam mı?”</p>
				<p class="normal1">Kızın yüzünde hafif bir kaygı belirdi. Sonra başını sallayıp onayladı.</p>
				<p class="normal1">“Dikkatli ol” dedi Peter.</p>
				<p class="normal1">Sara ecza dolabına gidip bir tas, bir bistüri ve bir şişe alkol aldı. Bir bezi ıslatıp, kesilecek kısmı temizledi. Sonra tekrar kızın arkasına geçip saçlarını kaldırdı ve tastaki bistüriyi aldı.</p>
				<p class="normal1">“Canın yanacak.”</p>
				<p class="normal1">Yara çizgisini bir vuruşta yardı. Kız acı hissetmişse bile belli etmedi. Yarada beliren bir kan damlası kızın uzun ensesinden akarak sabahlığının içinde gözden kayboldu. Sara yaraya bezle pansuman yaptı ve başını tasa eğdi.</p>
				<p class="normal1">“Birisi şu cımbızı versin. Ucuna dokunmadan.”</p>
				<p class="normal1">Bunu Alicia yaptı. Sara cımbızın uçlarını kızın cildindeki fermuara benzer kesiğe soktu ve kanlı bezi altta tuttu. Peter öyle dikkatli bakıyordu ki, cımbızın uçlarının nesneyi tuttuğu anı parmak uçlarında hissetti. Sara nesneyi yavaşça çekerek çıkardı, dışarı çıkan o kara gölgeyi bezin üstüne koydu. Kaldırıp Michael’a gösterdi.</p>
				<p class="normal1">“Aradığın bu muydu?”</p>
				<p class="normal1">Bezin üstünde parlak metalden yapılma, küçük, uzun bir disk duruyordu. Uçlarında ve kenarlarında tüyleri andıran minik teller vardı. Peter onu ezilmiş bir örümceğe benzetti.</p>
				<p class="normal1">“Bu bir telsiz mi?” dedi Alicia.</p>
				<p class="normal1">Michael kaşlarını çatmıştı. “Emin değilim” diye itiraf etti.</p>
				<p class="normal1">“Emin değil misin? Telefonu çaldırabiliyorsun, bunun ne olduğunu nasıl bilmezsin?”</p>
				<p class="normal1">Michael nesneyi temiz bir bezle silip ışığa tuttu. “Eh, bir çeşit verici. Bu teller o işe yarıyor herhalde.”</p>
				<p class="normal1">“Kızın içinde ne arıyor peki?” diye sordu Alicia. “Bu kimin işi olabilir?”</p>
				<p class="normal1">“Belki de ne olduğunu <span class="ideitalik">kıza </span>sormalıyız” dedi Michael.</p>
				<p class="normal1">Ama kanlı bezin üstündeki nesneyi uzatıp gösterdiğinde kızın yüzünde şaşkın bir ifade belirdi. Kız bu nesnenin boynundan çıkmasına diğerleri kadar şaşırmış gibiydi.</p>
				<p class="normal1">“Ordu’nun işi olabilir mi sence?” diye sordu Peter.</p>
				<p class="normal1">“Olabilir” dedi Michael. “Bir askeri frekanstan yayın yapıyordu.”</p>
				<p class="normal1">“Ama görünüşünden anlayamıyorsun.”</p>
				<p class="normal1">“Peter, neyin yayınını yaptığını bile bilmiyorum. Alfabeyi tekrarlayıp duruyor bile olabilir.”</p>
				<p class="normal1">Alicia kaşlarını çattı. “Niye alfabeyi tekrarlayıp dursun ki?”</p>
				<p class="normal1">Michael karşılık vermedi. Tekrar Peter’a baktı. “Söyleyebileceklerim bu kadar. Daha fazlasını istiyorsan bunun içini açmam gerek.”</p>
				<p class="normal1">“Aç öyleyse” dedi Peter.</p>
				</body></html>