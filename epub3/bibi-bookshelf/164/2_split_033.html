<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_36"><br class="calibre3"/><br class="calibre3"/><br class="calibre3"/><br class="calibre3"/>Yirmi üç<br class="calibre3"/></h2>
				<p class="normal1">Yine yaz gelmişti ve kız yalnızdı. Kimse yoktu; her taraftan gelen, konuşan sesler vardı sadece.</p>
				<p class="normal1">İnsanları hatırlıyordu. Adam’ı hatırlıyordu. Diğer adamı ve karısını, oğlanı ve sonra kadını hatırlıyordu. Bazılarını diğerlerinden daha iyi hatırlıyordu. Aslında kimseyi hatırlamıyordu. Bir gün şöyle düşündüğünü hatırlıyordu: yalnızım. Benden başka ben yok. Karanlıkta yaşıyordu. Işıkta yürümeyi öğrenmişti, ama kolay olmamıştı. Başta canını yakmış, midesini bulandırmıştı.</p>
				<p class="normal1">Durmadan yürüyordu. Dağları takip ediyordu. Adam ona dağları takip etmesini, durmadan kaçmasını söylemişti ama bir gün dağlar bitiverdi: Artık dağlar yoktu. Kız o dağları, o dağların aynısını bir daha asla bulamadı. Bazı günler hiçbir yere gitmiyordu. Bazı günler senelerdi. Orada burada yaşıyordu, çeşitli insanlarla yaşıyordu, adamla ve karısıyla, oğlanla ve sonra kadınla ve sonunda hiç kimseyle. Bazı insanlar ölmeden önce ona iyi davranıyorlardı. Bazılarıysa kötü. O farklı, diyorlardı. Onlar gibi değil, onlardan biri değil. Kız farklıydı, yalnızdı ve koca dünyada benzeri yoktu. İnsanlar onu kovsalar da kovmasalar da eninde sonunda ölüyorlardı.</p>
				<p class="normal1">Kız rüya görüyordu. Rüyalarında konuşan sesler ve Adam vardı. Kız aylar, yıllar boyunca, kulak kabarttığında Adam’ın sesini rüzgârın uğultusunda, yıldızların hışırtısında duyabildi ve onu özledi. Ama zaman geçtikte zihninde Adam’ın sesi diğerlerinin, rüya görenlerin seslerine karıştı; bu sesler hem vardılar hem yoktular, tıpkı karanlığın bir şey olması ve olmaması, varlığın ve yokluğun karışımı olması gibi. Dünya ölemeyen ruhların dünyasıydı. Kız şöyle düşünüyordu: Ayaklarımın altında toprak var, başımın üstünde gökyüzü var, boş binalar ve rüzgâr ve yağmur ve yıldızlar ve her yerde konuşan sesler, sesler ve şu soru var.</p>
				<p class="normal1"><span class="ideitalik">Ben kimim? Ben kimim? Ben kimim?</span></p>
				<p class="normal1">Onlardan korkmuyordu, Adam’ın ve diğerlerinin, adamla karısının, oğlanın ve sonra kadının tersine. Rüya görenleri Adam’dan uzaklaştırmaya çalışmış ve başarmıştı. Onu sorularıyla takip etmişlerdi, sorularını bir zincirin ucundaymış gibi peşlerinden sürüklemişlerdi, okuduğu öyküdeki şu Jacob Marley adlı hayalet gibi. Kız başta onların hayalet olabileceklerini düşünmüştü, ama değildiler. İsimlerini bilmiyordu. Kendi ismini de, varlığının ismini de bilmiyordu. Bir gece uyanınca etrafında hepsini gördü, aç gözleri karanlıkta kor gibi parlıyordu. Orası aklında kaldı çünkü bir ahırdı, soğuktu ve dışarıda yağmur vardı. Yüzleri ona yaklaşmıştı, rüya gören gözleri, öyle üzgün ve kayıptılar ki, kızın içinde yürüdüğü ıssız dünya gibiydiler. Onlara söylemesine, soruyu yanıtlamasına ihtiyaçları vardı. Üstünde nefeslerini hissedebiliyordu, gecenin nefesini ve soruyu, kandaki bir akıntıyı. <span class="ideitalik">Ben kimim? </span>diye soruyorlardı ona.</p>
				<p class="normal1"><span class="ideitalik">ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim ben kimim </span></p>
				<p class="normal1">O zaman oradan kaçtı. Durmadan kaçtı.</p>
                <br class="chapter"/>
				<p class="normal1">Mevsimler değişiyordu. Durmadan değişiyordu. Hava soğuyor ve sonra ısınıyordu. Geceler uzuyor ve sonra kısalıyordu. Kız sırt çantasında ihtiyaç duyduğu şeyleri, ayrıca rahatlık veren şeyleri taşıyordu. Anımsamasına, yılları iyisiyle kötüsüyle aklında tutmasına yardımcı oluyorlardı. Örneğin: Hayalet Jacob Marley’nin öyküsü. Kadının madalyonu ki kız onu herkes gibi epey çırpınarak ölen kadının boynundan almıştı. Kemiklerle dolu araziden bir kemik ve gemiyi gördüğü sahilden bir taş. Kız arada sırada karnını doyuruyordu. Teneke kutulardaki yiyeceklerin bazıları bozuk çıkıyordu. Bir teneke kutuyu sırt çantasında taşıdığı aletle açıyordu ve içeriden iğrenç bir koku yükseliyordu, içinde ölü insanların sıra sıra ve bazen karmakarışık halde yattığı binaların kokusunu andıran bir koku; o zaman kız o kutudaki yiyeceği yiyemeyeceğini, başka bir kutudan yemesi gerektiğini anlıyordu. Bir süreliğine yanında okyanus vardı, engin ve griydi, bir de dalgaların aşındırdığı pürüzsüz taşlarla dolu bir kumsal vardı. Geceleri yıldızları seyrediyordu, Ay’ın yükselmesini ve denize batmasını seyrediyordu. Ay dünyanın her yerinde aynıydı ve kız kendini orada mutlu hissetti bir süre. Gemiyi orada gördü. <span class="ideitalik">Hey! </span>diye seslendi, çünkü çok uzun zamandır kimseyi görmüyordu ve gemiyi görünce çok sevinmişti. <span class="ideitalik">Hey, gemi! Hey, seni koca tekne, hey! </span>Ama gemi ona karşılık vermedi. Denizin kenarına gitti ve birkaç günlüğüne gözden kayboldu, sonra da geri geldi, geceleri ay ışığında dalgalarda ilerledi. Sanki bir rüya gemisiydi ve onu rüyasında gören tek kişi kızdı. Gemiyi günler ve geceler boyu seyretti ve kayalıklara gittiğini, dev pruvasının kan rengi yıkık köprüye yaslandığını, diğer irili ufaklı gemilerin arasında durduğunu gördüğünde tıpkı onlar gibi bu gemide de insan bulunmadığını artık biliyordu ve denize siyahlık yayıldı, hava bazı teneke kutulardan yayılan pis koku gibi kokmaya başladı. Kız oradan da ayrıldı.</p>
                <br class="chapter"/>
				<p class="normal1">Ah, onları hissedebiliyordu, hepsini hissedebiliyordu. Ellerini uzatıp okşadığı karanlıkta onları hissediyordu, her yerdeydiler. Hüzünlü unutmuşluklarını hissediyordu. Derin ve korkunç kederlerini. Sonu gelmez sorgulamalarını. Kızda uyandırdıkları üzüntü bir çeşit sevgiydi. Adam’a duyduğu sevgi gibiydi; Adam onu korumuştu ve kaçmasını, durmadan kaçmasını söylemişti.</p>
				<p class="normal1">Adam. Kız yangınları ve gözlerini acıtan ışığı anımsıyordu; güneş patlamıştı sanki. Adam’ın üzüntüsünü ve yaydığı hissi anımsıyordu. Ama artık onu duyamıyordu. Adam’ın gittiğini düşünüyordu.</p>
				<p class="normal1">Karanlıkta başkalarını duyuyordu. Onların da kim olduklarını biliyordu.</p>
				<p class="normal1"><span class="ideitalik">Ben Babcock’ım. </span></p>
				<p class="normal1"><span class="ideitalik">Ben Morrison’ım. </span></p>
				<p class="normal1"><span class="ideitalik">Ben Chávez’im.</span></p>
				<p class="normal1"><span class="ideitalik">Ben Baffes-Turrell-Winston-Sosa-Echols-Lambright-Martinez-Reinhardt-Carter’ım. </span></p>
				<p class="normal1">Onlara verdiği isim On İki’ydi ve On İki her yerdeydi, dünyanın içinde ve ardındaydı ve karanlıkla bütünleşmişti. On İki, dünyadaki tüm canlıların derisinin altında akan kandı.</p>
                <br class="chapter"/>
				<p class="normal1">Bütün bunlar, yıllar boyu. Bir günü hatırlıyordu, kemiklerle kaplı arazi gününü ve bir başkasını, kuşun ve konuşmamanın gününü. O gün ağaçlık bir yerdeydi. Havada, yüzünün karşısında minicik bir şey kanat çırpıyordu. Kız artık gün ışığında yürümeyi öğrenmişti ve çimenlere yalınayak basıyordu. Kuş hızla kanat çırparak ileri geri gidiyordu. Kız ona bakıp durmuştu. O minicik şeye günlerce bakmıştı sanki. Adını biliyordu, ama söylemeye çalışınca nasıl söyleneceğini unuttuğunu fark etmişti. <span class="ideitalik">Kuş. </span>Bu sözcük içindeydi, ama dışarı çıkabileceği kapı yoktu. <span class="ideitalik">Sinek... kuşu. </span>Bildiği bütün diğer sözcükleri düşünmüştü ve onları da söyleyemiyordu. Bütün sözcükler, hepsi içinde kısılıydı.</p>
				<p class="normal1">Çok sonra bir gece ay ışığında yalnızken ve dünyada ona arkadaşlık edecek hiç kimse yokken şöyle düşündü: <span class="ideitalik">Buraya gelin.</span></p>
				<p class="normal1">Geldiler. Önce biri, sonra başka bir tanesi, sonra başkaları.</p>
				<p class="normal1"><span class="ideitalik">Bana gelin.</span></p>
				<p class="normal1">Gölgelerden çıktılar. Tepedeki gökyüzünden ve dört bir yandaki yüksek yerlerden atladılar ve kısa sürede çok kalabalıklaştılar, ahırdaki gibi, ama şimdi çok daha fazlaydılar. Hülyalı yüzleriyle etrafında toplandılar. Onlara dokununca, onları okşayınca kendini yalnız hissetmez oldu. Sordu: <span class="ideitalik">Sadece biz mi varız? Çünkü yıllardır kimseyi görmüyorum, ne erkek ne kadın. Benden başka ben yok mu? </span>Ama ona verecek yanıtları yoktu, sadece o soru vardı, yıkıcı ve yakıcı soru.</p>
				<p class="normal1"><span class="ideitalik">Şimdi gidin, </span>diye düşündü ve gözlerini kapadı; onları tekrar açınca yalnız olduğunu gördü.</p>
				<p class="normal1">Onları çağırmayı böyle öğrendi.</p>
                <br class="chapter"/>
				<p class="normal1">Geceler, mevsimler ve yıllar geçtikten sonra gömülü şehre geldi ve orada, solan günbatımı ışığında atlı adamları gördü. Altı kişiydiler, çok kaslı altı siyah atın sırtındaydılar. Adamlar tüfekliydi, hatırladığı diğer adamlar gibi, adamla karısının, oğlanın ve sonra kadının zamanından sonraki adamlar gibi; kız gölgelere saklanıp gecenin çökmesini bekledi. Gece olunca ne yapacağını bilmiyordu, ama sonra unutkanlar karanlıkta hep yaptıkları gibi yanına geldiler ve onlara yapmayın dese de sözünü dinlemeyip çabucak adamlara saldırdılar, kıyamet koptu ve adamlar ölmeye başladılar ve üçü öldü.</p>
				<p class="normal1">Kız cesetlerin yanına gitti; adamların yanı sıra atları da ölmüştü, hiç kanları kalmamıştı, o şekilde ölen her şey gibi. Diğer üç adam ortalıkta yoktu ama bir adamın ruhu hâlâ civardaydı, kız eğilip onun yüzünü ve yüzündeki ifadeyi incelerken o somut nesnelerin bulunmadığı isimsiz bir yerden bakıyordu. Bu ifade adamla karısının, oğlanın ve sonra kadının yüzünde gördüğü ifadenin aynısıydı. Korku, acı ve vazgeçiş. Adamın adının Willem olduğunu öğrendi. Ve Willem’ı o hale getirenler üzgündüler, çok üzgündüler ve kız kalkıp onlara <span class="ideitalik">Sorun değil, şimdi gidin ve kendinizi tutabilirseniz bir daha yapmayın </span>dedi, ama kendilerini tutamayacaklarını biliyordu. Kendilerini tutamazlardı çünkü On İki onların zihinlerini korkunç kan rüyalarıyla dolduruyordu ve soruya sadece şu yanıtı veriyordu:</p>
				<p class="normal1"><span class="ideitalik">Ben Babcock’ım. </span></p>
				<p class="normal1"><span class="ideitalik">Ben Morrison’ım. </span></p>
				<p class="normal1"><span class="ideitalik">Ben Chávez’im.</span></p>
				<p class="normal1"><span class="ideitalik">Ben Baffes-Turrell-Winston-Sosa-Echols-Lambright-Martinez-Reinhardt-Carter’ım. </span></p>
				<p class="normal1"><span class="ideitalik">Ben Babcock’ım. </span></p>
				<p class="normal1"><span class="ideitalik">Babcock. </span></p>
				<p class="normal1"><span class="ideitalik">Babcock.</span></p>
                <br class="chapter"/>
				<p class="normal1">Onları kumlarda takip etti, gözlerini kamaştıran ışıktan bazen gizlenemese de. Bulduğu bir kumaşa sarındı, yüzünde de gözlüğü vardı. Günler uzundu, güneş tepedeki gökyüzünü kavis çizerek biçiyordu ve aşağıdaki yeryüzünü uzun ışık bıçağıyla sürüyordu. Çöl geceleri sakinleşiyordu, sadece kızın yürürken çıkardığı sesler ve kalp atışları ve etraftaki rüya gören dünya duyuluyordu.</p>
				<p class="normal1">Sonra bir gün yine dağlar gördü. Bazıları gömülü şehirde, gözlerinin önünde ölen o atlı adamları ve nereden geldiklerini bulamamıştı. Dağların arasındaki vadinin dibinde yer yer ağaçlar vardı, rüzgârda dalgalanıyorlardı ve kız orada içinde atlar bulunan binayı buldu ve atların kımıldamadan, tek başlarına durduklarını görünce <span class="ideitalik">Belki de gördüğüm atlar bunlardı, </span>diye düşündü. Atlar canlı değildi ama canlı gibiydi ve kız onları görünce huzur duydu ve Adam’ı, kendisine göz kulak olmasını hatırlayınca orada kalması gerektiğini, kaçma vaktinin sona erdiğini, burasının dinlenmeye geldiği yer olduğunu düşündü.</p>
				<p class="normal1">Ama artık dinleme vakti de sona ermişti. Sonunda atlı adamlar dönmüşlerdi ve kız onlardan birini kurtarmıştı. Anlık içgüdülerini dinleyip adamın vücudunu kendi vücuduyla örtmüştü ve rüya görenlere <span class="ideitalik">Gidin, şimdi gidin ve bunu öldürmeyin </span>demişti ve bir süreliğine sözünü dinlemişlerdi, ama zihinlerindeki diğer ses güçlüydü ve açlıkları da güçlüydü.</p>
				<p class="normal1">Atların altındaki karanlık ve tozlu mekânında, kurtardığı kişiyi düşündü, onun sağ olduğunu umdu ve atlı ve tüfekli adamların dönüşünü duymak için kulak kabarttı. Ve günler sonra, onların izine rastlamayınca, o mekânı da daha önceki bütün mekânlar gibi terk etti ve bölünmez bir parçası olduğu, bir olduğu, ay ışığıyla aydınlanan geceye adım attı.</p>
				<p class="normal1">– Neredeler? diye sordu karanlığa. Gidip bulmam gereken atlı adamlar neredeler? Çünkü yıllardır yalnızım, benden başka ben yok.</p>
				<p class="normal1">Ve gece göğünden yeni bir ses geldi: <span class="ideitalik">Ay ışığına çık Amy. </span></p>
				<p class="normal1">– Nereye? Nereye gideyim?</p>
				<p class="normal1"><span class="ideitalik">Onları bana getir. Yol, sana yolu gösterecek. </span></p>
				<p class="normal1">Kız bunu yapacaktı. Yapacaktı. Çünkü fazla uzun süredir yalnızdı, ondan başka o yoktu ve içinde keder ve kendi türünden başkalarına yönelik yoğun bir arzu vardı, artık yalnız kalmak istemiyordu.</p>
				<p class="normal1"><span class="ideitalik">Ay ışığına çık ve o adamları bul ki onları seni tanıdığım gibi tanıyayım Amy.</span></p>
				<p class="normal1">– Amy, diye düşündü kız. Amy kim?</p>
  <p class="normal1">Ve ses dedi ki: <span class="ideitalik">Sensin. </span></p>
                </body></html>