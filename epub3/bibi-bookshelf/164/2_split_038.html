<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_40"><br class="calibre3"/><br class="calibre3"/><br class="calibre3"/><br class="calibre3"/>Yirmi yedi<br class="calibre3"/></h2>
				<p class="normal1">Sabahın ortası olduğunda artık Koloni’deki herkes dün gece olanların en azından bir versiyonunu biliyordu. Surların dışında bir Yürüyen belirmişti; Caleb kapıyı açınca içeri bir viral girmişti. Genç bir kız olan Yürüyen Hastane’deydi, can çekişiyordu, bir Nöbetçi’nin okuyla vurulmuştu. Albay ölmüştü, intihar etmişti anlaşılan –Sur’u nasıl aştığını bilen yoktu– ve Arlo da Sığınak’ta kardeşi tarafından öldürülmüştü.</p>
				<p class="normal1">Ama en kötüsü Öğretmen’di.</p>
				<p class="normal1">Kadını Büyük Oda’nın penceresinin dibinde buldular; Hollis boş yataklar yüzünden onu görememişti. Kadın viralin yoldan geldiğini duymuştu ve direnmeye çalışmıştı muhtemelen. Elinde bir bıçak vardı.</p>
				<p class="normal1">Şimdiye kadar pek çok Öğretmen olmuştu elbette. Ama aslında tek bir tane olmuştu. Bu işi yapan her kadın o tek kişiye dönüşmüştü. O gece ölen Öğretmen bir Darrell’dı – April Darrell. Peter okyanus hakkındaki sorularının o kadını güldürdüğünü anımsıyordu, gerçi kadın o zamanlar daha gençti, Peter’ın şimdiki halinden çok yaşlı değildi ve hoş kadındı, cildi yumuşak ve solgundu, fiziksel bir hastalık yüzünden evden çıkamayan bir abla gibiydi. Sara serbest bırakılma gününde o kadının kendisini alıp götürdüğünü, sanki içinde korkunç gerçeğin yattığı karanlık bir bodruma indiren zincirleme sorularına yanıt verdiğini, sonra da dünyanın haline ağlasın diye annesinin kollarına teslim ettiğini hatırlıyordu. Öğretmenlik zordu, bunu herkes bilirdi, nankör bir işti, hep Küçüklerle birlikte yaşamak, hamilelerin ve çocuk emziren kadınların dışındaki yetişkinlerle pek konuşamamak, ki onlar da bebeklerden başka şey düşünmezlerdi. Ayrıca çocuklara gerçeği anlatan kişi Öğretmen olduğundan herkes bu travmanın yol açtığı hıncı beslerdi ona. Öğretmen İlk Gece’de Güneş Noktası’na kısa süreliğine çıkmak dışında Sığınak’tan pek ayrılmazdı, ayrıldığında da insanlar ona kendilerine ihanet etmiş gibi bakarlardı. Peter onun haline üzülürdü, ama kendisinin de onunla göz göze gelemediği doğruydu.</p>
				<p class="normal1">Gün ağarır ağarmaz toplanan Hane Halkı olağanüstü hal ilan etmişti. Koşucular evden eve giderek haberi yaymışlardı. Sur’un dışındaki bütün faaliyetler daha fazla bilgi toplanana kadar askıya alınmıştı; sürü ve AH ekipleri içeride kalacaklardı; Sur kapısı açılmayacaktı. Caleb hapishaneye kapatılmıştı. Hakkında şimdilik hüküm verilmemesi kararlaştırıldı, çünkü insanlar ölmüştü ve Koloni’de korku ve kargaşa hâkimdi.</p>
				<p class="normal1">Bir de kız meselesi vardı.</p>
				<p class="normal1">Sanjay sabah erkenden Hane Halkı üyeleriyle birlikte Hastane’ye, kızı incelemeye gitmişti. Kızın omzundaki yaranın ağır olduğu belliydi; kız henüz bilincini kazanmamıştı. Viral enfeksiyon belirtisi yoktu, ama kızın buraya gelmesinin açıklaması da yoktu. Viraller neden ona saldırmamışlardı? Kız karanlıkta tek başına sağ kalmayı nasıl başarmıştı? Sanjay kızla temasa geçmiş herkesin soyunup yıkanmasını ve giysilerinin yakılmasını emretti. Kızın sırt çantasıyla giysileri de yakıldı. Kız karantinaya alınmıştı; daha fazla bilgi toplanana kadar Hastane’ye Sara’dan başkasının girmesi yasaktı.</p>
				<p class="normal1">Soruşturma Sığınak’taki eski bir sınıfta yapıldı – Peter buranın serbest kalma gününde Öğretmen’in kendisini getirdiği yer olduğunu fark etti. Soruşturma: Sanjay bu terimi kullanmıştı, Peter’ın ilk kez duyduğu bir sözcüktü. Peter’a suçlayacak birini aramaya verilmiş debdebeli bir isim gibi geldi. Sanjay dördüne –Peter’a, Alicia’ya, Hollis’e ve Soo’ya– teker teker sorgulanmadan önce kimseyle konuşmamalarını emretmişti. Dışarıdaki koridorda beklediler, duvarın dibine dizilmiş küçük sıralarda oturdular; başlarında bir Nöbetçi vardı; Sanjay’in yeğeni Ian. Çevrelerindeki bina tuhaf bir şekilde sessizdi; Büyük Oda temizlenirken bütün Küçükler üst kata çıkarılmışlardı. Dün geceki olayları nasıl yorumlayacaklardı – yeni Öğretmen Sandy Chou onlara neler anlatacaktı kim bilir. Sadece rüya gördüklerini söyleyecekti muhtemelen; en küçük çocuklar buna inanırlardı herhalde. Peter daha büyüklerinse inanıp inanmayacaklarını bilmiyordu. Belki de erkenden serbest bırakılmaları gerekecekti.</p>
				<p class="normal1">Önce Soo çağrılmıştı, kısa süre sonra odadan çıkıp koridorda öfkeyle uzaklaşmıştı. Sonra Hollis çağrıldı. Sıranın altına uzattığı uzun bacaklarını topladı, hiç enerjisi yokmuş gibiydi, sanki hayati bir parçası sökülüp alınmıştı. Kapıyı açık tutan Ian, gruptakileri sabırsız gözleriyle uyarıyordu. Hollis eşikte durup döndü ve hepsine baktı; son bir saattir hiçbiri konuşmuyordu.</p>
				<p class="normal1">“Tek istediğim o insanların boşuna ölmediğini bilmek.”</p>
				<p class="normal1">Beklediler. Peter sınıf kapısından gelen mırıltıları duyabiliyordu. Ian’a bir şey bilip bilmediğini sormak istedi, ama adamın yüz ifadesini görünce vazgeçti. Ian, Theo’nun yaşındaydı, aşağı yukarı aynı zamanda doğan bir grup çocuktan biriydi; onun ve karısı Hannah’nın Sığınak’ta küçük bir kızları vardı. Ian’ın yüz ifadesinin sebebi bu herhalde, diye düşündü Peter: Bir babanın yüz ifadesiydi.</p>
				<p class="normal1">Hollis dışarı çıktı, Peter’la bir an bakıştı, ona çabucak kafa salladı ve koridorda uzaklaştı. Peter kalkmaya davrandı, ama Ian “Sen değil Jaxon. Sırada Lish var” dedi.</p>
				<p class="normal1">Jaxon? İnsanlar Peter’a ne zamandan beri Jaxon diyorlardı – hele Nöbetçiler? Hem Ian bunu neden tuhaf bir şeymiş gibi söylemişti?</p>
				<p class="normal1">“Sorun değil” diyen Lish bezgince ayağa kalktı. Peter onun bu süngüsü düşmüş halini ilk kez görüyordu. “Bir an önce bitsin bu iş.”</p>
				<p class="normal1">Sonra Peter’la Ian’ı baş başa bırakarak gitti. Ian gözlerini duvara, Peter’ın kafasının yukarısına dikmişti.</p>
				<p class="normal1">“Lish’in suçu değildi Ian. Kimsenin suçu değildi.”</p>
				<p class="normal1">Ian kaskatı kesildi, ama bir şey demedi.</p>
				<p class="normal1">“Orada olsan sen de aynı şeyi yapabilirdin.”</p>
				<p class="normal1">“Bak, bu lafları Sanjay’e sakla. Seninle konuşmam yasak.”</p>
				<p class="normal1">Lish geri geldiğinde Peter biraz uyuklamayı başarmıştı. Lish’in yüzünde Peter’ın tanıdığı bir ifade vardı: <span class="ideitalik">Seni bulacağım. </span></p>
				<p class="normal1">Peter odaya adım atar atmaz hissetti. Karar çoktan verilmişti. Onun gelmesi, kendini savunması pek bir şeyi değiştirmeyecekti. Soo’nun soruşturmaya katılması istenmediğinden odada Hane Halkı’nın sadece beş üyesi vardı: Uzun bir masanın ortasına oturmuş olan Sanjay ve iki yanında Yaşlı Chou, Jimmy Molyneau, Walter Fisher ve Jaxon koltuğunda Peter’ın kuzeni Dana. Peter üye sayısının tek sayı olduğuna dikkat etti; Soo’nun yokluğu oy sayısının eşit olmasını engellemişti. Masanın karşısına boş bir sıra konmuştu. Odada yoğun bir gerginlik vardı; kimse konuşmuyordu. Sadece Yaşlı Chou, Peter’ın gözlerine baktı; diğer herkes gözlerini kaçırıyordu, Dana bile. İki büklüm oturan Walter Fisher nerede olduğunu bile bilmiyor ve umursamıyormuş gibiydi. Giysileri tuhaf bir şekilde kirli ve buruşuk görünüyordu; Peter adamdan gelen cila kokusunu aldı.</p>
				<p class="normal1">“Otur Peter” dedi Sanjay.</p>
				<p class="normal1">“Sorun değilse ayakta durmayı yeğlerim.”</p>
				<p class="normal1">Peter bu isyandan biraz haz aldı. Ama Sanjay tepki göstermedi. “Bir an önce başlayalım.” Devam etmeden önce genzini temizledi. “Şimdilik tüm gerçekler netleşmese de, Hane Halkı temelde Caleb’ın anlattıklarından yola çıkarak Sur kapısının açılmasından senin sorumlu olmadığını, bunun tamamen Caleb’ın işi olduğunu düşünüyor. Ne diyorsun?”</p>
				<p class="normal1">“Ne mi diyorum?”</p>
				<p class="normal1">“Evet Peter” dedi Sanjay. Sabırsızlığını gizlemeden iç geçirdi. “Fikrini soruyorum. Senin inancına göre neler oldu diye soruyorum.”</p>
				<p class="normal1">“Benim bir şeye <span class="ideitalik">inandığım </span>yok. Pabuç size ne söyledi?”</p>
				<p class="normal1">Yaşlı Chou elini kaldırıp öne eğildi. “Sanjay, izninle.”</p>
				<p class="normal1">Sanjay kaşlarını çattı, ama bir şey demedi.</p>
				<p class="normal1">Yaşlı Chou otoriter bir edayla masaya eğildi. Adamın yumuşak, kırışıklı yüzü ve nemli gözleri ona tamamen güvenilir bir ifade katıyordu. Yıllarca Hane Halkı Başkanlığı yaptıktan sonra yerini Theo’nun babasına bırakmıştı; bu geçmişi ona isterse kullanabileceği büyük bir otorite sağlıyordu. Bu otoriteyi genellikle kullanmazdı; ilk karısı Karanlık Gece’de öldürülünce çok daha genç bir kadınla evlenmişti ve şimdi zamanının çoğunu kovanlıkta, çok sevdiği arıların arasında geçiriyordu.</p>
				<p class="normal1">“Peter, Caleb’ın doğru şeyi yaptığını düşündüğünden kimsenin şüphesi yok. Burada niyeti sorgulamıyoruz. Sen Sur kapısını açtın mı, açmadın mı?”</p>
				<p class="normal1">“Ona ne yapacaksınız?”</p>
				<p class="normal1">“Buna henüz karar verilmedi. Lütfen soruyu yanıtla.”</p>
				<p class="normal1">Peter, Dana’yla göz göze gelmeye çalıştı ama başaramadı; kadın hâlâ masaya bakıyordu.</p>
				<p class="normal1">“Açardım, önce gelmiş olsaydım.”</p>
				<p class="normal1">Sanjay öfkeyle başını kaldırdı. “Gördünüz mü? İşte bunu diyorum.”</p>
				<p class="normal1">Ama Yaşlı Chou bu müdahaleye aldırmadı ve gözlerini Peter’ın yüzünden ayırmadı. “Yani hayır diyorsun, öyle mi? <span class="ideitalik">Açardın, </span>ama açmadın.” Masanın üstünde ellerini kavuşturdu. “İstersen biraz düşün.”</p>
				<p class="normal1">Peter’a Yaşlı Chou onu korumaya çalışıyormuş gibi geldi. Ama olanları anlatmak bütün suçun Caleb’a yüklenmesine yol açacaktı, oysa Calep sadece Peter’ın çark kabinine daha önce gelmiş olsa yapacağı şeyi yapmıştı.</p>
				<p class="normal1">“Arkadaşlarına sadık olduğundan kimsenin şüphesi yok” diye devam etti Yaşlı Chou. “Ben de senden bunu beklerim zaten. Ama herkesin güvenliği daha önemli. Tekrar soruyorum. Caleb’ın Sur kapısını açmasına yardım ettin mi? Yoksa olanları görünce kapıyı kapamaya mı çalıştın?”</p>
				<p class="normal1">Peter derin bir uçurumun kenarında durduğunu hissetti; şimdi ne söylerse söylesin, geri dönüşü olmayacaktı. Ama sadece gerçeği söyleyebilirdi.</p>
				<p class="normal1">Hayır anlamında kafa salladı. “Hayır.”</p>
				<p class="normal1">“Neye hayır?”</p>
				<p class="normal1">Peter derin bir soluk aldı. “Hayır, kapıyı açmadım.”</p>
				<p class="normal1">Yaşlı Chou’nun rahatladığı belliydi. “Teşekkürler Peter.” Gruptakilere baktı. “Söyleyecek sözü olan yoksa...”</p>
				<p class="normal1">“Bekle” diye araya girdi Sanjay.</p>
				<p class="normal1">Peter ortamın iyice gerildiğini hissetti; Walter bile birden pür dikkat kesilmiş gibiydi. İşte geliyor, diye düşündü Peter.</p>
				<p class="normal1">“Alicia’yla arkadaş olduğunu buradaki herkes biliyor” dedi Sanjay. “Sana güveniyor. Doğru mu?”</p>
				<p class="normal1">Peter ihtiyatla kafa sallayıp onayladı. “Sanırım.”</p>
				<p class="normal1">“Sana bu kızı tanıdığını söyledi mi? Daha önce gördüğünü?”</p>
				<p class="normal1">Peter’ın midesi düğümlendi. “Bu nereden çıktı?”</p>
				<p class="normal1">Sanjay diğerlerine göz attıktan sonra gözlerini tekrar Peter’a çevirdi. “Anlarsın ya, ortada bir güven problemi var. Siz üçünüz elektrik santralinden en son dönen kişilersiniz. Zander’la ve Theo’yla ilgili anlattıklarınız... şey, sen de kabul edersin ki epey tuhaftı.”</p>
				<p class="normal1">Odada yine çıt çıkmıyordu. Dana bile Peter’a bariz bir şüpheyle bakıyordu.</p>
				<p class="normal1">“Açık konuşalım da yanlış anlama olmasın” dedi Sanjay. “Yürüyen’i tanımadığını, onu hiç görmediğini söylüyorsun.”</p>
				<p class="normal1">Peter birden meselenin Alicia olmadığını fark etti. Mesele kendisiydi.</p>
				<p class="normal1">“O kızın kim olduğunu hiç bilmiyorum” dedi.</p>
				<p class="normal1">Sanjay, Peter’ın yüzüne uzun uzun baktı. Sonra başıyla onayladı.</p>
				<p class="normal1">“Teşekkürler Peter. Açıksözlülüğün için. Gidebilirsin.”</p>
				<p class="normal1">Görüşme birden bitivermişti. “Bu kadar mı?”</p>
				<p class="normal1">Sanjay önündeki kâğıtlarla ilgilenmeye başlamıştı bile. Başını kaldırıp kaşlarını çattı, Peter’ın hâlâ odada olmasına şaşırmışçasına. “Evet. Şimdilik.”</p>
				<p class="normal1">“Bana... bir şey yapmayacak mısınız?”</p>
				<p class="normal1">Sanjay omuz silkti; aklı şimdiden başka yerdeydi. “Ne yapmamızı istiyorsun ki?”</p>
				<p class="normal1">Peter beklenmedik bir şekilde hayal kırıklığına uğramıştı. Dışarıda Alicia’yla ve Hollis’le otururken bir bağ hissetmişti, hepsi için tek bir karar verileceğini düşünmüştü. Şimdiyse birbirlerinden ayrılmışlardı.</p>
				<p class="normal1">“Söylediğin gibi olduysa suçun yok. Suçlu Caleb. Soo’nun dediği gibi –Jimmy de aynı görüşte– ağabeyini beklemenin stresi bu meselede rol oynamış olabilir. İskeleye dönmeden önce birkaç gün dinlen. Sonrasına bakarız.”</p>
				<p class="normal1">“Peki ya diğerleri?”</p>
				<p class="normal1">Sanjay duraksadı. “Bilmende sakınca yok sanırım, nasılsa yakında herkes öğrenecek. Soo Ramirez, Nöbetçi Şefliği’nden istifa etti ve Hane Halkı istifasını onaylamayı gönülsüzce kabul etti. Saldırı sırasında görev yerinde olmadığından suçu kısmen paylaşıyor. Yeni Nöbetçi Şefi Jimmy. Hollis’e gelince, şimdilik Nöbet tutmayacak. Hazır olunca tekrar başlayacak.”</p>
				<p class="normal1">“Peki ya Lish?”</p>
				<p class="normal1">“Alicia Nöbetçilik’ten alındı. Artık Ağır Hizmet’te çalışacak.”</p>
				<p class="normal1">Peter en çok bunu anlamakta zorlandı. Alicia’nın penselik yaptığını hayal edemiyordu. “Şaka yapıyorsun.”</p>
				<p class="normal1">Sanjay kalın kaşlarını paylarcasına kaldırdı. “Hayır Peter. Emin ol şaka yapmıyorum.”</p>
				<p class="normal1">Peter, Dana’yla çabucak bakıştı: <span class="ideitalik">Sen bunu biliyor muydun? </span>Dana’nın gözleri bildiğini söyledi.</p>
				<p class="normal1">“Şimdi, hepsi buysa...” dedi Sanjay.</p>
				<p class="normal1">Peter kapıya doğru gitti. Ama eşiğe varınca ansızın bir şüpheye kapıldı. Tekrar gruba döndü.</p>
				<p class="normal1">“Peki ya santral?”</p>
				<p class="normal1">Sanjay bezgince iç geçirdi. “Santrale ne olmuş Peter?”</p>
				<p class="normal1">“Arlo öldüyse oraya birilerini göndermemiz gerekmez mi?”</p>
				<p class="normal1">Peter herkesin yüzünde beliren şaşkın ifadeye başta anlam veremedi. Ama sonra anladı: Bu meseleyi düşünmemişlerdi.</p>
				<p class="normal1">“Şafakta oraya birilerini göndermediniz mi?”</p>
				<p class="normal1">Sanjay, Jimmy’ye döndü; Jimmy kaygıyla omuz silkti, gafil avlandığı belliydi. “Artık çok geç” dedi usulca. “Karanlık çökmeden oraya varamazlar. Yarına kadar beklememiz gerek.”</p>
				<p class="normal1">“Uçanlar adına, Jimmy.”</p>
				<p class="normal1">“Bak, akıl edemedim, tamam mı? Bir sürü mesele vardı. Hem Finn’le Rey hâlâ sağ olabilirler.”</p>
				<p class="normal1">Sanjay sakinleşmek için derin bir nefes aldı. Peter adamın çok sinirli olduğunu görebiliyordu.</p>
				<p class="normal1">“Teşekkürler Peter. Tavsiyeni göz önünde bulunduracağız.”</p>
				<p class="normal1">Söylenecek söz kalmamıştı; Peter odadan koridora çıktı. Ian bıraktığı yerde duruyordu, duvara yaslanmış ve kollarını göğsünde kavuşturmuştu.</p>
				<p class="normal1">“Lish meselesini duymuşsundur ha?”</p>
				<p class="normal1">“Duydum.”</p>
				<p class="normal1">Ian omuz silkti; artık kaskatı değildi. “Bak, o senin arkadaşın biliyorum. Ama bunun olacağı belliydi, sen de biliyorsun. İzinsiz dışarı çıktı.”</p>
				<p class="normal1">“Kız ne olacaktı peki?”</p>
				<p class="normal1">Şaşıran Ian’ın gözlerinde öfke belirdi. “Uçanlar adına, kızdan bize ne? Benim bir <span class="ideitalik">çocuğum </span>var Peter. Yürüyen’in tekinden bana ne?”</p>
				<p class="normal1">Peter bir şey demedi. Görebildiği kadarıyla Ian sinirlenmekte yerden göğe kadar haklıydı.</p>
				<p class="normal1">“Haklısın” dedi sonunda. “Aptallıktı.”</p>
				<p class="normal1">Ama o zaman Ian’ın ifadesi yumuşadı. “Bak, milletin sinirleri bozuk sadece. Sinirlendiğim için kusura bakma. Kimse seni suçlamıyor.”</p>
				<p class="normal1">Ama suçlamalılar, diye düşündü Peter. Benim suçumdu.</p>
                <br class="chapter"/>
                <br class="chapter"/>
				<p class="normal1">Michael yanıtı şafak sökerken bulmuştu: 1,432 megahertz – <span class="ideitalik">tabii ya.</span></p>
				<p class="normal1">Kayıtlarda o bant aralığının kullanılmadığı yazılıydı, çünkü aslında – Ordu tarafından kullanılıyordu. Doksan dakikada bir yinelenen, ana bilgisayarını arayan bir kısa dalga dijital sinyal.</p>
				<p class="normal1">Ve sinyal gece boyunca güçlenmişti. Artık resmen kapılarındaydı.</p>
				<p class="normal1">Şifreleme kısmı sorun değildi. Asıl mesele sinyalin vericisinin, her neredeyse ve her ne ise, ana bilgisayara bağlanmasını sağlayacak karşılığı gönderebilmekti. Michael bunu başarabilirse geriye sadece veri yüklemek kalacaktı.</p>
				<p class="normal1">Sinyal neyi arıyordu peki? Doksan dakikada bir sorduğu sorunun dijital yanıtı neydi?</p>
				<p class="normal1">Elton’ın yatmaya giderken söylediği bir söz: <span class="ideitalik">Birisi bizi arıyor. </span></p>
				<p class="normal1">Michael o zaman anlamıştı.</p>
				<p class="normal1">Neye ihtiyacı olduğunu biliyordu. Fener Kulesi bir sürü ıvır zıvırla doluydu, raflardaki kutularda duruyorlardı; Michael’ın bildiği en az bir tane Ordu malı el bilgisayarı vardı. Bunların eski lityum pilleri hâlâ şarj edilebilirdi – sadece birkaç dakikalık, ama bu kadarı yeterliydi. Michael hızlı çalıştı, bir gözünü saatten ayırmadı, sinyali bekledi. Dışarıdan gelen gürültüyü hayal meyal duydu, ama aldırmadı. El bilgisayarını büyük bilgisayara bağlayıp sinyali kaydedebilirdi, gömülü kimliğini ele geçirebilirdi ve el bilgisayarını panelden programlayabilirdi.</p>
				<p class="normal1">Elton uyuyordu, Fener Kulesi’nin arka tarafındaki göçmüş yatağında horluyordu. Uçanlar adına, o herif yakında duş almazsa Michael’ın elinden bir kaza çıkabilirdi. İçerisi pis çorap gibi kokuyordu.</p>
				<p class="normal1">Michael işini bitirdiğinde vakit neredeyse öğlen olmuştu. Koltuğundan pek kalkmadan kaç saat çalışmıştı? Mausami’nin yanındayken olanlardan sonra huzursuzluktan uyuyamamıştı ve kulübeye dönmüştü; on saat kadar önce galiba. Kıçındaki sızlamaya bakılırsa en az on saattir oturuyordu. Çişi gelmişti.</p>
				<p class="normal1">Kulübeden fazla hızlı çıkınca gün ışığı gözlerini kamaştırdı.</p>
				<p class="normal1">“Michael!”</p>
				<p class="normal1">Jacob Curtis, Gabe’in oğlu. Michael onun yolda uflaya puflaya koşarak, kollarını sallayarak yaklaştığını gördü. Michael derin bir soluk alıp kendini hazırladı. Jacob’la konuşmak epey sinir bozucu olabiliyordu, bu çocuğun suçu olmasa da. Gabe hastalanmadan önce bazen Fener Kulesi’ne Jacob’ı getirirdi, Michael’dan oğlana yapacak iş vermesini isterdi. Michael elinden geleni yapmıştı, ama Jacob’ın anlayabildiği pek bir şey yoktu. Ona en basit işleri açıklamak bile günler sürebiliyordu.</p>
				<p class="normal1">Jacob, Michael’ın karşısında durup ellerini dizlerine yaslayarak soluklandı. İriliğine karşın küçük bir çocuk gibi beceriksizce hareket ediyordu. “Michael” dedi yutkunarak, “Michael...”</p>
				<p class="normal1">“Sakin, Jacob. Sakin ol.”</p>
				<p class="normal1">Çocuk bir elini yüzünün önünde sallıyordu, ciğerlerine daha fazla oksijen girmesini sağlamaya çalışırcasına. Michael onun kaygılı mı yoksa sadece heyecanlı mı olduğunu anlayamadı. “Sara’yı... görmek istiyorum” dedi çocuk soluk soluğa.</p>
				<p class="normal1">Michael, Sara’nın orada olmadığını söyledi. “Eve baktın mı?”</p>
				<p class="normal1">“Orada da yok!” Jacob yüzünü kaldırdı. Gözleri faltaşı gibi açıktı. “Onu <span class="ideitalik">gördüm </span>Michael.”</p>
				<p class="normal1">“Bulamadığını söyledin sanmıştım.”</p>
				<p class="normal1">“<span class="ideitalik">Onu </span>değil. <span class="ideitalik">Diğerini. </span>Uyuyordum ve onu gördüm!”</p>
				<p class="normal1">Jacob her zaman çok mantıklı konuşmazdı, ama Michael çocuğu ilk kez bu halde görüyordu. Jacob’ın yüzünde safi panik vardı.</p>
				<p class="normal1">“Babana bir şey mi oldu Jacob? Baban iyi mi?”</p>
				<p class="normal1">Çocuğun terli yüzündeki kaşları çatıldı. “Ha. Babam öldü.”</p>
				<p class="normal1">“Gabe <span class="ideitalik">öldü </span>mü?”</p>
				<p class="normal1">Jacob rahatsız edici ölçüde sakin konuşmuştu; sanki havadan bahsediyordu. “Öldü ve bir daha uyanmayacak.”</p>
				<p class="normal1">“Uçanlar adına, Jacob. Başın sağ olsun.”</p>
				<p class="normal1">Michael o zaman Mar’ın yolda koşarak yaklaştığını gördü. Rahatladığını hissetti.</p>
				<p class="normal1">“Jacob, nerelerdeydin?” Kadın karşılarında durdu. “Sana kaç kez söyleyeceğim? Böyle koşturup gidemezsin, <span class="ideitalik">gidemezsin</span>.”</p>
				<p class="normal1">Oğlan uzun kollarını sallayarak geriledi. “Sara’yı bulmalıyım!”</p>
				<p class="normal1">“<span class="ideitalik">Jacob!</span>”</p>
				<p class="normal1">Kadının sesi çocuğa ok gibi çarptı sanki: Jacob olduğu yerde kalakaldı; ama yüzünde hâlâ tuhaf, esrarengiz bir dehşet vardı. Ağzı açıktı ve soluk soluğaydı. Mar ona ihtiyatla, iri ve sağı solu belli olmaz bir hayvana yaklaşırcasına yaklaştı.</p>
				<p class="normal1">“Jacob, bana bak.”</p>
				<p class="normal1">“Anneciğim...”</p>
				<p class="normal1">“Sus artık. Konuşma. Bana bak.” Kadın ellerini uzatıp çocuğun yanaklarına koyarak yüzüne baktı.</p>
				<p class="normal1">“Onu gördüm anneciğim.”</p>
				<p class="normal1">“Gördüğünü biliyorum. Ama sadece bir rüyaydı Jacob, hepsi bu. Hatırlamıyor musun? Eve döndük, sonra seni yatağa yatırdım ve uyudun.”</p>
				<p class="normal1">“Öyle mi?”</p>
				<p class="normal1">“Evet canım, öyle. Sadece bir rüyaydı.” Jacob artık daha rahat soluyordu, annesinin dokunuşu onu sakinleştiriyordu. “Şimdi eve gidip beni orada beklemeni istiyorum. Artık Sara’yı aramak yok. Tamam mı?”</p>
				<p class="normal1">“Ama anneciğim...”</p>
				<p class="normal1">“Aması maması yok Jacob. Sözümü dinler misin?”</p>
				<p class="normal1">Jacob gönülsüzce kafa sallayıp onayladı.</p>
				<p class="normal1">“Aferin benim oğluma.” Mar geri çekilip onu bıraktı. “Şimdi dosdoğru eve.”</p>
				<p class="normal1">Oğlan Michael’a son bir kaçamak bakış fırlattıktan sonra koşarak uzaklaştı.</p>
				<p class="normal1">Mar nihayet Michael’a döndü. “Heyecanlanınca hep öyle davranıyorum, işe yarıyor” dedi bezgince omuz silkerek. “İşe yarayan tek şey.”</p>
				<p class="normal1">“Gabe’in öldüğünü duydum” demeyi başardı Michael. “Başın sağ olsun.”</p>
				<p class="normal1">Mar’ın gözleri ağlamaktan gözyaşlarını tüketmiş gibi görünüyordu. “Sağ ol Michael. Sara sonuna kadar Gabe’in yanındaydı; Michael onu bu yüzden görmek istedi sanırım. Sara iyi bir arkadaş oldu. Hepimiz için.” Mar bir an duraksadı; yüzünde ıstırap belirdi. Ama sonra aklındaki düşünceyi kovmak istercesine kafa salladı. “Ona bir mesaj ulaştırabilirsen söyle, hepimiz onu düşünüyoruz. Ona doğru dürüst teşekkür etmeye fırsatım olmadı. Bunu yapar mısın?”</p>
				<p class="normal1">“Buralarda bir yerdedir eminim. Hastane’ye baktın mı?”</p>
				<p class="normal1">“Tabii ki Hastane’de. Jacob’ın ilk gittiği yer orasıydı.”</p>
				<p class="normal1">“Anlamıyorum. Sara Hastane’deyse, Jacob niye onu bulamadı ki?”</p>
				<p class="normal1">Mar ona tuhaf tuhaf baktı. “Karantina yüzünden elbette.”</p>
				<p class="normal1">“Karantina mı?”</p>
				<p class="normal1">Mar’ın yüzü asıldı. “Michael, nerelerdeydin sen?”</p>
				</body></html>