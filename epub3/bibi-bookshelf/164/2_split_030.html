<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_33"><br class="calibre3"/><br class="calibre3"/><br class="calibre3"/><br class="calibre3"/>Yirmi<br class="calibre3"/></h2>
				<p class="normal1"><span class="idebold">Nöbet Kaydı</span></p>
				<p class="normal1"><span class="idebold">92 Yazı</span></p>
                <br class="chapter"/>
				<p class="normal1"><span class="idebold">41. Gün: Vukuat yok. </span></p>
				<p class="normal1"><span class="idebold">42. Gün: Vukuat yok. </span></p>
				<p class="normal1"><span class="idebold">43. Gün: 23.06. 3. AP’ye 200 m uzaklıkta viral görüldü. Yaklaşmadı.</span></p>
				<p class="normal1"><span class="idebold">44. Gün: Vukuat yok.</span></p>
				<p class="normal1"><span class="idebold">45. Gün: 02.00: 6. AP’de 3 virallik grup. Hedeflerden biri Sur’a tırmanmayı denedi. 5. AP + 6. AP’den ok atıldı. Hedef geri çekildi. Başka temas olmadı. </span></p>
				<p class="normal1"><span class="idebold">46. Gün. Vukuat yok. </span></p>
				<p class="normal1"><span class="idebold">47. Gün: 01.15: Gözcü Kip Darrell KB atış hattında, 9. AP ile 10. AP arasında hareket bildirdi, Nöbetçi tarafından doğrulanmadı, vukuat yok kaydı yapıldı. </span></p>
				<p class="normal1"><span class="idebold">48. Gün: 21.40: 1. AP’ye 200 m uzaklıkta 3 virallik grup. Hedeflerden biri 100 m’ye kadar yaklaştı ama saldırmadan geri çekildi.</span></p>
				<p class="normal1"><span class="idebold">49. Gün: Vukuat yok. </span></p>
				<p class="normal1"><span class="idebold">50. Gün: 22.15: 7. AP’de 6 virallik grup. Küçük hayvanları avladılar, yaklaşmadılar. 23.05: 3. AP’de 3 virallik grup. 2 erkek, 1 dişi. Tam çatışma, biri ağlarda öldü. Öldüren Arlo Wilson, Şef Yardımcısı Alicia Donadio’ya yardım ediyordu. Ceset AH ekibine teslim edildi. AH ekibinden Finn Darrell’a 6. AP’deki bağlantı yerindeki aralığın kapatılması gerektiği bildirildi. </span></p>
                <br class="chapter"/>
				<p class="normal1"><span class="idebold">Bu dönem zarfında: 6 temas, biri onaylanmadı, 1 ölü viral. İnsanlardan ölen ya da dönüştürülen olmadı. </span></p>
                <br class="chapter"/>
				<p class="normal1"><span class="idebold">Hane Halkı’na saygılarımla arz ederim,</span></p>
				<p class="normal1"><span class="idebold">S. C. Ramirez, Nöbetçi Şefi</span></p>
                <br class="chapter"/>
				<p class="normal1">İlk Aile’den ve Hane Halkı’ndan olan, Şef Yardımcısı Theo Jaxon’ın ortadan kaybolmasıyla sonuçlanan sürecin on iki gün önce, yazın elli birinci gününün sabahında, Gözcü Arlo Wilson’ın ağlarda bir viral öldürdüğü gecenin sabahında başladığı, herhangi bir münferit vakanın yerel olaylar çerçevesine anlamlı bir şekilde yerleştirilebileceği ölçüde söylenebilir.</p>
				<p class="normal1">Saldırı akşamın erken saatlerinde güneyden, Üçüncü Atış Platformu’nun yakınından yapıldı. Koloni’nin diğer ucunda nöbet tutan Peter hiçbir şey görmedi; ancak sabahın erken saatlerinde, ikmal ekibi Ana Sur Kapısı’nda toplandığında tüm olan biteni öğrendi.</p>
				<p class="normal1">Saldırı çeşitli açılardan tipikti, neredeyse her mevsim ama çoğunlukla yazın gerçekleştirilen türdendi. Üç kişilik bir grup, iki erkek ve iri bir dişi; Soo Ramirez bu grubun muhtemelen daha önceki beş gecede iki kez atış hattı civarında görülen grup olduğunu düşündü; diğerleri de hemfikirdiler. Saldırılar genellikle bu şekilde gerçekleşiyordu, ihtiyatlı bir şekilde aşama aşama, gecelere yayılarak. Işıkların kenarında bir grup viral beliriyordu, Koloni’nin savunmalarını inceliyormuş gibi; sonraki iki gece vukuatsız geçiyordu; sonra yine beliriyorlardı, bu kez daha yakına geliyorlardı, bazen bir tanesi ok atılması için öne çıkıyordu, ama mutlaka geri çekiliyordu; sonra üçüncü gece saldırıyorlardı. Sur en güçlü viralin bile tek sıçrayışta aşamayacağı kadar yüksekti; tırmanmalarının tek yolu bağlantı yerlerine basmaktı. Üzerleri çelik ağlarla örtülü atış platformları bu bağlantı yerlerinin tepesindeydi. Bu kadar ilerleyen viraller genellikle ışıklardan sersemlemiş, yavaş ve şaşkın oluyorlardı; çoğu bu noktada geri çekiliyordu. Geri çekilmeyenlerse ağlara takılıyorlardı ve Nöbetçi’nin onları tatar yayıyla zayıf noktadan vurma veya başaramazsa bıçakla öldürme fırsatı oluyordu. Bir viralin ağları aştığı çok enderdi –Peter Sur’da geçirdiği beş senede buna sadece bir kez tanık olmuştu–, ama aşarsa Nöbetçi’nin ölmesi kaçınılmazdı. Sonrasındaysa bütün mesele viralin ışıklar yüzünden ne kadar halsizleşeceği, Nöbetçilerin onu ne kadar zamanda öldürecekleri ve bu sırada kaç insanın öleceğiydi.</p>
				<p class="normal1">O geceki viral grubu dosdoğru Altıncı Platform’a hücum etmişti. Ya şanslı bir tahmindi ya da daha önceki iki gelişlerinde platformun altındaki, tabakaların kaçınılmaz hareketleri sonucunda açılan yarım santimlik aralığı keşfetmişlerdi. Sadece bir tanesi, bir dişi tepeye ulaşmıştı: Bu ayrıntı Peter’a ilginç gelmişti hep, çünkü iki cinsiyet arasında çok az fark var gibiydi ve bu ayrım anlamsız görünüyordu, çünkü bilindiği kadarıyla viraller üremiyorlardı. İriydi, boyu iki metre vardı; daha da dikkat çekici olan beyaz ve gür saçlarıydı. Bu saçların kadının dönüştürüldüğünde yaşlı olduğunu mu gösterdiği, yoksa o zamandan beri geçen yıllarda –virallerin ölümsüz ya da ölümsüze yakın oldukları düşünülüyordu– geçirdiği biyolojik bir değişimin semptomu mu olduğu bilinmiyordu; ama daha önce saçlı bir viral gören olmamıştı. Aralığı kullanarak hızla ağın altına tırmanmıştı. Orada dönüp geriye, Sur’dan uzağa, boşluğa sıçramış ve armatürün kenarına tutunmuştu. Bütün bunlar en fazla iki saniyede gerçekleşmişti. Sert toprağın yirmi metre üstünde asılı dururken dizlerini karnına çekerek hızla sallanmış ve kendini savurarak ağın üstünden fırlayıp platformun kenarına, pençeli ayaklarının üstüne inmişti; orada Arlo Wilson tatar yayını viralin göğsüne dayayıp onu zayıf noktadan vurmuştu.</p>
				<p class="normal1">Sabah ışığı güçlenirken Arlo bu olayları Peter’la diğerlerine şevkle, ayrıntılarıyla anlattı. Tüm Wilson erkekleri gibi Arlo’nun da en sevdiği şey iyi öykülerdi. Şef değildi, ama Şef gibi görünüyordu: iriyarıydı, gür sakallıydı, kolları güçlüydü, cana yakınlığı özgüvenini ve kuvvetini belli eder tarzdaydı. Bir ikiz kardeşi vardı, Hollis, aralarındaki tek fark onun hep sinekkaydı tıraş olmasıydı; Arlo’nun karısı Leigh bir Jaxon’dı, Peter’la Theo’nun kuzeniydi, bu yüzden onlar da kuzendiler. Arlo bazı akşamlar, nöbeti yoksa Güneş Noktası’ndaki ışıkların altında oturup herkese gitar çalardı, İnşacılardan kalma bir kitaptan öğrendiği eski halk şarkılarını çalardı veya Sığınak’a gidip, yatmaya hazırlanan çocuklara bütün gün çamurda yuvarlanıp yonca yemeyi seven Edna adlı bir domuzla ilgili komik, uydurma şarkılar çalardı. Artık Arlo’nun da Sığınak’ta bir Küçük’ü olduğundan –ağlayıp duran, Dora adlı bir bebekti–, Sur’da en fazla iki sene daha görev yaptıktan sonra daha güvenli bir işe geçeceği düşünülüyordu.</p>
				<p class="normal1">Virali Arlo’nun öldürmüş olması, kendisinin de hemen belirttiği gibi tamamen rastlantıydı. Nöbetçilerden herhangi biri Altıncı Platform’da görev yapıyor olabilirdi; Soo insanların yerini değiştirip durmaya bayıldığından, herhangi bir gece nerede görev yapacağınızı bilemiyordunuz. Ama Peter o işin sadece şans meselesi olmadığını biliyordu, Arlo alçakgönüllülüğü yüzünden bunu söylemese de. Öyle anlarda donakalan Nöbetçiler olmuştu ve hiçbir virali o kadar yakından öldürmemiş olan Peter –o hep uyuyanları, gün ışığında öldürmüştü–, bunun kendisinin de başına gelip gelmeyeceğinden emin değildi. Yani şans faktörü vardı, ama orada Arlo Wilson olduğu için şanslıydılar o kadar.</p>
				<p class="normal1">Arlo şimdi, bu olaylardan sonra, bakım ekiplerinin vardiya değişimini yapmak ve levazım götürmek için elektrik santraline gidecek ikmal ekibine dahil olan, Ana Sur Kapısı’nda toplanmış bir grubun arasındaydı. Standart altı kişilik grup: önde ve arkada birer çift Gözcü ve aralarında, katır sırtında, işleri elektrik sağlayan rüzgâr türbinlerinin bakımını yapmak olan –herkesin penseler dediği– iki Ağır Hizmet görevlisi. Üçüncü katır yiyecek ve su, ama aynı zamanda aletler ve yağ dolu tulumlar taşıyan küçük bir at arabasını çekiyordu. Bu yağ, iri taneli mısır unu ile eritilmiş koyun yağının karıştırılmasından elde ediliyordu; kokuyu alan sinekler arabanın etrafında bir bulut oluşturmuştu bile.</p>
				<p class="normal1">Sabah Çanı’ndan birkaç dakika önce iki pense, Rey Ramirez’le Finn Darrell yükü kontrol ederken Nöbetçiler at sırtında beklediler. Yetkili görevli Theo başta, Peter’ın yanında duruyordu; arkadaysa Arlo’yla Mausami Patal vardı. Mausami İlk Aile’dendi; babası Sanjay Hane Halkı Başkanı’ydı. Ama Mausami geçen yaz Galen Strauss’la evlendiğinden artık bir Strauss’tu. Peter buna hâlâ anlam veremiyordu. Kız bula bula Galen’ı bulmuştu: Galen sevimli bir adamdı, ama muğlak bir tarafı vardı, sanki özündeki bir şey tamamen sertleşmemişti. Sanki Galen Strauss tamamen kendisi olamamıştı. Belki de mesele konuşurken gözlerini kısarak bakmasıydı (gözlerinin bozuk olduğunu herkes biliyordu) veya genel dalgın havasıydı. Ama sebep ne olursa olsun, Mausami’nin seçeceği son insan gibi görünmüştü. Theo bunu hiç söylemese de, Peter ağabeyinin günün birinde Mausami’yle evlenmeyi umduğuna inanıyordu –Theo’yla Mausami Sığınak’ta birlikte büyümüşlerdi, aynı sene serbest bırakılmışlardı ve hemen Nöbetçilik eğitimine başlamışlardı– ve Theo kızın Galen’la evleneceğini öğrenince yıkılmıştı. Evlenecekleri ilan edilince Theo çok üzülmüştü, kimseyle pek konuşmamıştı. Peter sonunda konuyu açınca Theo sadece itirazı olmadığını, fazla beklediğini söylemişti. Maus’un mutlu olmasını istiyordu; onu mutlu edecek kişi Galen’sa öyle olsundu. Theo böyle şeylerden kardeşine bile bahsedecek biri olmadığından Peter ona inanmak zorunda kalmıştı. Ama yine de Theo konuşurken ona bakmamıştı.</p>
				<p class="normal1">Babaları gibi Theo da kelimelerle olduğu kadar suskunluğuyla da konuşan biriydi. Peter sonraki günlerde Ana Sur Kapısı’ndaki o sabahı hatırlayınca ağabeyinde bir farklılık olup olmadığını; tıpkı babaları gibi, başına gelecek şeyi – son kez gittiğini bilircesine davranıp davranmadığını merak edecekti. Ama bir farklılık yoktu; o sabah her yönüyle sıradandı, standart bir ikmal ekibi toplanmıştı, Theo atının sırtında her zamanki sabırsızlığıyla oturuyordu, dizginlerle oynuyordu.</p>
				<p class="normal1">Yola çıkmak için çanın çalmasını bekler ve atı altında huzursuzca kımıldanırken Peter aklından bu düşüncelerin geçmesine göz yumuyordu ki –gerçek önemlerini ancak sonradan anlayacaktı–, gözlerini kaldırınca Alicia’nın Cephanelik’ten çıkıp kararlı adımlarla yaklaştığını gördü. Alicia’nın Theo’nun atının önünde durmasını, iki Şef Yardımcısı’nın konuşmalarını, belki de dün geceki olaylardan ve viral grubunun geri kalanının peşine düşmek için bir duman avı düzenlenmesi ihtimalinden bahsetmelerini bekledi, ama bu olmadı. Alicia, Theo’nun yanından geçerek sıranın en arkasına gitti.</p>
				<p class="normal1">“Hiç umutlanma Maus” dedi Alicia sert bir sesle. “Hiçbir yere gitmiyorsun.”</p>
				<p class="normal1">Mausami dönüp baktı; yüzündeki şaşkınlığın sahte olduğunu Peter hemen anladı. Herkes Maus’un annesine çektiği için şanslı olduğunu söylerdi; tıpkı annesi gibi yumuşak ve oval bir yüzü, çözülünce kara bir dalga gibi omuzlarına dökülen gür siyah saçları vardı. Çoğu kadından daha ağırdı, ama ağırlığının çoğu kastı.</p>
				<p class="normal1">“Ne diyorsun sen? Nedenmiş?”</p>
				<p class="normal1">Altlarında duran Alicia ellerini ince beline koydu. Atkuyruğu yapılmış uzun saçları serin şafak ışığında bile parlak, bal kırmızısı bir ışıltı saçıyordu. Her zamanki gibi kemerinde üç bıçak taşıyordu. Herkes Alicia’nın bıçaklarını yatakta bile çıkarmadığı için evlenmediğini söyleyerek dalga geçiyordu.</p>
				<p class="normal1">“Çünkü hamilesin” dedi Alicia, “işte bu yüzden.”</p>
				<p class="normal1">Gruptakiler afallayıp bir an sustular. Peter kendini tutamadı; eğerinde dönüp Mausami’nin karnına çabucak göz attı. Eh, kız hamileyse bile henüz belli olmuyordu, gerçi üstündeki kazak boldu. Theo’ya göz attı ve gözlerinin hiçbir şeyi ele vermediğini gördü.</p>
				<p class="normal1">“İşe bak” dedi Arlo. Sakalının arasındaki dudaklarını kıvırarak sırıttı. “Siz ikiniz ne zaman kapışacaksınız diye merak ediyordum.”</p>
				<p class="normal1">Mausami’nin bakır rengi yanaklarına koyu bir kızıllık yayılmıştı. “Kim söyledi?”</p>
				<p class="normal1">“Kim söylemiş olabilir?”</p>
				<p class="normal1">Mausami gözlerini kaçırdı. “<span class="ideitalik">Uçanlar adına. </span>Onu öldüreceğim, yemin ederim.”</p>
				<p class="normal1">Theo atının üstünde Mausami’ye dönmüştü. “Galen haklı Maus. Gelmene izin veremem.”</p>
				<p class="normal1">“Ah, o ne anlar ki? Bütün sene boyunca nöbet tutmamı engellemeye çalıştı. Bunu yapamaz.”</p>
				<p class="normal1">“Galen yapmıyor ki” diye araya girdi Alicia. “Ben yapıyorum. Artık Nöbetçi değilsin Maus. Konu kapanmıştır.”</p>
				<p class="normal1">Sürü arkalarından, tahkimatın yanından yaklaşıyordu. Birkaç saniye sonra hayvanların gürültüsüne boğulacaklardı. Mausami’ye bakan Peter onu anne olarak hayal etmeye çalıştı, ama pek başaramadı. Kadınların hamile kalınca çalışmayı bırakmaları âdettendi; hatta birçok erkek bile karıları hamile kalınca çalışmayı bırakıyordu. Ama Mausami dört dörtlük bir Nöbetçi’ydi. Erkeklerin yarısından daha iyi atıcıydı ve kriz zamanlarında soğukkanlılığını koruyordu, her hareketi sakin ve amaçlı oluyordu. Elmas gibi, diye düşündü Peter. Gerektiğinde çabuk hareket edebiliyordu.</p>
				<p class="normal1">“Sevinmelisin” dedi Theo. “Harika bir haber bu.”</p>
				<p class="normal1">Kızın yüzü çok üzgündü; Peter onun gözlerinin yaşardığını gördü.</p>
				<p class="normal1">“Aman Theo. Bütün gün Sığınak’ta oturup minik patikler ördüğümü hayal edebiliyor musun? Deliririm herhalde.”</p>
				<p class="normal1">Theo ona elini uzattı. “Maus, dinle...”</p>
				<p class="normal1">Mausami birden geri çekildi. “Yapma Theo.” Yüzünü geriye çevirip gözlerini bileğinin tersiyle sildi. “Tamam millet. Gösteri bitti. Mutlu musun Lish? İstediğin oldu. Gidiyorum.” Sonra atını sürerek uzaklaştı.</p>
				<p class="normal1">Kız duyma menzilinden çıkınca Theo ellerini eyerin ön çıkıntısında kavuşturup, bir bıçağı kazağının kenarına silen Alicia’ya tepeden baktı.</p>
				<p class="normal1">“Biz dönene kadar bekleyebilirdin biliyorsun.”</p>
				<p class="normal1">Alicia omuz silkti. “Bir Küçük söz konusu Theo. Kuralları herkes kadar bilirsin. Hem açıkçası bana söylememesine biraz bozuldum. Gizli kalabilecek bir şey değil ki.” Alicia bıçağı işaretparmağının ucunda hızla gezdirdikten sonra kınına geri koydu. “Böylesi en iyisi. İleride bana hak verecek.”</p>
				<p class="normal1">Theo kaşlarını çattı. “Onu benim kadar tanımıyorsun.”</p>
				<p class="normal1">“Seninle tartışmayacağım Theo. Soo’yla konuştum bile. Karar verildi.”</p>
				<p class="normal1">Sürü artık iyice yaklaşmıştı. Sabah ışığı artmış ve ortalık ısınmıştı; birazdan Sabah Çanı çalacak ve kapı açılacaktı.</p>
				<p class="normal1">“Bir dördüncüye ihtiyacımız var” dedi Theo.</p>
				<p class="normal1">Alicia neşeyle sırıttı. “Bundan bahsetmen ilginç.”</p>
                <br class="chapter"/>
				<p class="normal1">Bıçaklı Alicia. Son Donadio’ydu, ama herkes ona Bıçaklı Alicia derdi. Gün’den beri görülen en genç Şef Yardımcısı’ydı.</p>
				<p class="normal1">Annesiyle babası Karanlık Gece’de öldürüldüğünde Alicia henüz bir Küçük’tü; o günden sonra onu Albay yetiştirmişti, ona öz evladıymış gibi bakmıştı. Hayatları ayrılmaz şekilde iç içe geçmişti, çünkü Albay her kim idiyse –bu epey tartışmalı bir meseleydi–, Alicia’yı kendine benzetmişti.</p>
				<p class="normal1">Albay’ın geçmişi belirsizdi, verilerden çok söylentilerden ibaretti. Günün birinde Ana Sur Kapısı’nda belirdiği, boş bir tüfek taşıdığı ve boynundaki uzun kolyede asılı parlak, sivri nesnelerin viral dişleri olduğunun anlaşıldığı söyleniyordu. Başka bir ismi varsa bile kimse bilmiyordu; o Albay’dı sadece. Baja Yerleşim Merkezleri’nden sağ kalan biri olduğunu veya eskiden gezgin bir viral avcıları grubunda olduğunu söyleyenler vardı. Alicia gerçeği biliyorduysa bile kimseye söylememişti. Albay hiç evlenmemişti ve doğu surunun dibinde hurdalardan inşa ettiği kulübede tek başına yaşıyordu; Nöbetçilik tekliflerini reddetmiş, kovanlıkta çalışmayı yeğlemişti. Gizli bir çıkışı kullanarak şafaktan hemen önce Koloni’den gizlice ayrıldığı, güneş yükselirken viralleri avladığı söyleniyordu. Ama bunu yaptığını gören olmamıştı hiç.</p>
				<p class="normal1">Onun gibi başkaları da vardı, herhangi bir sebepten dolayı evlenmeden tek başına yaşayan insanlar vardı ve Albay, Karanlık Gece’de olanlar olmasa bir keşiş gibi, tanınmadan yaşayabilirdi. Peter o sırada sadece altı yaşındaydı; anılarının gerçek mi olduğuna, yoksa başkalarının söylediklerini yıllar geçtikçe hayal gücüyle mi süslediğine emin değildi. Ama depremi hatırladığına emindi. Sık sık deprem olurdu, ama o gece çocuklar yatmaya hazırlanırken dağı sarsan deprem gibisi değil: Muazzam bir sarsıntının ardından yer tam bir dakika boyunca öyle şiddetli sarsılmıştı ki neredeyse yarılacaktı. Peter ayaklarının yerden kesildiğini ve rüzgâra kapılmış bir yaprak gibi savrulduğunu hissetmişti ve ardından bağrışmaları ve çığlıkları, Öğretmen’in haykırışlarını, Sığınak’ın batı duvarı çökerken kopan gürültüyü duyar ve toz tadı alırken duyduğu âcizliği anımsıyordu. Günbatımından hemen sonra gerçekleşen deprem elektriğin kesilmesine yol açmıştı; ilk viraller Sur’u aştıklarında artık yapılacak tek şey ateş hattını yakmak ve Sığınak’ın kalıntılarına çekilmekti. Ölen insanların çoğu, yıkılan evlerinde mahsur kalanlardı. Sabahleyin 162 ölü vardı, tam dokuz aile yok olmuştu, ayrıca sürünün yarısı, tavukların çoğu ve bütün köpekler ölmüştü.</p>
				<p class="normal1">Sağ kalanların çoğu canlarını Albay’a borçluydular. Sadece o, Sığınak’ın güvenliğinden çıkıp kurtulanları aramaya gitmişti. Yaralıların çoğunu sırtında taşıyarak Depo’ya götürmüş ve orada virallerle sabaha kadar savaşmıştı. Bu grupta Alicia’nın ebeveyni John ve Angel Donadio vardı. Albay’ın kurtardığı iki düzine insanın arasından sadece o ikisi ölmüştü. Albay ertesi sabah kana ve toza bulanmış halde Sığınak’ın harabesine girip Alicia’yı elinden tutmuş ve sadece “Bu kıza ben bakacağım” dedikten sonra onu götürmüştü. Odadaki yetişkinlerin hiçbiri itiraz edecek enerjiyi bulamamıştı. Karanlık Gece birçok kişi gibi Alicia’nın da öksüz kalmasına yol açmıştı ve Donadiolar Yürüyenlerdendiler, İlk Aile’den değildiler; kıza bakmak isteyen biri varsa kimsenin itirazı yoktu. Ama küçük kızın bunu kabullenmesinin kaderin işi, kozmik bir borcun ödenmesi olduğunu hissettikleri de doğruydu veya en azından insanlar o sırada böyle demişlerdi. Alicia’nın kaderi Albay’a ait olmakmış gibi görünmüştü.</p>
				<p class="normal1">Albay Sur dibindeki kulübesinde ve sonradan, kız büyüdükçe eğitim çukurlarında Alicia’ya Karanlık Topraklarda öğrendiği her şeyi öğretmişti: sadece dövüşmeyi ve öldürmeyi değil, hayattan vazgeçmeyi de. Bunu yapmak gerekiyordu; viraller gelince kendine artık zaten ölüyüm demelisin, demişti Albay ona. Küçük kız derslerini iyi öğrenmişti; sekiz yaşındayken Nöbetçilik eğitimi almaya başlamıştı, ok ve bıçak kullanmada diğer herkesi kısa sürede geçmişti ve on dört yaşına geldiğinde iskeledeydi, koşuculuk yapıyordu, atış platformlarının arasında mekik dokuyordu. Sonra bir gece, Alicia iskelede yürürken altı virallik bir grup güney suruna gelmişti – viraller yolculuk ederken sayıları hep üçün katları olurdu. Bir koşucu olarak Alicia’nın çatışmaya girmemesi gerekiyordu; yapması gereken sadece koşup alarmı çalmaktı. Bunun yerine ilk virali bıçağını fırlatarak, tam zayıf noktaya saplayarak öldürmüştü ve ardından tatar yayını çekerek, ikincisini havada vurmuştu. Üstüne atlayan üçüncüsünüyse yakın mesafeden bıçaklamıştı, üstüne düşen viralin ağırlığını kullanarak bıçağı onun göğüs kemiğine daldırmıştı, yüzleri o kadar yakındı ki ölen yaratığın karanlık nefesini hissetmişti. Diğer üçü kaçıp gecenin içinde gözden kaybolmuştu.</p>
				<p class="normal1">Daha önce tek başına üç viral birden öldüren biri olmamıştı hiç. Hele on beş yaşında bir kız. Alicia o günden sonra Nöbetçi, yirmi yaşına gelince de Şef Yardımcısı olmuştu. Soo Ramirez istifa edince Lish’in onun yerine geçip Nöbetçi Şefi olmasını bekliyordu herkes. Ve o geceden beri üstünde üç bıçak taşıyordu hep.</p>
				<p class="normal1">Bunları Peter’a bir gece projektörlerin altında, birlikte Nöbet tutarlarken anlatmıştı. Üçüncü viral: Hayatından onunla dövüşürken vazgeçmişti. Alicia Peter’ın amiri olsa da, kurdukları yakın bağ otorite meselesini ortadan kaldırmıştı. Dolayısıyla Peter, Alicia’nın bunu ders vermek için söylemediğini biliyordu; arkadaş oldukları için söylüyordu. Birincisinde ya da ikincisinde değil üçüncüsünde, diye açıklamıştı Alicia. Ölü olduğunu o zaman anlamıştı, kesinlikle anlamıştı. Ve işin tuhafı, bunu anlayınca ikinci bıçağı çekmek kolay olmuştu. Korkusundan eser kalmamıştı. Eli bıçağını kolayca bulmuştu (bıçak elinde olmak istiyordu sanki) ve o yaratık üstüne atlarken sadece şunu düşünmüştü: <span class="ideitalik">Eh, gel bakalım. Madem bu dünyadan gidiyorum, seni yanımda götüreceğim. </span>Sanki bu bir gerçekti, sanki sahiden ölmüştü.</p>
				<p class="normal1">Alicia döndüğünde sürü yola çıkmıştı; eyerinde küçük bir kanvas torba ve bir su matarası asılıydı. Alicia’nın doğru dürüst evi yoktu; bir sürü boş ev olsa da Cephanelik’in yanındaki küçük bir metal barakada kalmayı yeğliyordu; orada bir yatak ve sahip olduğu birkaç şey vardı. Peter onun iki saatten fazla uyuduğunu görmemişti hiç ve onu aramaya çıktığında baktığı son yer Cephanelik oluyordu; Alicia sürekli Sur’daydı. Bir uzun yay taşıyordu, bunlar tatar yaylarından daha hafiftiler ve at sırtındayken taşınmaları daha kolaydı; ama Alicia ok taşımıyordu ve yay sadece gösteriş içindi. Theo ona önden gitmesini teklif etti, ama Alicia bunu reddetti ve Mausami’nin arkadaki yerini aldı. “Bana aldırmayın. Hava almaya çıkıyorum o kadar” dedi, atını Arlo’nun yanına doğru sürerek. “Yetki sende Theo. Komuta zincirini bozmanın anlamı yok. Ben arkadaki şu azman herifin yanına gideyim. Çene çalarız, böylece uykum gelmez.”</p>
				<p class="normal1">Peter ağabeyinin iç geçirdiğini işitti; Theo’nun bazen Alicia’yı sinir bozucu bulduğunu biliyordu. <span class="ideitalik">Biraz daha kaygılansa iyi olur, </span>demişti Peter’a birkaç kez ve haklıydı: Alicia’nın özgüveni bazen ihtiyatsızlık sınırına dayanıyordu. Theo eyerinde dönüp Finn’le Rey’in arkasına baktı; bu ikisi baştan beri tek kelime etmemişlerdi, ilgisizce durmuşlardı. Kimin kimin yanında yolculuk edeceği Nöbetçilerin meselesiydi. Niye umurlarında olsundu ki?</p>
				<p class="normal1">“Kabul ediyor musun Arlo?” diye sordu Theo.</p>
				<p class="normal1">“Tabii, olur.”</p>
				<p class="normal1">“Biliyor musun Arlo” dedi Alicia neşeyle, “şunu hep merak etmişimdir. Hollis’in sırf Leigh sizi ayırt edebilsin diye tıraş olduğu doğru mu?”</p>
				<p class="normal1">Wilson kardeşlerin gençliklerinde kız arkadaşlarını birden fazla kez takas ettiklerini herkes biliyordu ve bunu kızlara haber vermeden yaptıkları söyleniyordu.</p>
				<p class="normal1">Arlo kurnazca güldü. “Bunu Leigh’e sormalısın.”</p>
				<p class="normal1">Konuşma zamanı bitmişti; gecikiyorlardı. Theo emri verdi, ama kapıya yaklaşırken arkadan birinin seslendiğini işittiler:</p>
				<p class="normal1">“Durun! Kapıda durun!”</p>
				<p class="normal1">Peter dönünce Michael Fisher’ın koşarak yaklaştığını gördü. Michael bir Işık ve Elektrik Başmühendisi’ydi. Alicia gibi o da mesleği için oldukça gençti, sadece on sekizindeydi. Ama şimdiye kadar bütün Fisherlar mühendis olmuşlardı ve Michael Sığınak’tan çıkar çıkmaz babası tarafından eğitilmişti. Mühendislerin tam olarak ne yaptıklarını kimse bilmiyordu –Işık ve Elektrik, mesleklerin en uzmanlaşma gerektireniydi–; bilinen tek şey ışıkların yanmasını, bataryaların uğuldamasını, dağa elektrik çıkmasını sağladıklarıydı ki bu iş hem büyü kadar olağanüstü, hem de tamamen sıradan görünüyordu. Sonuçta ışıklar her gece yanıyordu.</p>
				<p class="normal1">“Sizi yakaladığıma sevindim.” Durup nefesini topladı. “Maus nerede? Sizinle gelecek sanıyordum.”</p>
				<p class="normal1">“Onu boşver Devre” diye seslendi Alicia arkadan. Ceviz rengi bir kısrak olan atı Omega bir an önce yola çıkmak için sabırsızlanıyordu, tozları eşeliyordu. “Theo, artık gidebilir miyiz lütfen?”</p>
				<p class="normal1">Michael’ın yüzünde bir an öfke belirdi. Böyle anlarda seyrek sarı saçlarının altındaki gözleri kısılıyordu, soluk yanakları kızarıyordu ve olduğundan genç görünüyordu. Bir şey demeden, yanında getirdiği nesneyi Theo’ya uzattı: parlak metal noktalarla bezeli yeşil bir dikdörtgen kutu.</p>
				<p class="normal1">“Tamam” dedi Theo nesneyi evirip çevirerek, “pes ediyorum. Bu baktığım şey nedir?”</p>
				<p class="normal1">“Anakart deniyor.”</p>
				<p class="normal1">“Hey” dedi Alicia, “küfür yok.”</p>
				<p class="normal1">Michael ona döndü. “Işıkları nasıl yaktığımızı öğrenmek için biraz çaba harcasan fena olmaz.”</p>
				<p class="normal1">Alicia omuz silkti. Michael’la anlaşamadığı biliniyordu; sürekli tartışıyorlardı. “Düğmeye basıyorsun, yanıyor. Öğrenecek ne var?”</p>
				<p class="normal1">“Yeter Lish” dedi Theo. Gözlerini Michael’a çevirdi. “Ona aldırma. Bunlardan birine mi ihtiyacın var?”</p>
				<p class="normal1">Michael anakartı gösterdi. “Şunu görüyor musun? Şu küçük siyah kareyi? Buna mikroişlemci denir. Ne işe yaradığını boşver. Şu numaraların aynısına bak, ama sonu dokuzla biten herhangi bir şey işe yarar herhalde. Aynısını herhangi bir masaüstü bilgisayarda bulabilirsin sanırım, ama hamamböcekleri zamkı yiyor, bu yüzden temiz ve kuru bir tane bulmaya çalış, üzerinde pislik olmasın. Alışveriş merkezinin güney ucundaki ofislere bakabilirsin.”</p>
				<p class="normal1">Theo anakartı bir kez daha inceledikten sonra eyer torbasına koydu. “Tamam. Bu bir malzeme toplama gezisi değil, ama imkânımız olursa bakarız. Başka bir şey var mı?”</p>
				<p class="normal1">Michael kaşlarını çattı. “Bir nükleer reaktör fena olmaz. Veya üç bin metreküp civarı negatif iyonlu hidrojenle dolu bir proton değiştirme tankı.”</p>
				<p class="normal1">“Ah, Tanrı aşkına” diye sızlandı Alicia, “Anadilimizi konuşsana Devre. Ne dediğini kimse anlamıyor. Theo, artık <span class="ideitalik">yola </span>çıkabilir miyiz?”</p>
				<p class="normal1">Michael, Alicia’ya son bir kez ters ters baktıktan sonra gözlerini tekrar Theo’ya çevirdi. “Anakart yeter. Bulabilirsen birden fazla getir ve zamk meselesini unutma. Hey, Peter?”</p>
				<p class="normal1">Peter açık Sur kapısına bakıyordu; sürünün son hayvanları sabah ışığında hâlâ bir toz bulutu olarak hayal meyal seçilebiliyordu, tepeyi aşarak Üst Tarla’ya gidiyordu. Ama Peter sürüyü düşünmüyordu. Mausami’yi, ağabeyi elini uzatınca kızın yüzünde beliren paniği düşünüyordu. Kız sanki Theo’nun kendisine dokunmasına izin vermekten korkmuştu, bunu dayanılmaz bulacağı için.</p>
				<p class="normal1">Peter başını sallayarak o görüntüyü aklından çıkarıp, aşağıda duran Michael’a tekrar baktı.</p>
				<p class="normal1">“Ablam sana bir mesaj iletmemi söyledi” dedi Michael.</p>
				<p class="normal1">“Sara mı?”</p>
				<p class="normal1">“Diyor ki” dedi Michael beceriksizce omuz silkerek. “Dikkatli olacakmışsın.”</p>
                <br class="chapter"/>
				<p class="normal1">Elektrik santrali kırk kilometre ötedeydi, neredeyse bir günlük mesafedeydi. Gruptakiler yola çıktıktan bir saat sonra, havanın sıcaklığından ve yapılacak işleri düşünmekten suskunlaştılar, Arlo bile. Dağdan inen yolun bazı kısımları seller tarafından tahrip edilmişti ve bu kısımlarda durup atlardan inerek yürümek zorunda kaldılar. Yağlar kokmaya başlamıştı ve Peter önde gittiğine, böylece kokuyu pek almadığına memnundu. Güneş yüksekteydi ve sıcaktı, hava boğucuydu, hiç esinti yoktu. Bastıkları çöl zemini dövülmüş metal gibi parlıyordu.</p>
				<p class="normal1">Gün ortasında mola verip dinlendiler. Ağır Hizmet ekibi hayvanlara su verirken diğerleri at arabasının yukarısındaki bir kaya çıkıntısına tırmandılar ve Theo’yla Peter bir kenarda, Arlo’yla Alicia’ysa diğer kenarda durup ağaç hattını taradılar.</p>
				<p class="normal1">“Şunu görüyor musun?”</p>
				<p class="normal1">Dürbün kullanan Theo ağaçların gölgesini gösteriyordu. Peter elini gözlerine siper etti.</p>
				<p class="normal1">“Bir şey görmüyorum.”</p>
				<p class="normal1">“Sabırlı ol.”</p>
				<p class="normal1">Sonra Peter onu gördü. İki yüz metre ötede, yüksek bir çamın dallarında bir şey hayal meyal aşağı süzülüyordu, yapraklar hafifçe kımıldıyordu ve çam iğneleri usulca yağıyordu. Peter derin bir soluk aldı ve gördüğü şeyin önemsiz olmasını umdu. Sonra tekrar bir hareket gördü.</p>
				<p class="normal1">“Gölgelerden çıkmadan avlanıyor” dedi Theo. “Sincap avlıyordur herhalde. Buralarda başka pek bir şey yok. Gündüz vakti ortaya çıktığına göre epey aç olmalı.”</p>
				<p class="normal1">Theo uzun bir ıslık çalarak diğerlerine sinyal verdi. Alicia sesi duyunca hemen döndü; Theo iki parmağıyla kendi gözlerini, sonra da tek parmağıyla ağaç hattını gösterdi. Sonra elini kaldırıp soru işareti şeklinde kıvırdı: <span class="ideitalik">Görüyor musun?</span></p>
				<p class="normal1">Alicia yumruğunu sıkarak yanıtladı. <span class="ideitalik">Evet.</span></p>
				<p class="normal1">“Gidelim kardeşim.”</p>
				<p class="normal1">Kayalardan inip at arabasında buluştular; Rey’le Finn yağ tulumlarına yatmışlardı, peksimet yiyor ve su dolu bir plastik sürahiyi birbirlerine veriyorlardı.</p>
				<p class="normal1">“Katırlardan biriyle onu dışarı çekebiliriz” dedi Alicia hemen. Uzun bir dal parçasını kullanarak toprağa, ayaklarının önüne şekiller çizmeye başladı. “Katırı ağaçların yüz metre yakınına kadar götürürüz, sonra viral zokayı yutacak mı diye bakarız. Katırın kokusunu şimdiden alıyordur herhalde. Üç yerde konuşlanırız, şurada, şurada ve şurada” –yere üç çizgi çekti– “ve tatar yaylarıyla ok atarız. Güneşe çıktı mı avlanması kolay olur.”</p>
				<p class="normal1">Theo kaşlarını çattı. “Duman avına çıkmadık Lish.”</p>
				<p class="normal1">At arabasındaki Rey’le Finn ilk kez başlarını kaldırıp baktılar.</p>
				<p class="normal1">“Ne oluyor yahu” dedi Rey, “ciddi misiniz? Kaç taneler?”</p>
				<p class="normal1">“Merak etme, gidiyoruz.”</p>
				<p class="normal1">“Theo, sadece bir tane var” dedi Alicia. “Onu sağ bırakamayız. Sürü ne kadar uzakta, on kilometre mi?”</p>
				<p class="normal1">“Bırakabiliriz ve bırakacağız. Hem bir tane varsa mutlaka başkaları da vardır.” Theo, Rey’le Finn’e kaşlarını kaldırarak baktı. “Yola çıkmaya hazır mıyız?”</p>
				<p class="normal1">“Kimin umurunda?” Rey hemen ayaklandı. “Uçanlar varmış, ama kimse bize bir şey söylemiyor. Hemen gidelim buradan.”</p>
				<p class="normal1">Alicia kollarını göğsünde kavuşturarak onları bir an süzdü. Peter onun ne kadar kızdığını merak etti. Ama Alicia’nın Sur kapısında söylediği gibi, komuta zinciri vardı.</p>
				<p class="normal1">“Tamam, patron sensin Theo” dedi Alicia.</p>
				<p class="normal1">Yollarına devam ettiler. Dağın dibine vardıklarında vakit ikindi ortasıydı. Son bir saattir inerken sıra sıra dizili türbinleri görmüşlerdi; San Gorgonio Geçidi’nin düzlüklerine yayılmış yüzlerce türbin, insan yapımı ağaçlardan oluşma bir ormanı andırıyordu. Diğer tarafta ikinci bir sıradağ pusta parıldıyordu. Esen sıcak, kuru bir rüzgâr konuştukları anda sözlerini alıp götürdüğünden sohbet etmek olanaksızdı. İnişlerinin her metresinde hava biraz daha ısınıyordu; sanki bir demirci ocağına giriyorlardı. Yolun sonunda eski Banning kasabası vardı. Oradan Doğu Yolu’na girip de on kilometre daha ilerleyince elektrik santraline varacaklardı.</p>
				<p class="normal1">“Gözünüzü dört açın millet” diye seslendi Theo rüzgârda. Bir an daha durup ilerisini dürbünüyle taradı. “Haydi hızlanalım. Lish, önden git.”</p>
				<p class="normal1">Peter bir an sinirlendi –ikinci konumdaydı, önden gitmek onun hakkıydı–, ama bir şey demedi; Theo’nun seçimi Alicia’yla arasının düzelmesini sağlayacaktı ve elektrik santraline vardıklarında hepsi tekrar arkadaş olacaklardı; atını topuklayıp elli metre kadar ileriye süren Alicia’nın kırmızı atkuyruğu güneşin altında sallanıyordu. Alicia dönmeden elini açıp kaldırdı, sonra da indirip avcunu yere paralel hale getirdi. Kuş sesine benzer tiz bir ıslık çaldı. <span class="ideitalik">Yol temiz. İlerleyelim. </span></p>
				<p class="normal1">“Gidelim” dedi Theo.</p>
				<p class="normal1">Peter kalp atışlarının hızlandığını hissetti ve dağdan yaptıkları uzun inişin monotonluğu yüzünden uyuşmuş olan sinirleri canlanınca etrafını daha büyük farkındalıkla, manzaraya aynı anda birkaç açıdan birden bakarcasına algılamaya başladı. Sabit hızla ilerlerken yaylarını hazır tutuyorlardı. Kimse konuşmuyordu, at arabasından inmiş olan ve katırı dizgininden çekerken ona yatıştırıcı sözler fısıldayan Finn hariç. İzledikleri yol kumlarda hayal meyal seçiliyordu, at arabalarının yıllarca geçmesiyle oluşmuştu. Peter’ın algıladığı bütün sesler ve hareketler ellerini ve ayaklarını karıncalandırıyordu sanki: kırık bir camdan esen bir rüzgârın hafif uluması; eğik bir elektrik direğine takılmış bir kanaviçe parçası; eski bir garajın benzin pompalarının yukarısında öne arkaya sallanan, sözcükleri çoktan silinmiş bir metal tabelanın gıcırtısı. Yere yarı gömülü halde duran, parçalanmış, paslı arabalardan oluşma bir yığının; neredeyse saçaklarına kadar kuma gömülü binaların; içinden güvercin sesleri ve rüzgâra karşı ilerlediklerinde pis güvercin dışkısı kokusu gelen ağarmış ve oyuk oyuk olmuş, mağaramsı bir metal barakanın önünden geçtiler.</p>
				<p class="normal1">“Gözünüzü dört açın millet” diye tekrarladı Theo. “Haydi buradan geçelim.”</p>
				<p class="normal1">Kasabanın merkezine sessizce girdiler. Buradaki binalar daha sağlamdı, üç dört katlıydı, ama çoğu çökmüştü, aralarda boşluklar oluşturmuş ve sokağı yeknesak molozlarla doldurmuştu. Yola çeşitli açılarla park edilmiş arabalarla kamyonların bazılarının kapıları açıktı –şoförlerinin kaçış anları zamanda donmuştu– ama diğerlerinin içlerinde, kavurucu çöl güneşinin altında kısılı kalmış, sıskalar olarak bilinen kurumuş cesetler vardı: Yırtık pırtık giysilerin içindeki kemikleri gösterge panellerinin üstünde kıvrılmış ya da pencerelere yaslanmıştı, eskiden insan oldukları ancak hâlâ kurdeleli olan bir kaskatı saç tutamından ya da neredeyse yüzyıl sonra bile, bir pikabın tekerlek yuvalarına kadar inmiş direksiyonunu hâlâ sımsıkı tutan derisiz bir eldeki parlak bir metal kol saatinden anlaşılıyordu. Her yerde hareketsizlik ve mezar sessizliği hüküm sürüyordu, Önceki Zaman’dan beri.</p>
				<p class="normal1">“Burası tüylerimi ürpertiyor” diye mırıldandı Arlo. “Kendime bakmayacağım desem de bakıyorum hep.”</p>
				<p class="normal1">Anayolun üst geçidine yaklaşırlarken Alicia birden durdu. Bir elini kaldırarak döndü ve atını koşturarak onlara yaklaştı.</p>
				<p class="normal1">“Altta üç pinekleyen var. Arka taraftaki, elektrik kablo borusunun üstündeki kirişlerden sarkıyorlar.”</p>
				<p class="normal1">Theo bu haberi ifadesizce dinledi. Dağ yolunda gördükleri viralin aksine, bir viral grubuyla, hele günün böyle geç bir vaktinde kapışmaları söz konusu değildi.</p>
				<p class="normal1">“Kasabanın etrafından dolanmamız gerekecek. Araba için rampa gerek. Lish? Kabul mü?”</p>
				<p class="normal1">“Kesinlikle. Hemen gidelim.”</p>
				<p class="normal1">Doğuya dönüp anayolu yüz metre öteden takip ettiler. Güneş dört karıştaydı; zamanları azalmıştı. Açık arazide at arabasıyla hızlı ilerleyemezlerdi. Bir sonraki giriş rampası iki kilometre ötedeydi.</p>
				<p class="normal1">“Bunu itiraf etmekten nefret ediyorum” dedi Theo usulca Peter’a, “ama Lish haklıydı. Geri dönünce bir av ekibi kurup o grubu yok etmeliyiz.”</p>
				<p class="normal1">“Hâlâ oradalarsa.”</p>
				<p class="normal1">Theo kaşlarını düşünceli bir edayla çatıyordu. “Orada olacaklar. Sincap avlayan tek bir duman ayrı, bunlar ayrı. Bu yolu kullandığımızı biliyorlar.”</p>
				<p class="normal1">Dumanların neyi bilip bilmediği bir muammaydı hep. O yaratıklar sadece içgüdüyle mi hareket ediyorlardı, yoksa düşünebiliyorlar mıydı? Plan kurup strateji belirleyebiliyorlar mıydı? Ve bunu yapabiliyorlarsa bir bakıma hâlâ insan değil miydiler? Dönüşmeden önceki insanlar değil miydiler? Anlaşılmayan pek çok şey vardı. Örneğin neden bazıları Sur’a yaklaşırken bazıları yaklaşmıyordu; neden çok azı, örneğin yolda gördükleri viral, gündüz avlanma riskine giriyordu; rastgele mi saldırıyorlardı yoksa tetikleyici bir sebep mi vardı; neden hep üçerli gruplar halinde, birbirleriyle uyum içinde, zarifçe hareket ediyorlardı; kaç tanesi karanlıkta geziniyordu? Işıkların ve duvarların Koloni’yi neredeyse yüz yıldır koruduğu doğruydu. İnşacılar düşmanlarını iyi, en azından yeterince iyi tanımış gibiydiler. Ama Peter bir viral grubunun ışıkların kenarında gezinmesini, gecenin içinden çıkıp Koloni’nin etrafında turladıktan sonra ortadan kaybolmasını seyrederken tek bir varlığı izlediği, bu varlığın canlı olduğu, Öğretmen ne derse dersin ruhu olduğu hissine kapılıyordu çoğu zaman. Ölüm ona anlamlı geliyordu, sağlıkta beden ruhla birleşiyordu ve ölüm ikisini de sona erdiriyordu. Annesinin son saatleri ona bu kadarını öğretmişti. Annesinin son, hırıltılı solukları ve sonra birden hareketsiz kalması: Peter annesinin artık var olmadığını anlamıştı. Bir varlık ruhsuz yaşamayı nasıl sürdürebilirdi ki?</p>
				<p class="normal1">Rampaya vardılar. Peter kuzeydeki, dağ eteğinin dibindeki uzun, alçak Empire Vadisi Fabrika Satış Merkezi’ni rüzgârda savrulan tozların pusunda hayal meyal seçebiliyordu. Peter oraya defalarca, erzak toplama ekipleriyle gitmişti; içerisi yıllar boyu epey yağmalanmıştı, ama o kadar genişti ki hâlâ işe yarar şeyler bulunabiliyordu. Gap, J. Crew, Williams-Sonoma, REI ve atriyumun güney ucundaki mağazaların çoğu boşaltılmıştı, ama pencereleri biraz koruma sağlayan büyük bir Sears’ta ve dış kapısı geniş olduğundan hızla çıkılabilen bir JC Penney’de ayakkabı, alet edevat ve tava gibi faydalı şeyler vardı hâlâ. Aklına Maus için, bebek için bir şeyler arayabileceği geldi ve belki Theo da aynı şeyi düşünüyordu. Ama şimdi buna zaman yoktu.</p>
				<p class="normal1">Rampanın dibinde, kumda rüzgârlar yüzünden eğilmiş bir tabela duruyordu:</p>
                <br class="chapter"/>
				<p class="ortayazi"><span class="idebold"> yale ler r sı Ot ol 10 E</span><br class="chapter"/>
				<span class="idebold">P lm ings 25</span><br class="chapter"/>
				<span class="idebold">In io 55</span></p>
                <br class="chapter"/>
				<p class="normal1">Alicia yanlarına geri döndü. “Altı temiz. Çabuk olalım.”</p>
				<p class="normal1">Yol geçilebilir durumdaydı; artık tekrar hızlı ilerliyorlardı. Geçitten sıcak bir rüzgâr esiyordu. Peter’ın cildiyle gözleri kavruluyordu sanki, tutuşacak gibiydi. Atlara su içirmek için mola verdiklerinden beri işemediğini fark edince matarasından su içmeye karar verdi. Theo bir eliyle dizginleri gevşekçe tutarak, dürbünle ileriyi tarıyordu. Artık türbinlere öyle yakındılar ki Peter hangilerinin dönüp hangilerinin dönmediğini seçebiliyordu. Dönenleri saymaya çalıştı ama sayıları şaşırdı çabucak.</p>
				<p class="normal1">Doğu Yolu’ndan ayrılırlarken dağın gölgesi vadiye düşmeye başlamıştı. Sonunda hedeflerini gördüler: Dokunan her şeyi yakacak kadar güçlü bir elektrik akımıyla yüklü yüksek bir tel çitle çevrili, vadi zeminine yarı gömülü betonarme depoyu ve ardındaki elektrik santralini, dağın doğu yamacından inen büyük bir pas rengi boruyu, doğal bir barikat oluşturan sarp beyaz kayalığı. Theo atından inip, anahtarın asılı olduğu deri sicimi boynundan çıkardı. Anahtar bir direğin üstündeki bir metal paneli açıyordu; böyle iki panel vardı, her biri çitin birer ucundaydı. İçeride elektrik akımını kontrol eden bir düğme ve bahçe kapısını açan bir başka düğme bulunuyordu. Theo akımı kesti ve bahçe kapısı açılırken geri çekildi.</p>
				<p class="normal1">“Gidelim.”</p>
				<p class="normal1">Santralin yanındaki, metal çatılı küçük ahırda yalaklar ve bir tulumba vardı. Kana kana su içtiler, suyun çenelerinden süzülmesine göz yumdular ve terli saçlarına avuç avuç döktüler, sonra da hayvanları Finn’le Rey’e emanet edip kapağa gittiler. Theo yine anahtarı eline aldı. Kilitler tıngırdayarak açılınca hep birlikte içeri girdiler.</p>
				<p class="normal1">Onları serin bir esinti ve mekanik havalandırmanın yüksek uğultusu karşıladı. Peter birden ürperdi. Zemin katın altına inmek için kullandıkları metal merdiveni kafes içindeki tek bir ampul aydınlatıyordu. Merdivenin dibinde ikinci bir kapak vardı ve bu kapak aralıktı. Altında türbin kontrol odası, onun da altında kışla, mutfak, depolar ve malzeme odaları uzanıyordu. Bir rampadan girilebilen ve dışarıya açılan arka tarafta, gece konaklamalarında atlarla katırların kaldığı ahır vardı.</p>
				<p class="normal1">“Kimse var mı?” diye seslendi Theo. Kapağı ayağıyla açtı. “Merhaba!”</p>
				<p class="normal1">Karşılık gelmedi.</p>
				<p class="normal1">“Theo...” Konuşan Alicia’ydı.</p>
				<p class="normal1">“Biliyorum” dedi Theo. “Tuhaf.”</p>
				<p class="normal1">Kapaktan ihtiyatla geçtiler. Kontrol odasının ortasındaki uzun masanın üstünde mum kalıntıları ve yarım bırakılmış bir yemeğin artıkları duruyordu: hamurişi dolu teneke kutular, peksimetli tabaklar, içinde bir çeşit et yahnisi pişirilmiş gibi görünen yağlı bir dökme demir tencere. Hiçbirine en az bir gündür el sürülmemiş gibiydi. Arlo bıçağını tencerenin üstünde sallayınca sinekler kaçıştı. Vantilatörlerin dönmesine karşın hava boğucu ve pis kokuluydu, kesif bir erkek ve sıcak yalıtım maddesi kokusu taşıyordu. Tek ışık, uçuk sarı bir ışık, türbinlerden gelen akımı denetleyen kontrol panelindeki ibrelerden geliyordu. Yukarılarındaki santral saati 18.45’i gösteriyordu.</p>
				<p class="normal1">“Eee, neredeler peki?” diye sordu Alicia. “Yanılıyor muyum yoksa İkinci Çan saati gelmek üzere mi?”</p>
				<p class="normal1">Kışladan ve depo alanlarından geçince, zaten bildikleri şeyi doğruladılar: Santral boştu. Merdiveni çıkıp gün sonunun sıcağına geri döndüler. Rey’le Finn ahırın tentesinin gölgesinde bekliyorlardı.</p>
				<p class="normal1">“Nereye gitmiş olabilecekleri konusunda fikriniz var mı?” diye sordu Theo.</p>
				<p class="normal1">Gömleğini katlayıp yalağa daldırmış olan Finn, göğsüyle koltuk altlarını siliyordu. “Alet arabalarından biri yok. Bir de katır.” Başını eğip Rey’e ve sonra tekrar Theo’ya baktı, <span class="ideitalik">Bu da bir fikir,</span> dercesine. “Hâlâ türbinlerde olabilirler. Zander bazen riske girmeyi sever.”</p>
				<p class="normal1">Zander Phillips, Santral Şefi’ydi. Pek konuşmayan, çirkince bir adamdı. Güneş altında ve rüzgârda çok kaldığından kuru üzüm gibi kurumuştu ve tek başına geçirdiği günler ketumlaşmasına yol açmıştı. Peş peşe beş kelime ettiğini dahi duyan olmadığı söylenirdi.</p>
				<p class="normal1">“Ne kadar riskten bahsediyoruz?”</p>
				<p class="normal1">Finn yine omuz silkti. “Bak, bilmiyorum. Geri dönünce kendisine sorarsın.”</p>
				<p class="normal1">“Burada başka kim kalıyor?”</p>
				<p class="normal1">“Sadece Caleb.”</p>
				<p class="normal1">Theo ahırın gölgesinden çıkıp türbin sahasına baktı. Güneş dağın ardında batmaya başlamıştı; yakında dağın gölgesi vadiyi tamamen kaplayacak, diğer taraftaki dağ yamaçlarına ulaşacaktı. O zaman kapağı kapamaları gerekecekti. Caleb Jones daha çocuktu, on beşine yeni basmıştı; herkes ona Pabuç derdi.</p>
				<p class="normal1">“Eh, geç kaldılar” dedi Theo sonunda. Bunu herkes biliyordu, ama yine de söylenmesi gerekiyordu. Söylemek istediği şeyin anlaşıldığına herkese teker teker, hızla göz atarak emin oldu. “Hayvanları içeri götürelim.”</p>
				<p class="normal1">Hayvanları içerideki ahıra sokup kapısını o geceliğine kapadılar. İşleri bittiğinde güneş dağın ardında gözden kaybolmuştu. Peter, Arlo’yla Alicia’yı kontrol odasında bırakıp, bahçe kapısında bekleyerek türbin sahasını dürbünüyle tarayan Theo’nun yanına gitti. Günün ilk, titrek soğuğunu kollarında, ensesinin bronzlaşmış derisinde hissetti. Yine kuru olan ağzıyla genzinde toz ve at tadı vardı.</p>
				<p class="normal1">“Ne kadar bekleyeceğiz?”</p>
				<p class="normal1">Theo yanıt vermedi. Laf olsun diye sorulmuş bir soruydu bu. Bir şey olmuştu, yoksa Zander’la Caleb artık dönmüş olurlardı. Peter ayrıca babalarını düşünüyordu ve Theo’nun da onu düşündüğüne inanıyordu: Demo Jaxon Doğu Yolu’ndan türbin sahasına girerek sırra kadem basmıştı. O gece kapağı kapamadan önce ne kadar beklemişlerdi?</p>
				<p class="normal1">Yaklaşan ayak sesleri duyan Peter dönüp bakınca Alicia’nın kapaktan onlara yaklaştığını gördü. Alicia yanlarında durup kararan sahaya baktı. Bir an daha sessizce durup, gecenin vadide ilerlemesini seyrettiler. Dağın gölgesi diğer taraftaki dağ eteklerine dokununca Alicia bir bıçak çıkarıp kazağının kenarına sildi.</p>
				<p class="normal1">“Bunu söylemekten nefret ediyorum...”</p>
				<p class="normal1">“Söylemene gerek yok.” Theo dönüp ikisine baktı. “Tamam, burada işimiz bitti. Kapağı kilitleyelim.”</p>
                <br class="chapter"/>
				<p class="normal1"><span class="ideitalik">Günbegün. </span>Kullandıkları terim buydu. Ne yitirilen şeyler ve ölümlerle fazlasıyla dolu bir geçmişi, ne de asla gerçekleşemeyebilecek bir geleceği düşünmek. Projektörlerin altında günbegün yaşayan doksan dört insan.</p>
				<p class="normal1">Ama Peter için her zaman geçerli değildi bu. Boş zamanlarında, sessizlikte Nöbet tutarken veya yatağında yatıp uykusunun gelmesini beklerken, çoğunlukla ebeveynini düşünüyordu. Koloni’de hâlâ cennetten –ruhların ölümden sonra gittiği, fiziksel varoluşun ötesindeki bir yerden– bahsedenler olsa da, bu fikir Peter’a asla mantıklı gelmemişti. Dünya dünyaydı, dokunulabilen, tadılabilen ve hissedilebilen bir duyular diyarıydı ve Peter’ın inancına göre eğer ölüler gerçekten de bir yere gidiyorlarsa orası yaşayanları içi olmalıydı. Bunu belki de Öğretmeni söylemişti; belki de bizzat Peter’ın bulduğu bir fikirdi. Ama kendini bildi bileli bu fikre inanmıştı. Ebeveynini aklında tutabildiği sürece, kısmen yaşayacaklardı ve kendisi ölünce bu anılar onunla birlikte başka sağlara geçecekti, böylece hep birlikte –sadece Peter’la ebeveyni değil, yaşamış ve yaşayacak herkes– var olmayı sürdüreceklerdi.</p>
				<p class="normal1">Artık ebeveyninin yüzlerini anımsayamıyordu. Önce yüzleri gitmişti, sadece birkaç günde. Onları düşündüğünde görmekten çok hissediyordu – içinden su gibi akan duyum anılarını hissediyordu. Annesinin süt gibi yumuşak sesini ve Hastane’de çalışırken, rahatlatmaya çalıştığı hastalara dokunan soluk, zarif kemikli ama güçlü ellerinin görünüşünü; bir gece Peter Nöbet yerlerinin arasında koşarken iskelenin merdivenine çıkan babasının botlarının gıcırtısını ve yanından konuşmadan geçmesini, Peter’ı sadece elini onun omzuna koyarak selamlamasını; Uzun Yolculuklar günlerinde babasıyla amcasının ve başka adamların güzergâhlarını planlamak için toplandıkları oturma odasının sıcaklığını ve enerjisini ve sonradan sundurmada gecenin geç saatlerine kadar oturup içki içerek Karanlık Topraklarda gördüklerini anlatırkenki seslerini.</p>
				<p class="normal1">Peter onların bir parçası olduğunu hissetmek, Uzun Yolculuklara çıkan adamlardan biri olmak istemişti. Ama bunun gerçekleşmeyeceğini hep bilmişti de. Sundurmadan gelen sesleri, gür ve erkeksi seslerini yatağından dinlerken bunu bilmişti. Kendisinde bir eksiklik vardı. Eksik olan şeyin ismini bilmiyordu; ismi olup olmadığına bile emin değildi. Cesaretten, hayattan vazgeçmekten fazlasıydı, bunları içerse de. Aklına gelen tek kelime <span class="ideitalik">büyüklük</span>tü; Uzun Yolculuklara çıkan adamlarda bu vardı. Ve Jaxon delikanlılarından birinin onlara katılma zamanı geldiğinde Peter babasının Sur kapısına Theo’yu çağıracağına emindi. Kendisiyse geride bırakılacaktı.</p>
				<p class="normal1">Bunu annesi de bilmişti. Babalarının rezil olmasına ve ardından son yolculuğuna çıkmasına, herkes gerçeği bilirken ama söylemeye cesaret edemezken metanetle katlanan annesi; sonunda kanser diğer her şeyini elinden aldığında bile, onları terk etmiş babaları hakkında tek bir kötü söz söylemeyen anneleri. <span class="ideitalik">Yalnız kalmak istiyor. </span>Şimdiki gibi bir yaz mevsiminde, uzun ve sıcak günlerde annesi yatağa düşmüştü. Theo artık Asli Nöbetçi’ydi, henüz Şef Yardımcısı değildi ama yakında olacaktı; annelerine bakma işi Peter’a kalmıştı, günler geceler boyu onun yanında oturup yemek yemesine, giyinmesine, hatta yıkanmasına yardım etmişti; bu rahatsız edici yakınlığa birlikte katlanmışlardı, çünkü zorunluydu. Annesi Hastane’ye gidebilirdi; hastalar genellikle oraya götürülürdü. Ama Prudence Jaxon Başhemşire’ydi ve evinde, yatağında ölmek istiyorsa kimse buna itiraz edemezdi.</p>
				<p class="normal1">Peter o yazın uzun günlerini ve bitmek bilmez gecelerini ne zaman hatırlasa, hayatının o döneminden asla tamamen çıkmadığını hissediyordu. Bir zamanlar Öğretmen’in anlattığı bir öyküyü anımsatıyordu ona; duvara yaklaşan bir kaplumbağa vardı, her ilerleyişinde aradaki uzaklığın yarısını kat ediyordu ve her seferinde geride uzaklığın yarısı kaldığı için hedefine asla ulaşmayacaktı. Peter annesinin can çekişmesini seyrederken onu öyküdeki kaplumbağaya benzetmişti. Kadın üç gün boyunca yüksek ateşle uyumuş, ara ara uyandığındaysa pek konuşmamış ve bakımıyla ilgili en basit meseleleri sormuştu sadece. Birkaç yudum su içmişti yalnızca. Görevli hemşire Sandy Chou o günün ikindisinde gelip Peter’a hazır olmasını söylemişti. Oda loştu; pencerenin ardındaki ağacın yapraklarının arasından geçen gün ışığı, içeride benek benek gölgeler oluşmasına yol açıyordu. Kadının alnı terden parlıyordu; elleri –Peter’ın hastanede saatler boyu özenle çalıştığını gördüğü eller– iki yanında hareketsiz yatıyordu. Peter annesinin uyanınca kendini yalnız bulmasından korktuğu için gece çöktükten sonra odadan dışarı adım atmamıştı. Annesinin ölmek üzere olduğunu, birkaç saatlik ömrü kaldığını biliyordu; Sandy bunu açıkça söylemişti. Ama asıl annesinin battaniyenin üstünde kımıldamadan duran, sabırlı çalışmaları sona ermiş ellerinden anlıyordu bunu.</p>
				<p class="normal1">Şunu merak etmişti: Nasıl veda edilirdi? Veda etse annesi korkar mıydı? Ve sonra çökecek sessizliği ne dolduracaktı? Babasıyla vedalaşmaya fırsat bulamamıştı; onun ölümünün en kötü tarafı buydu birçok açıdan. Babası birden ortadan kayboluvermişti. Peter eline fırsat geçse babasına ne söylerdi? Bencilce bir istekti, ama yine de aklından geçen şuydu: <span class="ideitalik">Beni seç, </span>derdi. <span class="ideitalik">Theo’yu değil. Beni. Gitmeden önce beni seç. </span>O sahne zihninde çok netti –güneşin yükseldiğini hayal ediyordu; sundurmada baş başa oturuyorlardı, babası ata binmek için giyinmişti, pusulasını tutuyordu, kapağını başparmağıyla açıp kapıyordu her zamanki gibi– ama sahnenin sonu yoktu. Peter babasının vereceği yanıtı hayal etmemişti hiç.</p>
				<p class="normal1">Şimdiyse burada annesi ölüyordu; ölüm ruhun girdiği bir odaysa, annesi eşikte duruyordu; ama Peter ona hislerini – onu sevdiğini ve gittiğinde özleyeceğini ifade edecek kelimeleri bulamıyordu. Ailelerinde Peter annelerine, Theo’ysa babalarına ait olmuştu hep. Bu asla dillendirilmeyen bir gerçekti. Peter düşükler yapıldığını ve en az bir bebeğin erken doğup birkaç saatte öldüğünü biliyordu. Bu bebeğin kız olduğuna inanıyordu. Bu olay kendisi henüz Küçük’ken, Sığınak’tayken gerçekleştiğinden gerçeği bilmiyordu. Yani belki de eksik şey buydu –kendisinin değil <span class="ideitalik">annesinin </span>içindeki bir eksiklikti–, annesinin kendisini çok sevdiğini hissetmesinin sebebi de buydu belki. Annesi ona tutunmuştu.</p>
				<p class="normal1">Sabahın ilk, yumuşak ışığı pencereleri aydınlatırken Peter annesinin soluklarının değiştiğini, göğsünün hıçkırırcasına sarsıldığını işitmişti. Annesinin öleceğine inanmıştı korkunç bir an boyunca, ama sonra kadının gözlerini açtığını görmüştü. Anne demişti onun elini tutarak. Anne, buradayım.</p>
				<p class="normal1"><span class="ideitalik">Theo, </span>demişti annesi.</p>
				<p class="normal1">Peter’ı görebiliyor muydu? Nerede olduğunu biliyor muydu? Anne, demişti Peter, ben Peter. Theo’yu çağırmamı ister misin?</p>
				<p class="normal1">Kadın kendi içindeki bir derinliğe, sonsuz ve sınırsız bir derinliğe, bir sonsuzluk mekânına bakıyordu sanki. <span class="ideitalik">Ağabeyine, Theo’ya göz kulak ol </span>demişti kadın. <span class="ideitalik">O senin gibi güçlü değil. </span>Sonra gözlerini kapamış ve bir daha açmamıştı.</p>
				<p class="normal1">Peter ağabeyine bundan hiç bahsetmemişti. Bahsetmek anlamsız gelmişti. Bazen belki de annesini yanlış duyduğunu veya kadının o son sözlerinin hastalığın yol açtığı sayıklamalar olduğunu düşünüyordu. Ama ne kadar uğraşsa da, annesinin söyledikleri ve bunun anlamı açık geliyordu. Peter’ın yaptığı onca şeye karşın, annesine uzun günler ve geceler boyu bakmasına karşın, kadın son saatlerinde yatağının yanına Theo’yu almıştı; hayatının son sözlerini Theo’ya adamıştı.</p>
                <br class="chapter"/>
				<p class="normal1">Kayıp santral ekibinden daha fazla bahsedilmedi. Hayvanları ve ardından kendilerini doyurduktan sonra kışlaya, ranzaların ve küflü samanlarla dolu şiltelerin bulunduğu daracık ve pis kokulu odaya çekildiler. Peter uzandığında Finn’le Rey horlamaya başlamışlardı bile. Peter o kadar erken yatmaya alışık değildi, ama yirmi dört saattir ayaktaydı ve çabucak uykuya daldığını hissetti.</p>
				<p class="normal1">Uyandığında sersem gibiydi, gördüğü huzursuz edici rüyaların etkisindeydi hâlâ. Adamların hepsi uyuyordu, ama Alicia’nın yatağı boştu. Peter loş koridordan kontrol odasına geçince Alicia’nın uzun masada oturduğunu, panelin ışığında bir kitabın sayfalarını çevirdiğini gördü. Saatte 02.33 yazılıydı.</p>
				<p class="normal1">Alicia gözlerini kaldırıp onun gözlerine baktı. “O horultular varken nasıl uyuyabildin bilmiyorum.”</p>
				<p class="normal1">Peter bir sandalye çekip onun karşısına oturdu. “Doğru dürüst uyumadım. Ne okuyorsun?”</p>
				<p class="normal1">Alicia kitabı kapatıp gözlerini parmak uçlarıyla ovuşturdu. “Ne bileyim. Depoda buldum. Kutular dolusu kitap var.” Kitabı masanın üstünden ona doğru itti. “Al bak istersen.”</p>
				<p class="normal1">Kitabın ismi <span class="ideitalik">Canavarlar Ülkesi</span>’ydi. İnce bir kitaptı, çoğu resimlerden oluşuyordu. Peter gevrek, toz kokulu sayfaları birer birer çevirdi. Kulaklı ve kuyruklu bir çeşit hayvan kostümü giymiş küçük bir oğlan, ufak bir beyaz köpeği çatalla kovalıyordu. Oğlan cezalandırılıp odasına gönderiliyordu, odada ağaçlar bitiyordu ve sonra aylı bir gecede çocuk canavarlarla dolu bir adaya gidiyordu. Canavarları, sarı gözlerine gözlerini hiç kırpıştırmadan bakma numarasıyla eğitiyordu.</p>
				<p class="normal1">“Şu gözlere bakma meselesi” dedi Alicia. Duraksayıp elinin tersine esnedi. “Hiç işe yaramaz bence.”</p>
				<p class="normal1">Peter kitabı kapatıp kenara bıraktı. Okuduklarını nasıl anlamlandıracağını bilemiyordu, ama Önceki Zaman’a ilişkin pek çok şey için geçerliydi bu. O insanlar nasıl yaşıyorlardı? Ne yiyorlardı, ne giyiyorlardı, neler düşünüyorlardı? Karanlıkta ellerini kollarını sallayarak geziniyorlar mıydı? Viraller yoksa onları ne korkutuyordu?</p>
				<p class="normal1">“Bence tamamen uydurma.” Omuz silkti. “Masal işte. Rüya görüyor bence.”</p>
				<p class="normal1">Alica gözlerini kaldırdı; <span class="ideitalik">Kim bilir? Dünyanın eski halini kim bilebilir? </span>dedi yüz ifadesiyle.</p>
				<p class="normal1">“Aslında uyanacağını umuyordum” dedi Alicia sandalyesinden kalkarak. Yerdeki bir feneri kaldırdı. “Sana bir şey göstereceğim.”</p>
				<p class="normal1">Onu kışladan geçirerek depo odalarından birine götürdü. Duvarlardaki metal raflarda yağlı aletler, tel makaraları, lehim malzemesi, plastik su sürahileri ve alkol vardı. Alicia feneri yere koyup raflardan birine gitti ve üstündekileri yere indirmeye başladı.</p>
				<p class="normal1">“Eee? Öyle kazık gibi dikilmesene.”</p>
				<p class="normal1">“Ne yapıyorsun?”</p>
				<p class="normal1">“Neye benziyor? Ayrıca alçak sesle konuş, diğerlerini uyandırmak istemiyorum.”</p>
				<p class="normal1">Her şeyi indirdiklerinde Alicia ona rafın bir ucunda durmasını söyledi ve diğer uca geçti. Peter rafın arkasındaki kontrplak tabakanın, ardındaki duvarı gizlediğini fark etti. Rafı çektiler.</p>
				<p class="normal1">Bir kapak.</p>
				<p class="normal1">Alicia öne çıkıp halkayı çevirerek kapağı açtı. Boruya benzer dar bir boşlukta bir metal merdiven spiral şeklinde yükseliyordu. Duvara metal sandıklar yaslanmıştı. Peter’ın boyunu kestiremediği merdiven yukarıya doğru loşlukta gözden kayboluyordu.</p>
				<p class="normal1">“Ne zaman buldun?” diye sordu hayretle.</p>
				<p class="normal1">“Geçen mevsimde. Bir gece sıkılıp ortalığa bakınmaya başladım. İnşacıların açtığı bir kaçış yolu herhalde. Merdiven çatıya çıkıyor.”</p>
				<p class="normal1">Peter sandıkları feneriyle gösterdi. “Şunlarda ne var?”</p>
				<p class="normal1">“Bu” dedi Alicia muzipçe gülümseyerek, “işin en güzel tarafı.”</p>
				<p class="normal1">Sandıklardan birini depo odasına çektiler. Metal bir kutuydu, bir metre uzunluğunda ve yarım metre enindeydi, kenarında ABD Deniz Kuvvetleri yazısı vardı. Alicia diz çöküp asma kilit köprülerini açtı ve kapağı kaldırınca ortaya straforların arasında duran altı tane ince, uzun, siyah nesne çıktı. Peter onların ne olduğunu başta anlayamadı.</p>
				<p class="normal1">“Hassiktir, Lish.”</p>
				<p class="normal1">Alicia ona silahlardan birini verdi. Uzun namlulu bir tüfekti, serindi ve biraz yağ kokuyordu. Şaşırtacak kadar hafifti, sanki yerçekimine meydan okuyan bir maddeden yapılmıştı. Peter namlunun depo odasının loş ışığında bile ışıl ışıl parladığını görüyordu. Şimdiye kadar gördüğü ateşli silahlar, Ordu’dan kalma tüfekler ve tabancalar paslı antikalardı neredeyse; Nöbetçi Cephaneliği’nde bunlardan biraz vardı, ama bildiği kadarıyla cephaneleri yıllar önce tükenmişti. Peter hayatında ilk kez böylesine temiz ve yeni, zamandan etkilenmemiş bir şeye dokunuyordu.</p>
				<p class="normal1">“Kaç tane var?”</p>
				<p class="normal1">“On iki sandık, her birinde altı tüfek var, binden fazla da mermi. Yukarıda da altı sandık var.”</p>
				<p class="normal1">Peter’ın kaygısı tamamen geçmişti ve yerini ellerindeki bu muhteşem yeni nesneyi kullanma, gücünü hissetme arzusuna bırakmıştı. “Nasıl doldurulduğunu göstersene” dedi.</p>
				<p class="normal1">Alicia tüfeği ondan alıp emniyet kilidini açtı. Sonra sandıktan aldığı bir şarjörü tetik korkuluğunun önündeki yere soktu, oturana kadar itti ve dibine avcuyla iki kez sertçe vurdu.</p>
				<p class="normal1">“Tatar yayıymış gibi nişan al” dedi ve göstermek için döndü. “Temelde aynı şey, çok daha fazla tepiyor o kadar. Ama ateş etmeyeceksen parmağını tetikten uzak tut. Parmağını tetiğe koymak isteyeceksin, ama koyma.”</p>
				<p class="normal1">Tüfeği Peter’a geri verdi. Dolu bir tüfek! Peter tüfeği omzuna kaldırdı, odada nişan almaya değecek bir hedef aradı ve nihayet karşı raftaki bir bakır tel makarasını seçti. Ateş etmeyi, kollarındaki silahın patlayıp geri tepmesini hissetmeyi öyle çok istiyordu ki bu fikri kovmak için neredeyse fiziksel bir çaba harcadı.</p>
				<p class="normal1">“Tetik konusunda söylediğimi unutma” diye uyardı Alicia. “Her şarjörde yirmi mermi var. Şimdi buna sen şarjör tak da bakayım öğrenmiş misin.”</p>
				<p class="normal1">Peter dolu tüfeği verip boş bir tane aldı. Alicia’nın yaptığı hareketleri anımsamaya çalıştı. İşi halledince o da şarjörün altına iki kez sertçe vurdu.</p>
				<p class="normal1">“Nasıldı?”</p>
				<p class="normal1">Alicia onu inceliyordu, tüfeğin dipçiğini kalçasına dayamıştı. “Fena değil. Biraz yavaştın. Öyle aşağı çevirme, kendi ayağını vuracaksın.”</p>
				<p class="normal1">Peter namlusunu hemen kaldırdı. “Biraz şaşırdım doğrusu. Böyle şeylere güvenmezsin sanıyordum.”</p>
				<p class="normal1">Alicia omuz silkti. “Doğru, pek güvenmem. Çok ses çıkarıyorlar, ayrıca insanı dikkatsizleştiriyor, aşırı özgüven veriyorlar.” Ona belindeki keseye koysun diye bir şarjör daha uzattı. “Ama doğru dürüst kullanırsan dumanları öldürürsün.” Kendi göğüs kemiğine bir parmağıyla tık tık vurdu. “Zayıf noktayı tek atışta vuracaksın. Üç metreden yakında biraz daha kolay oluyor, ama buna güvenme.”</p>
				<p class="normal1">“Yani bu silahları daha önce kullandın.”</p>
				<p class="normal1">“Öyle mi dedim?”</p>
				<p class="normal1">Peter üstelememesi gerektiğini anladı. Altı sandık dolusu Ordu tüfeği. Alicia kendini nasıl tutabilirdi ki?</p>
				<p class="normal1">“Bunlar kimin peki?”</p>
				<p class="normal1">“Ne bileyim? Sandıkta yazdığı gibi, Birleşik Devletler Deniz Kuvvetleri’nin malı herhalde. Soru sormayı kes de gidelim.”</p>
				<p class="normal1">Kapaktan tekrar geçip tırmanmaya başladılar. Peter her basamakta sıcaklığın arttığını hissediyordu. On metre çıkınca merdivenli, küçük bir platforma ulaştılar. Tepelerindeki tavanda bir kapak daha vardı. Alicia feneri platforma bıraktı, parmak uçlarında yükseldi ve halkayı çevirmeye başladı. İkisi de ter içindeydiler; soluk almak güçtü neredeyse.</p>
				<p class="normal1">“Sıkışmış.”</p>
				<p class="normal1">Peter kollarını kaldırıp ona yardım etti. Paslı mekanizma gıcırdayarak açıldı. İki, üç kez çevirdiler; kapak açıldı. Delikten içeri su gibi akın eden serin gece havasında çöl, kuru ardıç ve mesquite ağacı kokusu vardı. Peter yukarıda sadece siyahlık görüyordu.</p>
				<p class="normal1">“Önce ben” dedi Alicia. “Çıkınca sana seslenirim.”</p>
				<p class="normal1">Peter onun ayak seslerinin girişten uzaklaştığını işitti. Kulak kabartmayı sürdürdü ama bir şey duymadı. Çatıda bir yerlerdeydiler, onları koruyacak ışık yoktu. Yirmiye, otuza kadar saydı. Alicia’nın peşinden gitmeli miydi?</p>
				<p class="normal1">Sonra tepesinde, açık kapak deliğinde Alicia’nın yüzü belirdi. “Feneri orada bırak. Burası temiz. Haydi gel.”</p>
				<p class="normal1">Peter merdiveni çıkınca kendini küçük, tavansız bir odada buldu; borular, vanalar ve duvarlara yaslı başka sandıklar vardı. Duraksayıp gözlerinin alışmasına izin verdi. Açık bir kapının karşısında duruyordu. Derin bir soluk alıp ilerledi.</p>
				<p class="normal1">Yıldızlara adım attı.</p>
				<p class="normal1">Önce ciğerlerindeki havanın boşaldığını hissetti. Tamamıyla fiziksel paniğe kapılmıştı; sanki boşluğa, gece göğüne adım atmıştı. Dizleri büküldü, serbest eli havayı yoklayıp tutunacak yer aradı; çevresindeki dünyaya şekil ve ağırlık, boyut katmak istiyordu. Tepedeki gökyüzü karanlık bir kubbeydi – ve her yerde yıldızlar vardı!</p>
				<p class="normal1">“Soluk al Peter” dedi Alicia.</p>
				<p class="normal1">Peter’ın yanında duruyordu. Peter omzunda onun elini hissetti. Karanlıkta Alicia’nın sesi aynı anda çok yakından ve çok uzaktan geliyordu sanki. Alicia’nın sözünü dinleyip göğsünü gece havasıyla doldurdu derin derin. Gözleri karanlığa giderek alıştı. Artık çatının kenarını ve ardındaki boşluğu görebiliyordu. Güneybatı köşesinde, bacanın yakınında olduklarını fark etti.</p>
				<p class="normal1">“Eee, ne düşünüyorsun?”</p>
				<p class="normal1">Peter uzun bir an boyunca sessizce gökyüzünü inceledi. Baktıkça karanlıkta daha çok yıldız görüyordu. Bunlar babasının bahsettiği, Uzun Yolculuklarda gördüğü yıldızlardı.</p>
				<p class="normal1">“Theo biliyor mu?”</p>
				<p class="normal1">Alicia güldü. “Theo neyi biliyor mu?”</p>
				<p class="normal1">“Kapağı. Tüfekleri.” Peter çaresizce omuz silkti. “Hepsini.”</p>
				<p class="normal1">“Ona göstermedim, sorduğun buysa eğer. Zander biliyordur sanırım, burayı karış karış biliyor sonuçta. Ama bana hiç bahsetmedi.”</p>
				<p class="normal1">Peter onun yüzünü inceledi. Alicia karanlıkta farklı görünüyordu: hep tanıdığı Alicia’ydı, ama yeni biriydi de. Alicia’nın ne yaptığını anladı. Alicia ona sürpriz yapmak istemişti.</p>
				<p class="normal1">“Sağ ol.”</p>
				<p class="normal1">“Arkadaş filanız sanma. Önce Arlo uyansaydı şimdi burada o olacaktı.”</p>
				<p class="normal1">Peter bunun doğru olmadığını biliyordu. “Yine de sağ ol” dedi.</p>
				<p class="normal1">Alicia onu çatının kenarına götürdü. Kuzeye, vadiye bakıyorlardı. Hiç rüzgâr yoktu. Karşıdaki, göğün altındaki dağlar titrek yıldızların altında karanlıktı. Hâlâ günün sıcaklığını taşıyan betona yan yana, yüzükoyun uzandılar.</p>
				<p class="normal1">“Al” dedi Alicia elini kesesine sokarak. “Bu işine yarar.”</p>
				<p class="normal1">Bir gece dürbünü. Alicia ona dürbünü tüfeğin tepesine takmayı ve ayarlamayı gösterdi. Peter bir gözünü dürbüne yaklaştırdı ve çalılarla kayalardan oluşma, uçuk yeşil bir arazi ve bir nişan çaprazı gördü. Alt tarafta bir yazı vardı: 212 METRE. Tüfeği öne arkaya salladıkça sayılar artıp azalıyordu. Şaşırtıcıydı.</p>
				<p class="normal1">“Hâlâ sağ mıdırlar sence?”</p>
				<p class="normal1">Alicia bir an duraksadıktan sonra yanıtladı. “Bilmiyorum. Değillerdir herhalde. Ama beklemekten zarar gelmez.” Tekrar duraksadı; bu konuda söylenecek çok şey yoktu. Sonra: “Bugün Maus’a kötü mü davrandım sence?”</p>
				<p class="normal1">Peter bu soruya şaşırdı. Alicia’nın kendini sorgulayan biri olduğunu düşünmemişti hiç.</p>
				<p class="normal1">“Hayır. Doğru şeyi yaptın.”</p>
				<p class="normal1">“Yanımızda olmaması bir kayıp. Değil diyemezsin.”</p>
				<p class="normal1">“Fark etmez. Dediğin gibi. Maus herkes gibi kuralları biliyor.”</p>
				<p class="normal1">“Onu Galen’a yeğlerim.” Alicia inledi. “Uçanlar adına. O herif. Onda ne buluyor yahu?”</p>
				<p class="normal1">Peter yüzünü dürbünden kaldırdı. Gökyüzü öyle çok yıldızla kaplıydı ki sanki uzatsa elini sürebilecekti. Hayatında bu kadar güzel bir şey görmemişti. Aklına okyanusları, kitaptaki şarkı sözü gibi isimleri –Atlantik, Pasifik, Hint, Arktik– ve deniz kıyısında duran babasını getiriyordu. Belki de Teyze’nin Tanrı’dan bahsederken kastettiği şey yıldızlardı. Eski Tanrı, Önceki Zaman’ın Tanrısı. Dünya’yı gözleyen Gök Tanrı.</p>
				<p class="normal1">“Sen hiç...” diye söze başladı Alicia. “Nasıl desem, o meseleyi hiç düşünüyor musun?”</p>
				<p class="normal1">Peter dönüp ona baktı. Alicia’nın gözü hâlâ dürbüne yaslıydı. “Hangi meseleyi?”</p>
				<p class="normal1">Alicia huzursuzca güldü, Peter ondan ilk kez böyle bir gülüş duyuyordu. “İlla söyletecek misin? <span class="ideitalik">Evlenmeyi </span>Peter. Küçükler yapmayı.”</p>
				<p class="normal1">Peter bunu düşünmüştü; elbette düşünmüştü. Neredeyse herkes en geç yirmi yaşında evlenirdi. Ama Nöbetçilik bunu zorlaştırıyordu – bütün gece ayakta durmak, bütün gün uyumak veya bitkinlikten sersemlemiş halde gezinmek. Ama Peter adamakıllı düşününce tek sebebin bu olmadığını anlıyordu. O iş mümkün görünmüyordu; başkalarına göre olabilirdi, ama kendisine göre değildi. Bazı kızlarla ve kadın diyebileceği birkaç kişiyle birlikte olmuştu; her biriyle ilişkisi birkaç ay sürmüştü ve onları aklından çıkaramamıştı. Ama sonunda hep soğumuştu ya da tuhaf bir şekilde onları daha uygun olduğunu düşündüğü kişilere yönlendirdiğini fark etmişti.</p>
				<p class="normal1">“Pek sayılmaz, hayır.”</p>
				<p class="normal1">“Peki ya Sara?”</p>
				<p class="normal1">Peter savunmaya geçti. “Ne olmuş ona?”</p>
				<p class="normal1">Alicia “Yapma Peter” dedi; Peter onun sesindeki bezginliği işitti. “Seninle evlenmek istediğini biliyorum. Bu sır değil. Hem o İlklerden, yani iyi bir evlilik olur. Herkes öyle düşünüyor.”</p>
				<p class="normal1">“Milletin ne düşündüğünün ne önemi var ki?”</p>
				<p class="normal1">“Ben söyleyeyim de. Gayet açık işte.”</p>
				<p class="normal1">“Eh, bence açık filan değil.” Peter duraksadı. İlk kez böyle konuşuyorlardı. “Bak, bence Sara hoş kız. Ama onunla evlenmek istediğime emin değilim.”</p>
				<p class="normal1">“Peki <span class="ideitalik">istiyor </span>musun? Yani biriyle evlenmeyi.”</p>
				<p class="normal1">“İleride. Olabilir. Lish, bana bunu neden soruyorsun?”</p>
				<p class="normal1">Tekrar dönüp ona baktı. Alicia dürbünle vadiye bakıyordu, tüfeğini ufuk hattında yavaşça gezdiriyordu.</p>
				<p class="normal1">“Lish?”</p>
				<p class="normal1">“Dur. Bir şey kımıldıyor.”</p>
				<p class="normal1">Peter tekrar yüzükoyun yattı. “Nerede?”</p>
				<p class="normal1">Alicia hemen tüfeğinin namlusunu kaldırıp gösterdi. “Saat iki yönünde.”</p>
				<p class="normal1">Peter gözünü dürbüne yasladı: Çitin yüz metre ötesindeki, çalıdan çalıya sıçrayan bir kişi. İnsandı.</p>
				<p class="normal1">“Pabuç” dedi Alicia.</p>
				<p class="normal1">“Nereden biliyorsun?”</p>
				<p class="normal1">“Zander olamayacak kadar kısa boylu. Dışarıda başka kimse yok.”</p>
				<p class="normal1">“Yalnız mı?”</p>
				<p class="normal1">“Emin değilim” dedi Alicia. “Bekle. Hayır. On derece sağa.”</p>
				<p class="normal1">Peter baktı: Dürbünde yeşil bir parıltı, çöl zemininde taş gibi sekiyordu. Sonra bir tane daha, ardından bir tane daha gördü; iki yüz metre ötedeydiler ve yaklaşıyorlardı. Aslında yaklaşmıyor, turluyorlardı.</p>
				<p class="normal1">“Ne yapıyorlar? Ona neden saldırmıyorlar?”</p>
				<p class="normal1">“Bilmiyorum.”</p>
				<p class="normal1">Sonra duydular.</p>
				<p class="normal1">“Hey!” Caleb’ın sesiydi, vahşiydi ve korku doluydu. Caleb kollarını sallayarak çite doğru koşuyordu. “Kapıyı açın, kapıyı açın!”</p>
				<p class="normal1">“<span class="ideitalik">Uçanlar adına.</span>” Alicia ayağa kalktı. “Haydi gel.”</p>
				<p class="normal1">Tavansız odaya döndüler hemen; Alicia kapağın yanındaki sandıklardan birini çabucak açtı. Bir çeşit tabanca çıkardı: kısaydı, namlusu kalındı. Peter’ın soru soracak zamanı yoktu. Kenara geri koştular ve Alicia tabancayı kaldırıp türbin sahasının yukarısına doğrultarak ateş etti.</p>
				<p class="normal1">İşaret fişeği ardında tıslayan bir ışıktan kuyruk bırakarak göğe fırladı. Peter bakmaması gerektiğini sezdi, ama kendini tutamayıp bakınca fişeğin bembeyaz merkezi, gözlerini kamaştırdı hemen. Fişek havada asılı kalmış gibi durdu. Sonra patladı ve sahayı ışığa boğdu.</p>
				<p class="normal1">“Ona bir dakika kazandırdık” dedi Alicia. “Arka tarafta bir merdiven var.”</p>
				<p class="normal1">Silahlarını omuzlarına astılar; merdiveni önce Alicia indi, sanki bir çift direkten kayarak iniyordu, ayakları basamaklara dokunmuyordu bile. Peter telaşla inerken Alicia tabancayı bir kez daha ateşledi ve bir işaret fişeği santralin üstünden sahaya doğru kavis çizdi. Sonra koştular.</p>
				<p class="normal1">Caleb metal bahçe kapısının diğer tarafında duruyordu. Viraller kaçışmışlardı, gölgelerin içine geri çekilmişlerdi. “Lütfen! Beni içeri alın!”</p>
				<p class="normal1">“Hassiktir, anahtarımız yok” dedi Peter.</p>
				<p class="normal1">Alicia tüfeğini omuzlayıp panele nişan aldı. Bir ateş ve gürültü patlaması; panel direkten fırlarken ortalığa kıvılcımlar saçıldı.</p>
				<p class="normal1">“Caleb, tırmanman gerekecek!”</p>
				<p class="normal1">“Yanarım!”</p>
				<p class="normal1">“Bir şey olmaz, elektrik kesildi!” Alicia, Peter’a baktı. “Kesilmiş midir sence?”</p>
				<p class="normal1">“Ne bileyim?”</p>
				<p class="normal1">Alicia öne çıktı ve Peter’ın konuşmasına fırsat kalmadan avcunu çite bastırdı. Bir şey olmadı.</p>
				<p class="normal1">“Çabuk ol Caleb!”</p>
				<p class="normal1">Caleb tellere tutunarak tırmanmaya başladı. İkinci işaret fişeği düşüşünü tamamlayınca etraflarındaki gölgeler uzadı. Alicia belindeki keseden çıkardığı yeni bir fişeği tabancaya takıp ateş etti. Fişek ardındaki bir dumandan kuyruk bırakarak yükseldi ve tepelerinde patlayarak ortalığa ışık yağdırdı.</p>
				<p class="normal1">Alicia “Bu sonuncuydu” dedi Peter’a. “On saniyemiz var, sonra elektriğin kesik olduğunu anlarlar.” Caleb artık çitin tepesindeydi. “Caleb” diye seslendi Alicia, “çabuk olsana!”</p>
				<p class="normal1">Caleb beş metreden atladı, yere düşünce yuvarlandı ve ayağa kalktı. Gözyaşlarıyla ıslanmış yanaklarında kir ve sümük vardı; ayakları çıplaktı. Birkaç saniye sonra tekrar karanlıkta kalacaklardı.</p>
				<p class="normal1">“Yaralı mısın?” dedi Alicia. “Koşabilir misin?”</p>
				<p class="normal1">Delikanlı başıyla onayladı.</p>
				<p class="normal1">Santrale doğru koştular. Peter viralleri görmeden önce gelişlerini hissetti. Dönünce bir tanesinin çitin tepesinden üzerlerine atladığını gördü. Kulağının yanından tüfek sesleri geldi: yaratık havada dönüp yere düştü, sert toprakta kaydı. Peter dönüp bakınca, tüfeğini omuzlamış Alicia’nın gözlerini çitten ayırmadığını gördü. Alicia peş peşe üç kez daha ateş etti.</p>
				<p class="normal1">“Götür onu!” diye seslendi.</p>
				<p class="normal1">Peter, Caleb’la birlikte merdivene koştu. Arkalarındaki Alicia ateş etmeyi sürdürüyordu, tüfeğinin boğuk sesleri bahçede yankılanıyordu. Artık başka viraller de çiti aşmışlardı. Peter tüfeğini omzuna asarak merdiveni tırmandı; tepeye varınca dönüp baktı. Alicia santralin duvarına doğru gerilerken gölgelere ateş ediyordu. Tüfeği sessizleşince onu atıp tırmanmaya başladı: Peter kendi tüfeğini omuzladı ve o tarafa doğrultup tetiğe bastı. Namlu yukarı sıçradı ve karanlığa gönderdiği mermiler işe yaramadı. Silahın vahşi gücü Peter’ı tepeden tırnağa sarsmıştı.</p>
				<p class="normal1">“Ateş ettiğin yere dikkat et!” diye haykırdı Alicia, Peter’ın altındaki merdivene yaslanarak. “Ve Tanrı aşkına nişan al!”</p>
				<p class="normal1">“Deniyorum!” Şimdi üç tane vardı, gölgelerden çıkıp merdivenin dibine yaklaşıyorlardı; Peter bir adım sağa geçip namluyu omzuna sertçe yasladı. <span class="ideitalik">Tatar yayıymış gibi nişan al. </span>Peter’ın onları vurma ihtimali çok düşüktü, ama belki korkutup kaçırabilirdi. Tetiğe basınca geriye sıçradılar, bahçede koşup karanlığa daldılar. Peter en fazla birkaç saniye kazandırmıştı.</p>
				<p class="normal1">“Kapa çeneni de tırman!” diye haykırdı Peter.</p>
				<p class="normal1">“Bana ateş etmeyi kesersen tırmanacağım!” Peter onun elini buldu ve var gücüyle çekerek çatının beton zeminine çıkardı. Caleb kapak ağzından onlara el sallıyordu.</p>
				<p class="normal1">“Arkanızda!”</p>
				<p class="normal1">Alicia kapak ağzından inerken Peter döndü; çatının kenarında tek bir viral duruyordu. Peter tüfeğini kaldırıp ateş etti, ama çok geçti. Yaratığın durduğu yer şimdi boştu.</p>
				<p class="normal1">“Dumanları boşver!” diye seslendi Alicia aşağıdan. “Haydi gel!”</p>
				<p class="normal1">Peter kapak ağzından içeri atlayıp Caleb’ın üstünde düşünce delikanlı da inleyerek düştü. Peter platforma düşünce ayak bileğinde şiddetli bir ağrı hissetti; elinden düşen tüfek takırdadı. İkisinin üstünden geçen Alicia kapağı kapamak için kollarını kaldırdı. Ama bir şey diğer taraftan kapağı aşağı itiyordu. Alicia’nın yüzü çabadan gerilmişti; ayakları basamaklara basmaya çalışıyordu.</p>
				<p class="normal1">“Kapa...tamıyorum!”</p>
				<p class="normal1">Peter’la Caleb ayağa fırlayıp ittiler. Ama diğer taraftaki güç çok fazlaydı. Peter düşünce ayak bileğini incitmişti, ama hissettiği acı şimdi hafifti, önemsizdi. Gözleri aşağıdaki platformda tüfeğini aradı ve merdivenin başında yattığını gördü.</p>
				<p class="normal1">“Gidelim” dedi. “Kapağı bırakın. Tek yol bu.”</p>
				<p class="normal1">“Deli misin?” Ama sonra Peter niyetini Alicia’nın anladığını onun gözlerinden okudu. “Tamam, yap.” Alicia’nın dönüp baktığı Caleb başıyla onayladı. “Hazır mısınız?”</p>
				<p class="normal1">“Bir... iki...”</p>
				<p class="normal1">“Üç!”</p>
				<p class="normal1">Kapağı bıraktılar. Peter platforma atladı ve yere düşünce ayak bileğindeki acı patladı; tüfeğine uzandı ve dönüp namluyu yukarıdaki kapak ağzına çevirdi. Nişan alacak vakti yoktu, ama buna gerek kalmayacağını umuyordu.</p>
				<p class="normal1">Gerek kalmadı. Namlunun ucu dosdoğru viralin açık ağzına girdi. Namlu parlak diş sıralarının arasından ok gibi geçerek yaratığın genzinin kemikli çıkıntısına dayanınca Peter onun gözlerine baktı ve <span class="ideitalik">Kımıldama, </span>diye düşünerek tüfeği sertçe ittikten sonra Zander Phillips’i beyninden vurdu.</p>
				</body></html>