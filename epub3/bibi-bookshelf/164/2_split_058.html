<html xmlns="http://www.w3.org/1999/xhtml">
  <head>
    <title>2</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak3" id="calibre_toc_58"><br class="calibre3"/><br class="calibre3"/><br class="calibre3"/><br class="calibre3"/>Kırk beş<br class="calibre3"/></h2>
				<p class="normal1">Günbatımında yolculuk ederken güneyde yüksek harabeler gördüler.</p>
				<p class="normal1">İlk Humvee’yi Peter kullanıyordu ve tepedeki Alicia dürbünle etrafı tarıyordu; Peter’ın yanında oturan Caleb’ın kucağında harita vardı. Otoban neredeyse tamamen gözden kaybolmuştu, dalga dalga uzanan soluk ve çatlak toprakla kaplıydı.</p>
				<p class="normal1">“Caleb, neredeyiz yahu?”</p>
				<p class="normal1">Caleb haritayı evirip çeviriyordu. Başını kaldırıp Alicia’ya seslendi: “215’i gördün mü?”</p>
				<p class="normal1">“215 ne ki?”</p>
				<p class="normal1">“Başka bir otoban, bunun gibi! Oraya girmemiz gerekiyor!”</p>
				<p class="normal1">“Bir otobanda <span class="ideitalik">olduğumuzu </span>bile bilmiyordum!”</p>
				<p class="normal1">Peter aracı durdurdu ve yerden telsizi aldı. “Sara, benzin göstergen ne diyor?”</p>
				<p class="normal1">Bir cızırtıdan sonra Sara’nın sesi geldi: “Deponun dörtte biri dolu. Belki biraz daha fazla.”</p>
				<p class="normal1">“Hollis’i versene.”</p>
				<p class="normal1">Yaralı kolu askıda olan Hollis’in aracın tepesinden inip telsizi Sara’dan almasını dikiz aynasından seyretti. “Yoldan çıkmış olabiliriz” dedi ona. “Ayrıca yakıta ihtiyacımız var.”</p>
				<p class="normal1">“Buralarda havaalanı var mı?”</p>
				<p class="normal1">Peter haritayı Caleb’tan alıp inceledi. “Evet. Hâlâ 15. Otoban’daysak ileride, doğuda bir tane olması gerek.” Alicia’ya seslendi: “Havaalanına benzer bir şey görüyor musun?”</p>
				<p class="normal1">Hollis telsizden konuştu: “Söyle yakıt tanklarına baksın. Büyük tanklara.”</p>
				<p class="normal1">“Lish! Yakıt tankı görüyor musun?”</p>
				<p class="normal1">Alicia içeriye atladı. Yüzü tozla kaplıydı. Matarasından bir yudum su alıp ağzında çalkaladı ve pencereden dışarı tükürdü. “Tam ileride, beş kilometre ötede.”</p>
				<p class="normal1">“Emin misin?”</p>
				<p class="normal1">Alicia başıyla onayladı. “İleride bir köprü var. 215. Otoban’ın üst yolu olabilir. Eğer öyleyse havaalanı hemen karşı tarafta.”</p>
				<p class="normal1">Peter tekrar telsizi aldı. “Lish gördüğünü söylüyor. Dümdüz gidiyoruz.”</p>
				<p class="normal1">“Gözünüzü dört açın.”</p>
				<p class="normal1">Peter aracı tekrar çalıştırıp sürdü. Şehrin güneyindeydiler, çalılarla kaplı bir ovadaydılar. Batıdaki, çöl göğüne yükselip mora dönen dağlar, doğrulan dev hayvanların sırtları gibiydi. Peter şehir merkezindeki binaların belirginleşmeye başlamasını, altın sarısı bir ışıkla yıkanan ayrı ayrı yapılara dönüşmesini seyretti. Boyutlarını ve uzaklıklarını anlamak imkânsızdı. Arka koltuktaki Amy güneş gözlüğünü çıkarmıştı ve pencereden dışarıya kısık gözlerle bakıyordu. Sara kızın saçlarındaki düğümlerin hepsini kesmişti; o karmakarışık saçlardan geriye yanaklarını ortaya çıkaran, kısacık, siyah bir miğferi andıran saçlar kalmıştı.</p>
				<p class="normal1">Üst yola vardılar; beton köprü çökmüştü. Aşağıdaki otoban arabalarla ve molozlarla kaplıydı, geçilmesi imkânsızdı. Etraftan dolanmaktan başka yapılacak şey yoktu. Peter aşağıdaki otobanı takip ederek Humvee’yi doğuya sürdü. Birkaç dakika sonra bir başka köprüye vardılar; bu seferki sağlam görünüyordu. Oradan geçmek riskliydi, ama zamanları azalıyordu.</p>
				<p class="normal1">Peter telsizle Sara’ya seslendi. “Geçmeyi deneyeceğim. Biz geçene kadar bekle.”</p>
				<p class="normal1">Şansları vardı; köprüyü kazasız belasız geçtiler. Diğer tarafta durup Sara’nın geçmesini beklerlerken Peter haritayı tekrar Caleb’tan aldı. Haklıysa Güney Las Vegas Bulvarı’ndaydılar; havaalanı ve yakıt tankları doğuda olmalıydı.</p>
				<p class="normal1">Yola devam ettiler. Binaların ve terk edilmiş taşıtların sayısı giderek artıyordu. Taşıtların çoğu güneye, şehirden öteye dönüktü.</p>
				<p class="normal1">“Şunlar Ordu kamyonları” dedi Caleb.</p>
				<p class="normal1">Bir dakika sonra ilk savaş tankını gördüler. Yolun ortasında ters duruyordu, sırtüstü yatan dev bir kaplumbağa gibiydi; paletleri parçalanmıştı.</p>
				<p class="normal1">Alicia çömelip başını Humvee’nin kabinine indirdi. “Yanından geç” dedi. “Ağır ağır.”</p>
				<p class="normal1">Peter direksiyonu çevirip, devrilmiş tankın etrafından dolandı. İleride ne olduğu artık belliydi: şehrin savunma çemberi. Tanklarla ve başka araçlarla dolu engin bir arazide ilerliyorlardı. Peter ileride, tepesinde dikenli tel kangalları bulunan bir beton bariyere yaslanmış kum torbaları gördü.</p>
				<p class="normal1">“Şimdi ne yapalım?” diye sordu Sara telsizden.</p>
				<p class="normal1">“Bir şekilde etrafından dolanmamız gerekecek.” Peter konuşma düğmesini bıraktı ve dürbünle etrafı tarayan Alicia’ya seslendi. “Lish? Doğuya mı batıya mı?”</p>
				<p class="normal1">Alicia tekrar içeri eğildi. “Batıya. Duvarda bir aralık var galiba.”</p>
				<p class="normal1">Hava kararıyordu; dün geceki saldırı hepsini sarsmıştı. Günün son ışıkları onları geceye doğru çeken bir huniydi sanki. Verdikleri kararlardan dönmeleri dakikalar ilerledikçe imkânsızlaşıyordu.</p>
				<p class="normal1">“Alicia batıya diyor” dedi Peter telsize.</p>
				<p class="normal1">“O zaman havaalanından uzaklaşırız.”</p>
				<p class="normal1">“Biliyorum. Hollis’i ver yine.” Hollis’in konuşmasını bekledikten sonra devam etti: “Kalan benzinimizi geceyi geçirecek bir yer bulmak için harcamalıyız bence. Şu ilerideki binalardan biri işe yarar mutlaka. Sabahleyin de havaalanına gideriz.”</p>
				<p class="normal1">Hollis’in sesi sakindi, ama Peter adamın kaygılı olduğunu anladı. “Sen bilirsin.”</p>
				<p class="normal1">Peter’ın dikiz aynasından göz attığı Alicia başıyla onay verdi.</p>
				<p class="normal1">“Gidiyoruz” dedi Peter.</p>
                <br class="chapter"/>
				<p class="normal1">Duvardaki boşluk yirmi metre genişliğindeydi. Girişinin yakınında, yanmış bir tankerin yan yatmış kalıntısı duruyordu. Peter şoförün herhalde girişi kapamaya çalıştığını düşündü.</p>
				<p class="normal1">Yola devam ettiler. Manzara tekrar değişiyordu, şehre girdikçe binalar sıklaşıyordu. Kimse konuşmuyordu; sadece motorun alçak hırıltısı ve Humvee’nin altının çalılara sürtünmesiyle çıkan hışırtılar duyuluyordu. Her nasılsa Las Vegas Bulvarı’na dönmüşlerdi; sokağın tepesinde, asılı duran tellerden sarkan bir tabela rüzgârda gıcırdayarak sallanıyordu. Binalar artık daha büyüktü, muazzamdı, harap olmuş devasa ön cepheleri yolun iki yanında yükseliyordu. Bazıları yanmıştı, çelik kirişlerden oluşma dev kafeslerdi; diğerlerininse yarısı yıkılmıştı, ön cepheleri çökmüştü, göz göz odaları sarkık teller ve kablolarla bezeliydi. Birkaçı sarmaşıklarla kaplıydı, çoğu çıplaktı, tabelalarında gizemli isimler vardı: Mandalay Bay. The Luxor. New York New York. Binaların arasındaki molozlar Peter’ın Humvee’yi çok yavaş sürmesine yol açıyordu. Yine Humveeler, tanklar ve kum torbalı barikatlar; burada bir savaş olmuştu. Peter iki kez engeller yüzünden tamamen durmak ve geçecek başka yol aramak zorunda kaldı.</p>
				<p class="normal1">“Burası fazla sıkışık” dedi Peter sonunda. “Geçemeyiz. Caleb, buradan çıkmanın yolunu bul.”</p>
				<p class="normal1">Caleb onu batıya, Tropicana’ya yönlendirdi. Ama yüz metre sonra yol ortadan kayboldu ve karşılarına yine bir moloz dağı çıktı. Peter kavşağa döndü ve yine kuzey yönünde güç bela ilerlemeye başladı.</p>
				<p class="normal1">“Burası labirent gibi.”</p>
				<p class="normal1">Bu sefer doğuya gitmeyi denedi. Orada da geçit yoktu. Gölgeler uzuyordu; en fazla yarım karışlık zamanları kalmıştı, sonra güneş batacaktı. Peter şehrin içine girmelerinin hata olduğunu anladı. Kapana kısılmışlardı. Gösterge panelindeki telsizi aldı. “Aklına gelen bir fikir var mı Sara?”</p>
				<p class="normal1">“Geldiğimiz yoldan geri dönebiliriz.”</p>
				<p class="normal1">“Buradan çıkana kadar hava kararır. Bu kadar çok yüksek nokta varken karanlığa açık arazide yakalanmasak iyi olur.”</p>
				<p class="normal1">Alicia içeri atladı. “Sağlam görünen bir bina var” dedi hemen. “Yüz metre kadar geride. Demin önünden geçtik.”</p>
				<p class="normal1">Peter bu bilgiyi ikinci Humvee’ye iletti. “Fazla seçeneğimiz yok gibi görünüyor.”</p>
				<p class="normal1">Karşılık veren Hollis oldu. “Tamamdır.”</p>
				<p class="normal1">Geri döndüler. Ön camdan yukarı bakmak için başını uzatan Peter, Alicia’nın bahsettiği binayı gördü: Uzayan gölgelerin arasından gün ışığına yükselen, ince, beyaz, şaşılacak kadar yüksek bir kule. Sağlam görünüyordu ama Peter arka cephesini göremiyordu elbette; o taraf tamamen yıkılmış da olabilirdi. Yapıyı yoldan ayıran yüksek bir taş duvar ve yaklaştıkça bir havuzu dolduran sarmaşıklardan ibaret olduğu anlaşılan sık bitkiler vardı. Peter başka bir yerden geçmek zorunda kalacağını düşünerek kaygılanırken Alicia aşağı seslendi: “Buradan sap.”</p>
				<p class="normal1">Peter Humvee’yi kulenin dibine kadar getirip, sarmaşıklarla kaplı bir çeşit girişe park etmeyi başardı. Sara arkaya park etti. Binanın ön cephesindeki pencereler tahtalarla kapatılmıştı ve ön kapıya kum torbaları yığılmıştı. Peter araçtan inerken birden ürperdi; hava soğuyordu.</p>
				<p class="normal1">Alicia bagajı açmıştı ve telaşla sırt çantaları ve tüfekler dağıtıyordu. “Sadece bu gece ihtiyacınız olan şeyleri alın” diye emretti. “Taşıyabileceğimiz kadarını. Mümkün olduğunca çok su alın.”</p>
				<p class="normal1">“Humveeler ne olacak?” diye sordu Sara.</p>
				<p class="normal1">“Alıp başlarını gidecek değiller ya.” Alicia bir el bombası kemerini omzuna astıktan sonra tüfeğinin dolu olup olmadığını kontrol etti. “Pabuç, giriş açtınız mı? Hava kararıyor.”</p>
				<p class="normal1">Caleb’la Michael pencerelerden birine çivilenmiş kontrplağı sökmek için kan ter içinde çalışıyorlardı. Sonunda kontrplak çatırdayarak çerçeveden ayrıldı ve ardında kirli bir cam belirdi. Caleb camı bir levye darbesiyle parçaladı.</p>
				<p class="normal1">“Uçanlar adına” diye haykırdı burun kıvırarak, “bu <span class="ideitalik">iğrenç </span>koku ne böyle?”</p>
				<p class="normal1">“Öğreniriz herhalde” dedi Alicia. “Haydi millet, kımıldayın.”</p>
				<p class="normal1">Pencereden ilk önce Peter’la Alicia geçtiler. Sonra Amy ile diğerleri, son olarak da Hollis geçecekti. Peter içeri atlayınca kendini binanın ön cephesine paralel uzanan karanlık bir koridorda buldu. Sağındaki çift kanatlı metal kapının kolları zincirle birbirine bağlanmıştı. Peter geri çekilip pencereyi açtı.</p>
				<p class="normal1">“Caleb, bir çekiç versene. Levyeyi de.”</p>
				<p class="normal1">Levyenin sivri ucuyla zinciri parçaladı. Kapı açılınca arazi gibi geniş, şaşılacak kadar tertipli bir oda belirdi. Koku –biraz biyolojik gibi gelen keskin bir kimyasal kokusuydu– ve bütün yüzeyleri kaplamış kalın bir toz tabakası hariç, içerisi sanki onyıllar değil de sadece birkaç gün önce terk edilmiş izlenimini uyandırıyordu. Odanın ortasında büyük bir taş yapı, bir çeşit fıskiye vardı; köşedeki yüksek bir platformun üstündeyse örümcek ağlarıyla kaplanmış bir piyano. Solda uzun bir tezgâh görülüyordu; arkasındaki yüksek pencerelerin baktığı avlu, odadaki ışığa belirgin bir yeşillik katan gür bitkilerle kaplıydı. Peter gözlerini dışbükey panellerle kaplı tavana kaldırdı. Bütün panellerde özenle çizilmiş resimler vardı: kederli, yaşlı gözlere sahip tombul yanaklı, kanatlı yaratıklar ve arka planda bulutlu bir gökyüzü.</p>
				<p class="normal1">“Burası... bir çeşit kilise mi?” diye fısıldadı Caleb.</p>
				<p class="normal1">Peter yanıt vermedi; bilmiyordu. Tavandaki kanatlı yaratıklarda huzursuz edici, hatta tüyler ürpertici bir taraf vardı. Dönüp bakınca Amy’nin örümcek ağlarıyla kaplı piyanonun yanında durduğunu, hepsi gibi yukarı baktığını gördü.</p>
				<p class="normal1">Sonra yanında Hollis belirdi. “Yükseğe çıksak iyi olur.” Peter tepelerinde asılı duran hayaletimsi varlığı Hollis’in de hissettiğini anladı. “Merdiven bulmaya çalışalım.”</p>
				<p class="normal1">Daha geniş bir koridora girip binanın içinde ilerlediler; buradaki mağazaların –Prada, Tutto, La Scarpa, Tesorini– isimleri anlamsızdı, ama tuhaf bir şekilde müzikaldi. Bu kısım daha çok hasar görmüştü, pencereler kırıktı, taş zemine saçılmış parlak cam kırıkları botlarının altında eziliyordu. Mağazaların çoğu yağmalanmış gibiydi –tezgâhlar parçalanmıştı, her şey devrilmişti–, bazılarıysa hasarsız görünüyordu, vitrinlerinde tuhaf ve işe yaramaz mallar –kimsenin giyip de yürüyemeyeceği ayakkabılar, bir şey taşınmayacak kadar ufak çantalar– sergileniyordu hâlâ. Üzerinde SPA KATI ve YÜZME HAVUZU yazıları ve başka koridorları gösteren oklar bulunan tabelaların ve parlak kapıları kapalı asansörlerin önünden geçtiler, ama MERDİVEN yazısına rastlayamadılar.</p>
				<p class="normal1">Koridorun sonunda ilk oda kadar büyük, karanlık bir oda vardı. Sanki yeraltındaydı ve içeri girerken engin bir mağaraya adım attıkları hissine kapıldılar. Koku burada daha güçlüydü. Işıklı çubuklarını kırıp tüfeklerini doğrultarak ilerlediler. Oda Peter’ın daha önce hiç görmediği, uzun sıralar halinde dizili makinelerle dolu gibiydi; ekranları, çeşitli düğmeleri ve kolları vardı. Her birinin önünde birer tabure duruyordu; operatörler bu esrarengiz makineleri kullanmak için bu taburelere oturmuşlardı herhalde.</p>
				<p class="normal1">Sonra sıskaları gördüler.</p>
				<p class="normal1">Önce bir tane, sonra bir tane daha, sonra giderek daha fazla; loşlukta donakalmış haldeydiler. Çoğu bir dizi yüksek masanın etrafında oturuyordu, duruşlarında tüyler ürpertici bir komiklik vardı, sanki çılgınca ve mahrem bir eylemin ortasında can vermişlerdi.</p>
				<p class="normal1">“Burası ne biçim bir yer?”</p>
				<p class="normal1">Peter en yakın masaya yaklaştı. Masada üç kişi oturuyordu; dördüncü yerde, devrilmiş taburesinin yanında yatıyordu. Peter ışıklı çubuğunu kaldırdı ve en yakındaki cesede, bir kadına eğildi. Kadın masaya yüzüstü kapaklanmıştı; başı yana dönüktü, elmacıkkemiği masanın üstüne yaslıydı. Rengârenk saçları kafatasını karmakarışık, kurumuş lifler halinde sarmıştı. Dişleri takmaydı; plastik dişetleri uyumsuz bir şekilde canlı, pembe görünüyordu hâlâ. Boynunda sarı metal kolyeler asılıydı; masanın üstünde duran parmaklarının –düşüşünü durdurmak için ellerini kaldırmış gibiydi– kemiklerinde rengârenk, iri, parlak taşlı yüzükler vardı. Önünde, masada yüzleri yukarı dönük iki tane iskambil kartı duruyordu. Bir altılıyla bir vale. Peter diğerlerinin de her birinin önünde ikişer iskambil kartı olduğunu gördü. Masaya başka iskambil kartları saçılmıştı. Bir çeşit oyun. Masanın ortasında bir mücevher, yüzük, saat ve bilezik yığını ve ayrıca bir tabancayla bir avuç mermi gördü.</p>
				<p class="normal1">“Yürümeye devam etsek iyi olacak” dedi Alicia yanına gelerek.</p>
				<p class="normal1">Burada bir şey var, diye düşündü Peter, bulmam gereken bir şey var.</p>
				<p class="normal1">“Birazdan karanlık çökecek Peter. Merdivenleri bulmamız şart.”</p>
				<p class="normal1">Peter etrafa bakınmayı kesti ve başıyla onayladı.</p>
				<p class="normal1">Cam kubbeli bir avluya girdiler. Tepedeki gökyüzü kararıyordu, gece çöküyordu. Yürüyen merdiven bir başka karanlık kata iniyordu; sağda yan yana dizili asansörler, bir başka koridor ve mağazalar gördüler.</p>
				<p class="normal1">“Çember mi çiziyoruz?” Konuşan Michael’dı. “Buradan daha önce geçtiğimize yemin edebilirim.”</p>
				<p class="normal1">Alicia’nın yüzü ciddiydi. “Peter...”</p>
				<p class="normal1">“Biliyorum, biliyorum.” Karar vermelerinin zamanı gelmişti: ya merdiveni aramayı sürdüreceklerdi ya da zemin katta sığınacak yer arayacaklardı. Peter birden, fazla küçük görünen gruba döndü.</p>
				<p class="normal1">“Lanet olsun, <span class="ideitalik">tam da </span>sırasıydı.”</p>
				<p class="normal1">Mausami en yakındaki mağazanın vitrinlerini gösterdi. “İşte orada.”</p>
				<p class="normal1">Tabelada ÇÖL HEDİYELİK EŞYA MAĞAZASI yazılıydı. Peter kapıyı açıp içeri girdi. Amy tezgâhın yanındaki, üstünde küre şeklinde cam nesneler bulunan raflarla kaplı bir duvarın önündeydi. O nesnelerden birini eline almıştı. Sertçe sallayınca kürenin içinde hareketlenme oldu.</p>
				<p class="normal1">“Amy, o ne?”</p>
				<p class="normal1">Kız gülümseyerek dönüp –<span class="ideitalik">Bir şey buldum, </span>diyordu gözleri sanki, <span class="ideitalik">harika bir şey</span>– nesneyi Peter’a uzattı. Küre Peter’ın tahmininden ağırdı: İçi sıvı doluydu. Bu sıvının içindeki, kar tanelerini andıran küçük, parlak ve ışıltılı maddeler minik binaların bulunduğu bir araziye yağıyordu. Bu minyatür şehrin ortasında beyaz bir kule vardı – Peter bunun şimdi içinde bulundukları kulenin aynısı olduğunu fark etti.</p>
				<p class="normal1">Diğerleri çevrelerinde toplanmışlardı. “Ne oldu?” diye sordu Michael.</p>
				<p class="normal1">Peter küreyi Sara’ya uzattı, Sara da diğerlerine gösterdi.</p>
				<p class="normal1">“Bir çeşit maket galiba.” Amy’nin yüzünde hâlâ heyecan ve mutluluk vardı. “Neden bunu görmemizi istedin?”</p>
				<p class="normal1">Ama yanıt veren Alicia oldu.</p>
				<p class="normal1">“Peter” dedi, “şuna baksan iyi olur.”</p>
				<p class="normal1">Küreyi ters çevirmişti ve altında yazılı sözcükleri gösteriyordu.</p>
                <br class="chapter"/>
				<p class="ortaitalik">Milagro Oteli ve Kumarhanesi<br class="chapter"/>
                Las Vegas</p>
                <br class="chapter"/>
				<p class="normal1">Michael kokunun sıskalarla alakasız olduğunu açıkladı. Lağım gazı kokusuydu. Çoğu metandı ve içerisinin tuvalet gibi kokmasının sebebi buydu. Otelin altında bir yerde yüz yıllık bir dışkı denizi vardı, koca bir şehrin atıkları bir araya toplanmıştı, sanki dev bir fermantasyon tankındaydı.</p>
				<p class="normal1">“Patladığında burada olmak istemeyiz” diye uyardı Michael. “Tarihin en büyük yellenmesi olacak. Burası cayır cayır yanacak.”</p>
				<p class="normal1">Otelin on beşinci katındaydılar, gecenin çökmesini seyrediyorlardı. Birkaç dakikalığına paniğe kapılmışlardı, otelin alt katlarında kalmak zorunda kalacaklar gibi görünmüştü. Otelin diğer tarafında buldukları merdiven tıkalıydı – çok yüksekten atılmışçasına yamulmuş sandalyeler, masalar, şilteler ve bavullarla doluydu. Asansörlerden birini levyeyle açmalarını öneren Hollis olmuştu. Kablo kopmamışsa birkaç kat yukarıya tırmanıp barikatı aşabileceklerini ve sonra merdivenleri kullanabileceklerini açıklamıştı.</p>
				<p class="normal1">Bu plan işe yaramıştı. Sonra, on altıncı katta bir başka barikatla karşılaştılar. Merdivenin dibi mermi kovanlarıyla kaplıydı. Merdiveni çıkınca kendilerini karanlık bir koridorda buldular. Alicia bir başka ışıklı çubuğu yaktı. Koridorda kapılar diziliydi; duvardaki bir tabelada BÜYÜKELÇİ SÜİTİ KATI yazılıydı.</p>
				<p class="normal1">Peter tüfeğiyle ilk kapıyı gösterdi. “Caleb, iş başına.”</p>
				<p class="normal1">Odada iki ceset vardı, bir adamla bir kadın yatakta yatıyorlardı. İkisi de bornozlu ve terlikliydi; yatağın yanındaki masada, içeriği çoktan buharlaşıp kahverengi bir lekeye dönüşmüş açık bir viski şişesiyle plastik bir şırınga duruyordu. Caleb geceyi iki sıskayla, hele intihar etmiş sıskalarla geçirmek istemediğini söyleyerek herkesin aklındaki düşünceyi dile getirdi. Cesetsiz bir süiti ancak beş süite baktıktan sonra bulabildiler. Burası üç odalıydı, ikisinde ikişer yatak vardı, üçüncü ve en büyük odaysa şehir manzaralı bir cam duvara sahipti. Peter cama yaklaştı. Güneş tamamen batıyordu, manzarayı turuncuya boyuyordu. Peter daha yukarıda, hatta çatıda olmadıklarına hayıflandı, ama burası idare ederdi.</p>
				<p class="normal1">“Şu aşağıdaki ne?” diye sordu Mausami. Sokağın karşı tarafındaki, binaların arasında yükselen dört ayaklı, çelikten yapılma, devasa bir yapıyı gösteriyordu.</p>
				<p class="normal1">“Eyfel Kulesi galiba” dedi Caleb. “Bir kitapta fotoğrafını görmüştüm.”</p>
				<p class="normal1">Mausami kaşlarını çattı. “O Avrupa’da değil miydi?”</p>
				<p class="normal1">“Paris’te.” Michael diz çökmüştü, malzemelerini çıkarıyordu. “Fransa’da, Paris’te.”</p>
				<p class="normal1">“Burada ne işi var peki?”</p>
				<p class="normal1">“Ne bileyim?” Michael omuz silkti. “Belki taşımışlardır.”</p>
				<p class="normal1">Gecenin çökmesini seyrettiler – önce sokak, sonra binalar, sonra da ötedeki dağlar suyla dolan bir küvetteymişçesine karanlığa gömüldü. Yıldızlar beliriyordu. Kimse konuşmak istemiyordu; tehlikede oldukları açıktı. Kanepeye oturan Sara, Hollis’in yaralı kolunun bandajını tazeledi. Peter, kadının Hollis için kaygılandığını konuşmalarından değil konuşmamasından, dudaklarını sımsıkı bastırarak çalışmasından anladı.</p>
				<p class="normal1">Hazır Gıdaları aralarında paylaştılar ve dinlenmek için uzandılar. Alicia’yla Sara ilk nöbeti tutmaya gönüllü oldular. Peter itiraz edemeyecek kadar bitkindi. Hazır olunca beni uyandırırsınız, dedi. Gerçi uyku tutmaz herhalde.</p>
				<p class="normal1">Sahiden de uyumadı. Yatak odasında yere yatıp başını sırt çantasına yasladı ve tavana baktı. Milagro, diye düşündü. Burası Milagro’ydu. Amy bir köşede oturuyordu, sırtını duvara yaslamıştı, cam küreyi tutuyordu. Onu birkaç dakikada bir kucağından kaldırıp sarsıyordu ve yüzüne yaklaştırarak, içindeki karların döne döne çökmesini seyrediyordu. Böyle anlarda Peter kendisinin ve diğerlerinin o kız için ne ifade ettiklerini merak ediyordu. Kıza nereye ve neden gittiklerini açıklamıştı. Ama kız Colorado’da neyin bulunduğunu ve sinyali kimin gönderdiğini biliyorsa bile söylemiyordu.</p>
				<p class="normal1">Peter sonunda uyumaya çalışmaktan vazgeçerek ana odaya döndü. Binaların üstünde hilal yükselmişti. Alicia pencerede duruyor, aşağıdaki sokağı tarıyordu; Sara’ysa küçük masada oturuyordu, iskambil kartlarıyla oynuyordu, kucağında tüfeği vardı.</p>
				<p class="normal1">“İşaret var mı?”</p>
				<p class="normal1">Sara kaşlarını çattı. “Olsa iskambil oynar mıyım?”</p>
				<p class="normal1">Peter bir sandalyeye oturdu. Kadının iskambil oynamasını bir süre sessizce seyretti.</p>
				<p class="normal1">“Kartları nereden buldun?” Arkalarında o isim, Milagro yazılıydı.</p>
				<p class="normal1">“Lish bir çekmecede buldu.”</p>
				<p class="normal1">“Dinlenmelisin Sara” dedi Peter. “Yerine ben geçebilirim.”</p>
				<p class="normal1">“Ben iyiyim.” Sara yine kaşlarını çatıp kartları topladı ve tekrar dağıttı. “Yatağa dön.”</p>
				<p class="normal1">Peter daha fazla konuşmadı. Yanlış bir şey yaptığını hissediyordu, ama bunun ne olduğunu bilmiyordu.</p>
				<p class="normal1">Alicia ona döndü. “Bak ne diyeceğim, istersen teklifini ben kabul edebilirim. Birkaç dakika uzanırım. Senin için sorun değilse Sara.”</p>
				<p class="normal1">Sara omuz silkti. “Benim için hava hoş.”</p>
				<p class="normal1">Alicia onları baş başa bıraktı. Peter kalkıp pencereye gitti ve tüfeğinin gece dürbünüyle sokağı taradı: terk edilmiş arabalar, moloz ve çöp yığınları, boş binalar. Zamanda donmuş, Önceki Zaman’ın şiddet dolu son saatlerindeki terk edilme anında donakalmış bir dünya.</p>
				<p class="normal1">“Rol yapmana gerek yok biliyorsun.”</p>
				<p class="normal1">Peter döndü. Sara ona sakince bakıyordu, yüzü ay ışığıyla aydınlanıyordu. “Ne rolü?”</p>
				<p class="normal1">“Yapma Peter. Şimdi olmaz.” Peter kadının kararlılığını hissetti; Sara bir karar vermişti. “Elinden geleni yaptın. Bunu biliyorum.” Sara usulca gülüp gözlerini kaçırdı. “Minnettarım derdim ama o zaman salak gibi görünürüm, bu yüzden demeyeceğim. Hepimiz burada öleceksek, en azından aramızda bir sorun olmadığını bilmeni istiyorum.”</p>
				<p class="normal1">“Kimse ölmeyecek.” Peter’ın aklına söyleyecek başka bir söz gelmemişti.</p>
				<p class="normal1">“Eh. Umarım haklısındır.” Sara duraksadı. “Yine de, o gece...”</p>
				<p class="normal1">“Bak Sara, üzgünüm.” Peter derin bir nefes aldı. “Sana daha önce söylemeliydim. Benim hatam.”</p>
				<p class="normal1">“Özür dilemene gerek yok Peter. Dediğim gibi, sen denedin. İyi bir denemeydi de. Ama siz ikiniz birbiriniz için yaratılmışsınız. Bunu başından beri biliyordum sanırım. Kabullenmemekle aptallık ettim.”</p>
				<p class="normal1">Peter çok şaşırmıştı. “Sara, sen kimden bahsediyorsun?”</p>
				<p class="normal1">Sara yanıt vermedi. Birden gözleri faltaşı gibi açıldı. Peter’ın arkasına, pencereye bakıyordu.</p>
				<p class="normal1">Peter hemen döndü. Sara kalkıp yanına geldi.</p>
				<p class="normal1">“Ne gördün?”</p>
				<p class="normal1">Sara gösterdi. “Karşı tarafta, kulenin tepesinde.”</p>
				<p class="normal1">Peter gözünü dürbüne yasladı. “Bir şey görmüyorum.”</p>
				<p class="normal1">“Oradaydı, eminim.”</p>
				<p class="normal1">Sonra odaya Amy girdi. Küreyi göğsüne bastırmıştı. Diğer eliyle Peter’ı kolundan tutup çekerek pencereden uzaklaştırmaya başladı.</p>
				<p class="normal1">“Amy, ne oldu?”</p>
				<p class="normal1">Arkalarındaki cam patladı, etrafa parlak cam kırıkları saçıldı. Peter odanın diğer tarafına savrulurken nefesinin kesildiğini hissetti. Viralin yukarıdan üzerlerine atladığını ancak sonradan fark edecekti. Sara’nın haykırdığını işitti – kadın konuşmamıştı, sadece bir dehşet çığlığı atmıştı. Peter yere düştü ve Amy ile birlikte yuvarlanırken yaratığın pencereden dışarı atladığını gördü.</p>
				<p class="normal1">Sara artık yoktu.</p>
                <br class="chapter"/>
				<p class="normal1">Şimdi Alicia’yla Hollis odadaydılar, herkes oradaydı; Hollis pencereye gidip omzundaki tüfeği indirerek aşağıya doğrulttu ve namluyu sağa sola çevirmeye başladı. Ama ateş etmedi.</p>
				<p class="normal1">“Lanet olsun!”</p>
				<p class="normal1">Alicia, Peter’ı ayağa kaldırdı. “Bir yerin kesildi mi? Seni tırmaladı mı?”</p>
				<p class="normal1">Peter’ın hâlâ midesi bulanıyordu. Başını salladı: Hayır.</p>
				<p class="normal1">“Ne oldu?” diye haykırdı Michael. “Ablam nerede!”</p>
				<p class="normal1">Peter konuşabildi. “Viral götürdü.”</p>
				<p class="normal1">Michael, Amy’yi kollarından kavramıştı. Kız her nasılsa hâlâ sağlam olan küreyi tutuyordu. “Nerede o? Nerede o?”</p>
				<p class="normal1">“Yeter Michael!” diye bağırdı Peter. “Onu korkutuyorsun!”</p>
				<p class="normal1">Alicia Michael’ı çekip kanepeye savururken küre yere düşüp gürültüyle parçalandı. Amy korkudan faltaşı gibi açık gözlerle, tökezleyerek geriledi.</p>
				<p class="normal1">“Devre” dedi Alicia, “sakin ol!”</p>
				<p class="normal1">Michael sinirden ağlıyordu. “Bana öyle deme!”</p>
				<p class="normal1">Gür bir ses: “Herkes sussun!”</p>
				<p class="normal1">Dönüp bakınca Hollis’in kırık pencerenin yanında durduğunu gördüler; tüfeğini bel hizasında tutuyordu.</p>
				<p class="normal1">“Yeter. Susun.” Hepsini süzdü. “Ablanı geri getireceğim Michael.”</p>
				<p class="normal1">Hollis bir dizinin üstüne çöküp, sırt çantasından aldığı yedek şarjörleri yelek ceplerine tıkıştırmaya başladı. “Onu ne tarafa götürdüklerini gördüm. Üç taneler.”</p>
				<p class="normal1">“Hollis...” diye söze başladı Peter.</p>
				<p class="normal1">“İzin istemiyorum.” Peter’la bakıştı. “Gitmem gerektiğini en iyi senin bilmen lazım.”</p>
				<p class="normal1">Michael öne çıktı. “Seninle geliyorum.”</p>
				<p class="normal1">“Ben de” dedi Caleb. Gözlerini kaldırıp gruptakilere bakınca birden yüzünde kararsızlık belirdi. “Yani, hep birlikte gidiyoruz. Değil mi?”</p>
				<p class="normal1">Peter, Amy’ye baktı. Kız kanepede oturuyordu, dizlerini savunmacı bir şekilde göğsüne bastırmıştı. Peter, Alicia’dan tabancasını istedi.</p>
				<p class="normal1">“Neden?”</p>
				<p class="normal1">“Dışarı çıkacaksan Amy’nin silaha ihtiyacı var.”</p>
				<p class="normal1">Alicia belindeki kuşağa takılı tabancayı çıkardı. Peter şarjörü çıkarıp kontrol ettikten sonra geri taktı ve namluya mermi sürdü. Silahı elinde çevirdi ve Amy’ye uzattı.</p>
				<p class="normal1">“Tek atışta” dedi. Kendi göğüs kemiğine tık tık vurdu. “Tek bir şansın olacak. Şuradan vur. Bunu kullanmayı biliyor musun?”</p>
				<p class="normal1">Amy gözlerini elindeki tabancadan kaldırıp başıyla onayladı.</p>
				<p class="normal1">Eşyalarını toplarlarken Alicia, Peter’ı kenara çekti. “İtiraz etmiyorum” dedi usulca, “ama tuzak olabilir.”</p>
				<p class="normal1">“Tuzak olduğunu biliyorum.” Peter tüfeğini ve sırt çantasını aldı. “Buraya geldiğimizden beri biliyorum sanırım. Bütün o sokaklar tıkalıydı, bizi buraya yönlendirdiler. Ama Hollis haklı. Theo’yu geride bırakmamalıydım ve Sara’yı bırakmayacağım.”</p>
				<p class="normal1">Işıklı çubuklarını yakıp koridora çıktılar. Alicia merdivenin tepesindeki tırabzandan aşağı baktı, tüfeğinin namlusunu sağa sola çevirdi. Gelmelerini elini sallayarak işaret etti.</p>
				<p class="normal1">Katları bu şekilde birer birer indiler; Alicia’yla Peter önden, Mausami’yle Hollis ise arkadan gidiyorlardı. Üçüncü kata inince merdivenden çıkıp koridorda asansörlere doğru yürüdüler.</p>
				<p class="normal1">Ortadaki asansör kapısı bıraktıkları gibi açıktı. Peter aşağı bakınca, tavan kapağı açık duran asansör kabinini gördü. Tüfeğini sırtına asıp kabloya tutundu ve kayarak asansör kabininin tepesine indikten sonra içeri atladı. Asansör iki kat yüksekliğinde, cam tavanlı bir başka lobiye açıldı. Açık kapının ardındaki duvar aynalı olduğundan, Peter yan tarafları görebiliyordu. Nefesini tutup tüfeğinin namlusunu yavaşça dışarı çıkardı. Ama ay ışığıyla aydınlanan alan boştu.</p>
				<p class="normal1">Gruptaki diğerleri peşinden geldiler, tüfeklerini tavan kapağından asansöre attıktan sonra içeri atladılar. Son gelen Mausami oldu. Peter onun omuzlarında birer sırt çantası taşıdığını gördü.</p>
				<p class="normal1">“Sara’nın” diye açıkladı Mausami. “İster diye düşündüm.”</p>
				<p class="normal1">Solda kumarhane, sağdaysa boş mağazalarla dolu karanlık koridor uzanıyordu. Koridorun ardında ana kapı ve Humveeler vardı. Hollis viral grubunun Sara’yı sokağın karşı tarafına, kuleye götürdüğünü görmüştü. Planları otelin önündeki açık alandan taşıtlarla geçmek, ağır silahlarla kendilerini korumaktı. Peter sonrasını bilmiyordu.</p>
				<p class="normal1">Sessiz piyanonun durduğu lobiye vardılar. Ortalıkta çıt çıkmıyordu, hiçbir şey değişmemişti. Tepelerindeki, tavandaki boyalı figürler ışıklı çubukların aydınlığında serbestçe, fiziksel boyuttan bağımsız bir şekilde salınıyorlardı sanki. Peter onları ilk görüşte tehditkâr bulmuştu, ama şimdi öyle hissetmiyordu. O yaşlı gözler ve yumuşak, toparlak yüzler – Peter onların Küçükler olduğunu fark etti.</p>
				<p class="normal1">Girişe varınca açık pencerenin yanında çömeldiler. “Önce ben çıkayım” dedi Alicia. Matarasından su içti. “Etraf temizse araçlara binip gideriz. Binanın dibinde iki saniyeden fazla kalmak istemiyorum. Michael, sen ikinci Humvee’yi kullan; Hollis’le Mausami, siz şu elliliklerin başına geçin. Caleb, sen sadece koşup içeri gir ve Amy’yi yanından ayırma. Ben sizi korurum.”</p>
				<p class="normal1">“Sana ne olacak peki?” diye sordu Peter.</p>
				<p class="normal1">“Merak etme, buradan bensiz gitmenize izin vermem.”</p>
				<p class="normal1">Sonra kalkıp pencereden dışarı çıktı ve en yakın araca koştu. Peter hemen tüfeğini dışarı doğrulttu. Dışarısı zifiri karanlıktı, revakın çatısı Ay’ı örtmüştü. Hafif bir gürültü işitti ve Alicia’nın Humveelerden birinin dibine sindiğini gördü. Silahının dipçiğini omzuna sımsıkı yaslarken Alicia’nın ıslık çalıp etrafın temiz olduğunu haber vermesini istedi.</p>
				<p class="normal1">Hollis yanından fısıldadı. “Ne bekliyor?”</p>
				<p class="normal1">Karanlık öyle yoğundu ki sanki canlıydı, yokluktan çok bir varlıktı, Peter’ın etrafında nabız gibi atıyordu. Peter’ın saçları terden ıslanmıştı. Derin bir soluk alıp parmağını tetiğe bastırdı; ateş etmeye hazırdı.</p>
				<p class="normal1">Karanlıktan fırlayan bir figür onlara doğru koştu.</p>
				<p class="normal1">“Kaçın!”</p>
				<p class="normal1">Alicia pencereden içeri balıklama dalarken Peter onun neyi gördüğünü fark etti: Hareketli bir uçuk yeşil ışık kütlesi dalga gibi kabararak binaya hızla yaklaşıyordu.</p>
				<p class="normal1">Viraller. Sokak viral doluydu.</p>
				<p class="normal1">Hollis ateş etmeye başlamıştı. Peter tüfeğini omuzlayıp iki el ateş etmeyi başardı ve sonra Alicia onun yeninden tutup çekerek pencereden uzaklaştırdı.</p>
				<p class="normal1">“Çok kalabalıklar! Gidelim!”</p>
				<p class="normal1">Lobinin yarısına bile varmamışlarken büyük bir gürültü koptu ve parçalanan tahtaların sesi duyuldu. Ön kapı yıkılmak üzereydi: Virallerin içeri dalması an meselesiydi. Caleb ve Mausami ilerideydiler, koridorda kumarhaneye doğru koşuyorlardı. Alicia zaman zaman geriye dönüp kesik kesik ateş ediyor, onları koruyordu; mermi kovanları fayans döşemeden tıngırdayarak sekiyordu. Peter, Alicia’nın tüfeğinin fenerinden gelen ışıkta Amy’nin piyanonun yanında kaybettiği bir şeyi ararcasına emeklediğini gördü. Amy tabancasını arıyordu. Ama artık onu aramak anlamsızdı. Peter onu kolundan tutup çekerek diğerlerinin peşinden gitti. Zihni şöyle diyordu: Hepimiz öldük. Hepimiz öldük.</p>
				<p class="normal1">Binanın derinliklerinden bir başka cam kırılma sesi geldi. Etrafları sarılıyordu. Yakında kuşatılacak, karanlıkta kaybolacaklardı. Alışveriş merkezindeki gibiydi, ama daha kötüsüydü, çünkü bu sefer dışarıda kaçılacak gün ışığı yoktu. Şimdi Hollis yanındaydı. Peter ileride bir ışıklı çubuğun parladığını ve Michael’ın bir restoranın kırık vitrininden içeri daldığını gördü. Restoranın önüne varınca Caleb’la Mausami’nin içeride olduklarını fark etti. Alicia’ya “Bu taraftan! Çabuk!” diye seslenip Amy’yi içeri iterken Michael’ın arka taraftaki ikinci bir kapıdan geçerek gözden kaybolduğunu gördü.</p>
				<p class="normal1">“Onları takip et!” diye haykırdı. “Git!”</p>
				<p class="normal1">Sonra Alicia yanına gelip onu vitrinden içeri çekti. Hiç duraksamadan torbasından bir ışıklı çubuk daha aldı ve dizinin üstünde kırdı. Michael’ın çıkmasından sonra hâlâ sallanan arka kapıya koştular.</p>
				<p class="normal1">Karşılarına bir başka koridor çıktı; bu seferki dar ve basıktı, tünel gibiydi. Peter, Hollis’le diğerlerinin ileriden onlara el salladıklarını, seslendiklerini gördü. Lağım gazı kokusu birden güçlendi, neredeyse baş döndürücü hale geldi. Arkalarındaki kapıdan içeri bir viral dalınca Peter’la Alicia o tarafa döndüler. Koridor namlularından yayılan anlık ışıklarla aydınlandı. Peter kapıya doğru körlemesine ateş ediyordu. İlk viral yere düştü, sonra bir başkası ve bir başkası. Hâlâ geliyorlardı.</p>
				<p class="normal1">Peter tetiği çektiğini, ama bir şey olmadığını fark etti. Tüfeği boşalmıştı; son mermisi de tükenmişti. Alicia yine onu koridorda çekiştiriyordu. Bir başka koridora inen bir merdiven. Peter duvara çarpınca az kalsın düşüyordu, ama devam etmeyi her nasılsa başardı.</p>
				<p class="normal1">Koridorun sonunda bir mutfağa açılan bir çarpma kapı vardı. Merdivenden yeraltına, otelin derinliklerine inmişlerdi. Alicia’nın ışıklı çubuğundan yayılan ışığı yansıtan geniş bir çelik masanın yukarısında, tavandan sarkan bakır tavalar asılıydı. Peter göğsünün sıkıştığını hissetti; hava çok pis kokuyordu. Boş tüfeğini bırakıp tavandan sarkan tavalardan birini kaptı. Geniş bir bakır tavaydı, ağırdı.</p>
				<p class="normal1">Bir şey peşlerinden içeri girmişti. Peter dönüp tavayı savururken fırına doğru geriledi –böylesine âciz bir durumda olmasa bu hareket komik görünürdü– ve viral çelik masanın üstüne sıçrayıp çömelirken vücudunu Alicia’ya siper etti. Yaratık dişiydi: Parmakları Peter’ın oyun masasındaki sıskalarda gördüğüne benzer yüzüklerle kaplıydı. Ellerini vücudundan uzak tutuyordu, uzun parmakları açılıp kapanıyordu, omuzları akıcı bir şekilde sağa sola gidip geliyordu. Peter tavayı kalkan gibi tutarken Alicia’nın arkadan yaslandığını hissetti.</p>
				<p class="normal1">Alicia: “Kendini görüyor!”</p>
				<p class="normal1">Viral ne bekliyordu? Neden saldırmamıştı?</p>
				<p class="normal1">“Yansımasını!” diye fısıldadı Alicia. “Tavada yansımasını görüyor!”</p>
				<p class="normal1">Peter viralin yeni bir ses çıkardığını fark etti – genizden gelen kederli bir inlemeydi, köpek iniltisi gibiydi. Sanki viralin bakır tavanın dibinde gördüğü yansıması derin ve melankolik bir tanıma hissine kapılmasına yol açmıştı. Peter tavayı ihtiyatla ileri geri hareket ettirdi; viralin gözleri tavayı büyülenmişçesine takip ediyordu. Peter kapıdan başka viraller girmeden önce yaratığı daha ne kadar böyle oyalayabilirdi? Elleri terden kayganlaşmıştı, havadaki pis koku yüzünden nefes almakta zorlanıyordu.</p>
				<p class="normal1"><span class="ideitalik">Burası cayır cayır yanacak. </span></p>
				<p class="normal1">“Lish, buradan çıkış görüyor musun?”</p>
				<p class="normal1">Alicia başını çabucak çevirdi. “Beş metre sağında kapı var.”</p>
				<p class="normal1">“Kilitli mi?”</p>
				<p class="normal1">“Ne bileyim?”</p>
				<p class="normal1">Peter sıkılı dişlerinin arasından konuştu, kımıldamamak için elinden geleni yaparak; viralin gözlerinin tavadan ayrılmasını istemiyordu. “Kilidi var mı?”</p>
				<p class="normal1">Yaratık irkildi, gergin kasları dalgalandı. Ağzı açıldı, dudakları geri çekilince parlak dişleri belirdi. İnlemeyi kesmişti; tıkırdamaya başlamıştı.</p>
				<p class="normal1">“Hayır, kilit görmüyorum.”</p>
				<p class="normal1">“El bombası kullan.”</p>
				<p class="normal1">“Burada yeterince yer yok!”</p>
				<p class="normal1">“Dediğimi yap. Oda gaz dolu. Viralin arkasına at ve kapıya koş.”</p>
				<p class="normal1">Alicia bir elini vücutlarının arasına sokup beline götürdü ve kemerinden bir el bombası aldı. Peter onun pimi çektiğini hissetti.</p>
				<p class="normal1">“Atıyorum” dedi Alicia.</p>
				<p class="normal1">El bombası havada kavis çizerek viralin başının üstünden uçtu. Sonuç Peter’ın umduğu gibiydi: Viral gözlerini tavadan ayırıp başını kaldırarak el bombasının parabolik uçuşunu seyretti; bomba masaya, viralin arkasına ve oradan takır tukur sekerek yere düştü. Peter’la Alicia dönüp kapıya koştular. Oraya önce Alicia ulaştı ve metal sürgüyü açtı. Taze hava ve genişlik hissi – bir çeşit yükleme alanındaydılar. Peter içinden sayıyordu. <span class="ideitalik">Bir saniye, iki saniye, üç saniye...</span></p>
				<p class="normal1">İlk patlamayı duydu, el bombasının etrafa parçacıklar saçtığını işitti ve ardından odadaki gazın tutuşmasıyla birlikte ikinci ve daha yüksek bir patlama oldu. Yükleme alanının kenarına doğru savrulurlarken kapı başlarının üstünden uçtu ve ardından şok dalgası, alevler geldi. Peter ciğerlerinin havasız kaldığını hissetti. Yüzünü toprağa yaslayarak elleriyle başını örttü. Patlamalar sürüyor, alevler binaya tırmanıyordu. Üzerlerine molozlar dökülmeye başladı, her yere cam parçaları saçılıyordu, kaldırıma ışıl ışıl yağıyorlardı. Peter’ın ağzına duman ve toz doldu.</p>
				<p class="normal1">“Gitmeliyiz!” diye haykırdı Alicia onu kendine çekerek. “Bütün bina patlayacak!”</p>
				<p class="normal1">Peter’ın elleriyle yüzü ıslaktı, ama neyle ıslandığı belli değildi. Binanın güneyinde bir yerdeydiler. Yanan otelin ışığında sokağın karşı tarafına geçtiler ve devrilmiş bir arabanın paslı kalıntısının ardına sindiler.</p>
				<p class="normal1">Soluk soluğaydılar, dumandan öksürüyorlardı. Yüzleri isle kaplıydı. Peter Lish’e bakınca kızın uyluğunun üst kısmındaki uzun ve parlak bir yaradan pantolonuna ıslaklık yayıldığını gördü.</p>
				<p class="normal1">“Yaralanmışsın.”</p>
				<p class="normal1">Alicia Peter’ın başını gösterdi. “Sen de.”</p>
				<p class="normal1">Yukarıda gerçekleşen ikinci bir dizi patlama havayı sarstı. Otele tırmanan dev bir ateş topu ortalığı parlak turuncuya boyadı ve sokağa dökülen yanan molozlar çoğaldı.</p>
				<p class="normal1">“Diğerleri çıkabilmiş midir sence?” diye sordu Peter.</p>
				<p class="normal1">“Bilmiyorum.” Alicia tekrar öksürdü ve sonra matarasından bir yudum su alıp yere tükürdü. “Bir yere ayrılma.”</p>
				<p class="normal1">Alicia arabanın kenarına gidip hemen sonra geri döndü. “Buradan bakınca on iki tane duman saydım.” Hafif bir el hareketiyle yukarısını, uzakları gösterdi. “Karşı kulelerde de var. Yangın yüzünden geri çekildiler, ama fazla uzun sürmez.”</p>
				<p class="normal1">Durumları kötüydü. Karanlıktaydılar, tüfekleri yoktu, yanan bir binayla virallerin arasında kısılı kalmışlardı. Sırtlarını arabaya yaslamış dinleniyorlardı, omuzları birbirine değiyordu.</p>
				<p class="normal1">Alicia başını çevirip ona baktı. “İyi bir fikirdi. Tavayı kullanmak. İşe yarayacağını nereden biliyordun?”</p>
				<p class="normal1">“Bilmiyordum.”</p>
				<p class="normal1">Alicia kafa salladı. “Yine de iyi numaraydı.” Duraksadı, yüzünde bir an acı belirdi. Gözlerini kapatıp derin bir nefes aldıktan sonra konuştu: “Hazır mısın?”</p>
				<p class="normal1">“Humveeler mi?”</p>
				<p class="normal1">“En iyi şansımız onlar sanırım. Ateşlerden uzaklaşma, onları gizlenmek için kullan.”</p>
				<p class="normal1">Ateşler olsa da olmasa da, viraller onları görürse on metreden fazla uzaklaşamazlardı herhalde. Peter, Alicia’nın bacağının haline bakınca kızın yürüyebileceğinden şüpheye düştü. Yanlarında sadece bıçakları ve Alicia’nın kemerindeki beş el bombası vardı. Ama Amy ile diğerleri hâlâ yaşıyor olabilirlerdi; onları bulmayı en azından denemeleri gerekiyordu.</p>
				<p class="normal1">Alicia ona iki el bombası verdi. “Anlaşmamızı unutma” dedi.</p>
				<p class="normal1">Gerekirse Peter’ın kendisini öldürmesini istediğini kastediyordu. Peter öyle kolayca karşılık verdi ki kendine şaşırdı. “Sen de. Onlardan biri olmayacağım.”</p>
				<p class="normal1">Alicia başıyla onayladı. Bir el bombası çıkarıp pimini çekmişti ve bombayı fırlatmaya hazırdı. “Önce şunu söyleyeyim: İyi ki yanımdasın.”</p>
				<p class="normal1">“Aynen.”</p>
				<p class="normal1">Alicia bileğiyle gözlerini sildi. “Lanet olsun Peter, ikinci kezdir ağladığımı görüyorsun. Sakın kimseye söyleme, sakın.”</p>
				<p class="normal1">“Söylemem, söz.”</p>
				<p class="normal1">Bir ışık Peter’ın gözlerini kamaştırdı. Peter bir an Alicia’nın yanlışlıkla el bombasını patlattığını – ölümün ışık ve sessizlik olduğunu sandı. Ama sonra motor sesi duydu ve bir aracın yaklaştığını anladı.</p>
				<p class="normal1">“İçeri girin!” diye gürledi bir ses. “Kamyona girin!”</p>
				<p class="normal1">Donakaldılar.</p>
				<p class="normal1">Alicia elinde tuttuğu pimsiz el bombasına faltaşı gibi açık gözlerle bakakaldı. “Uçanlar adına, bunu ne yapayım?”</p>
				<p class="normal1">“At gitsin!”</p>
				<p class="normal1">Alicia bombayı arabanın üstünden fırlattı; Peter onu yere çekerken bomba patladı. Işıklar yaklaşıyordu. Topallayarak koşmaya başladılar; Peter bir kolunu Alicia’nın beline dolamıştı. Kutu gibi bir araç karanlıktan sarsıla sarsıla çıktı, ön tarafı manyakça gülümser gibiydi, ön camı bir tel kafesle örtülüydü; tepesine bir çeşit makineli tüfek monte edilmişti ve arkasında duran bir insan vardı. Peter bakarken makineli tüfek canlandı ve başlarının yukarısına sıvı ateşler saçmaya başladı.</p>
				<p class="normal1">Yere düştüler. Peter ensesinin yandığını hissetti.</p>
				<p class="normal1">“Yerde kalın!” diye gürledi ses tekrar ve Peter sesin kamyonun kabininin tepesindeki bir megafondan geldiğini ancak o zaman fark etti. “Kaldırın kıçınızı!”</p>
				<p class="normal1">“Eee, hangisini yapalım?” diye seslendi Alicia yerde yatarken. “İkisi birden olmaz ki!”</p>
				<p class="normal1">Kamyon başlarının sadece birkaç metre ilerisinde durdu. Peter Alicia’yı ayağa kaldırırken kamyonun tepesindeki kişi bir merdivenden aşağı kaydı. Yüzünü ağır bir tel maske gizliyordu; üstünde kalın, korumalı bir giysi vardı. Bacağındaki bir deri kılıfta kısa namlulu bir pompalı tüfek duruyordu. Kamyonun yan tarafında NEVADA ISLAH DEPARTMANI yazılıydı.</p>
				<p class="normal1">“Arka tarafa! Çabuk!”</p>
				<p class="normal1">Bir kadın sesiydi.</p>
				<p class="normal1">“Sekiz kişiyiz!” diye seslendi Peter. “Arkadaşlarımız hâlâ oradalar!”</p>
				<p class="normal1">Ama kadın onu duymamış veya umursamıyor gibiydi. Onları kamyonun arka tarafına, ağır zırhına karşın şaşılacak bir çeviklikle götürdü. Bir kolu çevirip kapıyı ardına kadar açtı.</p>
				<p class="normal1">“Lish! İçeri gir!”</p>
				<p class="normal1">Caleb’ın sesiydi bu. Herkes içerideydi, karanlık kompartımanın zemininde oturuyorlardı. Peter’la Alicia telaşla içeri girdiler; kapı arkalarından gürültüyle kapanınca karanlıkta kaldılar.</p>
				<p class="normal1">Kamyon sarsılarak ilerlemeye başladı.</p>
				</body></html>