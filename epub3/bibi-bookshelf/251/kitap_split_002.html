<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kitap.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">Estetik-Nikolay Gavriloviç Çernışevskiy</h1>
				<p class="normal">K. Marx’ın “büyük Rus bilim adamı ve eleştirmeni” dediği Nikolay Gavriloviç Çernışevskiy (1828-1889), Rusya’daki devrimci-demokratik ideolojinin öncüsü kabul edilmişti. O, felsefe, politik ekonomi, tarih, etik, toplumsal düşünce tarihi gibi değişik bilgi alanlarının bütün bir dönemine damgasını vurmuş devrimci bir eylem, bir mücadele adamıydı. Aynı zamanda eşine az rastlanır bir söz ustasıydı. Estetiğin sorunları büyük düşün adamının bilimsel çalışmalarında ayrı bir yer tutar. Çok yönlü bir kültürel birikime, mükemmel bir estetik zevke sahip, bir düşün adamı ve sanatçı büyüklüğünü kişiliğinde kaynaştırmış materyalist bir filozof olarak, estetiğin sorunlarına öylesine derinliğine inmeyi bildi ki, o dönemin hiçbir burjuva düşünürü böyle bir başarıyı yakalayamadı. Bu bağlamda, V. İ. Lenin, ondan bir yazar ve düşün adamı olarak söz ederken şöyle der: “Çernışevskiy, gerçekten, 50’li yıllardan 88’e kadar su katılmamış felsefi materyalizm düzeyinde kalmayı ve Yeni-Kantçıların, pozitivistlerin, Mahistlerin ve diğer işten anlamazların acınası saçmalıklarını bir yana atmayı başarmış biricik büyük Rus yazarıdır. Ne var ki, Rusya’daki yaşamın geriliği yüzünden, Marx ve Engels’in diyalektik materyalizminin düzeyine çıkamadı.” (V. İ. Lenin, Top. Y. c.18. - s. 384).</p>
				<p class="normal">Çernışevskiy, kendi estetik kuramını geliştirirken, ulusal ve yabancı estetik düşüncelerin vardığı başarıları kendine dayanak yapmıştır. Bununla birlikte o, derinliği olan özgün bir düşün adamıydı. Onu önemli kılan özelliklerden biri, Alman idealist estetiğinin, özellikle de dönemin dünya estetik düşüncesinin zirvesi olan Hegel estetiğinin çok yönlü eleştirel bir çözümlemesini yapmış olmasıdır. Yine de klasik Alman felsefesinin metodoloji (diyalektik) alanında elde ettiği başarılar Çernışevskiy tarafından benimsendi ve temel estetik görüşlerin tahlilinde kullanıldı.</p>
				<p class="normal">Marksizm öncesi estetik düşünce tarihinde, estetik kategoriler sistemini felsefi materyalizmin ilkeleri çerçevesinde yaratma girişiminde bulunan ilk estetikçi Çernışevskiy olmuştur. Demek ki, söz konusu olan estetiğin sorunlarına ilişkin birbirinden ayrı ifadeler değil, estetik biliminin temel anlayışlarının, belli bir sınırlılığın izlerini taşısa da, materyalist teori temelinde irdelenmesidir. Bununla birlikte, Çernışevskiy, somut edebiyat ve sanat olgularını, aynı şekilde doğrudan yaşamla ilgili konuları titizce ele alırken, geniş felsefi genellemelerde bulunur. Böylece, onun estetik kuramında geniş felsefi genellemelerin Rusya ve başka ülkelerin sanat-estetik yaşantısı içindeki somut olayların ayrıntılı tahliliyle birleştirildiğini görüyoruz. Çernışevskiy’in incelemeleri, felsefi derinlik ve tarihsel somutluğunun yanı sıra, salt Rusya’nın devrimci dönüşüm hedeflerine tabi olmasıyla da ayırt edilirler. Onun başlıca estetik çalışmaları, dıştan bakıldığında soyut-akademik bir nitelik taşısa da, içten bir enerji ve hareket yoğunluğuyla yüklüdürler; bu çalışmalar, somut olguların genellemesini içerir ve belli bir sosyo-politik eğilim taşırlar. <span class="ideitalik">Sanatın Gerçeklikle Estetik İlişkileri</span> başlıklı tezinin ve diğer bilimsel yapıtlarının XIX. yüzyıl Rus gerçekçi sanatının programı olmaları rastlantı değildir. Yaşadığı çağın Rus sanat kültürü içindeki bütün demokratik-hümanist eğilimleri Çernışevskiy’e kadar gider (söz konusu olan sadece edebiyat değil, güzel sanatlar, müzik, tiyatro vb.).</p>
				<p class="normal">En önemli yapıtı olan “Sanatın Gerçeklikle Estetik İlişkileri”ni yazmaya başlarken, Çernışevskiy, incelemesinin kesinlikle yenilikçi özünün bilincindeydi. O, estetik biliminin ayrı ayrı sorunlarının incelenmesini değil de, estetiğin temel anlayışlarının, dahası felsefenin başlangıç ilkelerinin yeniden gözden geçirilmesinin söz konusu olacağını düşünmüştü. Çernışevskiy, tezinin başlangıcında, “Bugünün biliminde egemen olan eğilimin niteliği şudur: Gerçek yaşama saygı, fantastik açıdan hoşa gidecek olsa da apriori (önsel) hipotezlere güvensizlik” diye yazar. “Eğer hâlâ estetikten söz etmenin bir anlamı varsa, yazar, estetik düşüncelerimizi de bu noktaya taşımamız gerektiği kanısındadır.”</p>
				<p class="normal">Bilindiği gibi, estetiğin temel kategorileri uzun bir zaman dilimi içinde yaratıldı. Çernışevskiy, güzellik kategorisinin estetiğin diğer kavramları arasında merkezi bir yer tuttuğunu görmemezlik edemezdi. Daha da önemlisi, diğer estetik kategoriler çoğu zaman güzellik kategorisinin değiştirilmiş hali olarak ele alındılar. Felsefi genelleme düzeyindeki bu sorun, güzellik ile sanat arasındaki ilişkinin algılanması biçiminde kendini gösterir. Çernışevskiy, bu sorunu sanatsal kavrayış alanını genişletme planı çerçevesinde çözüyor. “Sanatın alanı, diyor, sözcüğün estetik anlamında, sadece biçim mükemmelliği bakımından değil, canlı özü bakımından da güzelliğin alanıyla sınırlı değildir: Sanat, yaşamda insan için ilginç olan her şeyi yeniden yaratır.” Bu görüşle birlikte devrimci demokratlar ile liberaller arasında, sanatın gerçek konusunun ne olduğu hususunda açık bir tartışma başladı.</p>
				<p class="normal">Çernışevskiy ve onunla aynı düşünceyi paylaşanlar için sanatın asıl görevi, toplumsal değişimlerdi. Bu yüce görevi, ancak çağın toplumsal yaşamındaki en önemli sorunları doğru yansıtan bir sanat yerine getirebilirdi. Bu anlayışın ışığında, Rus edebiyatı içindeki iki eğilim –Gogolcü ve Puşkinci eğilimler− arasında açık bir teorik savaş başlamıştı.</p>
				<p class="normal">Çernışevskiy’in güzellik anlayışı, bütünüyle estetiğin en önemli sorunlarından biri olan gerçekçilik −sanatsal yöntemin kanıtlarla doğrulanması− sorununun çözümüne bağlıdır. Büyük Rus düşünürü, güzellik konusunu estetik çalışmalarının merkezine oturtur. Bu da tamamen anlaşılır bir şeydir, çünkü söz konusu olan estetiğin temel kategorisidir. Burada, güzellik kavramının idealist yorumunun ayrıntılı bir eleştirisiyle ortaya çıkar; eleştirisinin konusu, Hegel’in ardılı Ficher’dir. Ficher’in doğadaki güzellik yorumu, tamamen belirsizleşmeye başlarken, öyle bir nitelik kazanır ki, doğal güzellik bir şarta bağlanır, çünkü onun tarafından ortaya atılan öznel ve nesnel gereklikler tuhaf şekilde birbirine karışır. Bu konuda <span class="idebold">Hegel’in bazı kararsızlıklarının olduğu</span> bir gerçektir, bu nedenle Ficher, asıl dikkatini sanattaki güzelliğe vererek, doğal güzellik sorununu derine inmeden karşılaştırmalı olarak ele alır.</p>
				<p class="normal">N.G. Çernışevskiy, Hegel ile Ficher arasındaki ayrımı görür. Temel kategorilerin idealist yorumunun yetersizliği, Ficher’de olduğu gibi, Hegel’in özellikle liberal yorumcularında net şekilde kendini gösterdiğinden, Çernışevskiy, başlıca darbelerini Ficher üzerinde yoğunlaştırdı. O halde, kesin bir önem taşısa da, sorun sadece sansür düzeninin nedenlerinde değildir. Çernışevskiy, ortaya tamamen yeni bir güzellik anlayışı koymuş, öncelikle de bu kategorinin idealist yorumuna karşı çıkmıştır. Bu planda onun ayrıntılı Hegel ve Ficher eleştirisi dikkate değerdir. Çernışevskiy, onların söz konusu soruna idealist yaklaşımını reddeder. Hegel ve Ficher, bütün doğa olaylarının temelinde doğal biçimlerin bütün çeşitliliğini doğuran “idea”nın olduğu noktasından hareket ederler. Çernışevskiy’e göre, “doğada bir idea aramanın gereği yok; değişik nitelikte çeşit çeşit madde vardır doğada...” Demek ki, temel idealist önermenin bir sonucu olarak, güzelliğin Hegelci tanımı temelsizdir. Ama bu tanımın, genel idealist açıklamalarla ilişkinin dışında da iler tutar tarafı yoktur. Gerçekten, Hegel, güzelliğin ideanın eksiksiz ifadesi olduğunu söylerken, bu sadece, güzelin kendi türü içinde mükemmel olmasından başka bir şey olmadığı anlamına gelir. Çernışevskiy, tamamen haklı olarak, bir nesnenin çok güzel denmesi için kendi türü içinde mükemmel olması gerektiğini, ama türlerin farklı olduğunu ve bütün mükemmel varlıkların kendi türleri içinde çok güzel olmadıklarını söyler. Demek ki, bağımsız bir nesnenin kendi ideasına tam anlamıyla uygun düştüğü şeklindeki Hegelci güzellik tanımı, son derece geniştir.</p>
				<p class="normal">Birincisiyle özdeşleştirilen diğer ifadenin tamamen başka bir anlama sahip olduğunu belirtir Çernışevskiy: “...güzellik idea ile görünüşün birliğidir, ideanın görünüş ile tam olarak iç içe geçmesidir.” Ama bu durumda kastedilen sanat ve ustalık alanıdır. Bu noktada “bir yüzü güzel resmetmek” ile “güzel bir yüzü resmetmek” şeklindeki ifadeleri ayırt etmek gerekiyor. Ancak böyle bir düşünce, sanattaki güzelliğin ne zaman gerçeklikteki güzellikten yüce olmaya başlayacağı yönündeki bir eğilimin çekirdeğini içinde taşır estetikte. Bu da Çernışevskiy’in temel belirlemesiyle çelişir. Onun, estetik alanındaki en önemli çalışmalarında, Ficher’in ‘sanattaki güzelliğin doğadaki güzellikten yüce olduğuna’ ilişkin tezinin lehine olan bütün argümanlarını ayrıntılı biçimde eleştirmesi rastlantı değildir. Çernışevskiy, sanatla yaratılan güzelliğin doğadaki güzellikten yüce olduğunu söyleyen Ficher’in iddiasını adım adım reddeder. Doğadaki güzelliğe yönelik bilinen olumsuzlamalar şunlardır: Doğadaki güzellik bir bilinçle yaratılmış değildir, gerçeklikte az rastlanır, geçici, devamlılığı olmayan, yaşamın estetik değer taşımayan süreçlerine uyan vb. bir güzelliktir. İdealist aksiyomların çürütülmesi, bizim o zamana kadar evrensel estetik düşüncesinde rastlamadığımız sağlam bir temele dayanılarak yapılmıştır.</p>
				<p class="normal">Çernışevskiy, kendi güzellik yorumunda materyalist bulgulardan hareket eder. Güzellik onun için nesneldir, gerçek dünyanın olay ve nesnelerine özgü olarak, kendi gerçekliği içinde vardır. Çernışevskiy, güzelliği kendi organik bütünlüğü, önemli ilinekleri içinde anlamaya çalışır. Bu, soyut bir uyum değildir, çok çeşitlilik içinde bir birlik değildir, nesnelerin ve olayların birbirinden ayrı birtakım maddi niteliklerinin birliğidir, bu, en değişik biçimleri almış bir bütünlüktür. Çernışevskiy için bu yaşam, gerçek biyolojik bir süreç olarak, sadece canlı bir etkinlik değildir. “Güzel olanda, diyor Çernışevskiy, kalbimiz için sevimli, değerli bir şey vardır. Ama bu ‘bir şeyin’ son derece geniş kapsamlı, en değişik biçimleri alma yeteneğinde, çok genel bir şey olması gerekir, çünkü bize güzel görünen objeler son derece çeşitli, birbirine hiç benzemeyen varlıklardır. Bundan, <span class="ideitalik">yaşam</span>ın insan için değerli, dünyadaki en tatlı şey olduğu gibi genel bir sonuç çıkar. İnsan nasıl bir yaşam sürmek istiyorsa, ne tür bir yaşamı seviyorsa, ona en yakın yaşam tarzı odur, dahası her türlü yaşamdır, çünkü ne de olsa yaşamak yaşamamaktan iyidir... <span class="idebold">Güzelli</span><span class="idebold">k yaşamdır</span>; bizim anlayışımıza göre, kendisinde olması gereken tarzda bir yaşam gördüğümüz varlık güzeldir; kendi varlığında bir yaşamı gösteren veya bize yaşamı anımsatan obje güzeldir.” Bu en derinlikli güzellik tanımıdır ve sanatın özünü doğru kavramak için su götürmez bir öneme sahiptir.</p>
				<p class="normal">Çernışevskiy’in “güzellik yaşamdır” tezi, idealist estetik tarafından karmaşık hale sokulmuş olan estetiğin temel anlayışı üzerindeki gizemlilik örtüsünü kaldırarak, güzelliğin materyalist yorumuna yol açıyor. Çernışevskiy, güzelliğin birçok türün uyumu, birliği gibi niteliklerini reddetmez, ama onları çok genel, bu nedenle de biçimsel sayar. O, güzellik halinin içeriğini ortaya koymayı kendine görev saymıştır, o nedenle temel ölçüt olarak yaşamı alır. Bu, onun felsefedeki materyalist ilkesine uygun düşer. “Doğanın” değişik “âlemlerini” incelerken, Çernışevskiy, doğadaki güzelliğin “sadece insanı ima eden bir güzellik anlamı taşıdığı” yargısına varır. Buradan da şu sonucu çıkarır: “Güzelliğin insanda yaşam olduğunu gösterdikten sonra, sadece insandaki güzelliği ve onun yaşamını, dahası yaşamın kendisini akla getirmesi nedeniyle insanın gözünde güzel olan şeyin, gerçekliğin diğer bütün alanlarında da güzel olduğunu kanıtlamaya gerek yok.” Güzelliğin ölçütü olarak yaşamı, yaşamın en yüksek ifade biçimi olarak insan yaşamını öne sürerken, Çernışevskiy, aslında, Antik Çağ’dan başlayarak değişik estetikçilerce ifade edilmiş olan estetiğin “ölçü”, “armoni”, “amaca uygunluk”, “doğa yasalarına uygunluk” vb. kavramlarını açar. Söz konusu kategorilerin içeriklerinin açıklanması, bir estetikçi olarak onun bu alandaki büyük hizmetidir. Estetik olguların çözümlemesinde yeni yöntembilimsel ilkeler ortaya koyar. Söz konusu çağdaş somut bilimler, Çernışevskiy’in temel teorik ve yöntembilimsel ilkelerini doğrulamaktadır.</p>
				<p class="normal">Çernışevskiy’in bir büyük hizmeti de, güzelliğin sadece nesnel ilkelerini ortaya koymakla kalmayıp, güzellik anlayışlarının insanların “yaşam tarzının sonuçları” olduğunu göstermesidir. Basit halkın güzellik anlayışı, yüksek sınıfların güzellik anlayışlarından farklı olduğu gibi, onlarla çelişir de. Çernışevskiy, insanların ideallerinin onların yaşam tarzlarına bağlı olduğunu söylerken, asla farklı sosyal grupların estetik zevklerinin eşitliğini kabul etmek eğiliminde değildir. Sosyete güzelliği idealinin veya tüccar sınıf içinde şekillenen idealin, Çernışevskiy’e her tür ölçünün reddi gibi göründüğü çok açık. Onun için güzelliğin gerçek ölçüsü, basit halkın bu konudaki anlayışıdır. “Basit Rus insanının anlayışına göre, diye yazıyor, güzel bir kadında, yıpratıcı olmayan bir çalışmayla yaratılmış ölçülü bir refah ortamında çiçeklenen sağlığı ve bu sağlığın nedeni olan yaşamı ifade etmeyen hiçbir özellik bulunmaz.”</p>
				<p class="normal">Rus toplumunun farklı katmanlarının estetik ideallerini açıklama çabalarına Çernışevskiy’den önce de rastlanır. Ancak bunlar bütünlükten uzak, birbirinden bağımsız nitelikte taslaklardı. Çernışevskiy için bu, sonraki yıllarda Rus devrimci-demokrat eleştirinin kabul ettiği ve Marksizmde sağlam bilimsel bir temel kazanan yöntembilimsel bir üsluptur. Estetik zevklerin ve estetik ideallerin tahliline sınıfsal yaklaşım, Rus devrimci-demokrat estetiğinin kaydettiği çok önemli gelişmelerden biridir.</p>
				<p class="normal">“Güzellik yaşamdır” derken, Çernışevskiy’in söylemek istediği, asla nesnel gerçekliğin mükemmelliğin cisimlenişi olduğu değildir. Burada hem güzellik var, hem çirkinlik. İnsan etkinliğinin amacı, insanların iyi bir yaşam tasarılarına yanıt verecek şekilde dünyanın yeniden şekillendirilmesidir. Çernışevskiy’in defalarca dile getirdiği Rusya’nın değişiminin devrimci programı, bellidir. Ama o, doğaya egemen olma sorunlarıyla da yakından ilgiliydi.</p>
				<p class="normal">Demek ki, güzelliğin kaynağının gerçek yaşam olduğu tezi, yaşamın idealize edilmesi değildir, yüzü ona dönmeye, onu derinliğine kavramaya ve onun “nasıl olması gerekiyorsa” ilkesine uygun olarak değiştirilmesine bir çağrıdır. Sanatın kaynağı, sanatsal yaratıcılığın itici gücü, bilincine varılması ve insanın gereksinimleri doğrultusunda değiştirilmesi gereken yaşamdır, nesnel gerçekliktir. Gördüğümüz gibi, Çernışevskiy’in güzellik anlayışı, bütünüyle gerçekçi sanatın inandırıcı kanıtlarla sağlam bir temele oturtulmasına yöneliktir.</p>
				<p class="normal">Çernışevskiy, klasik estetiğin temel kategorilerinden biri olan yücelik kategorisiyle de belli bir düzeyde ilgilenmiştir. Burada da bu kavramın idealist yorumuna karşı çıkar; yüceliğin idealist tanımının karşısına, kendi tanımını koyar: “Yüce varlık, bizim karşılaştırdığımız her şeyden çok daha büyük olandır.” “Yüce varlık, karşılaştırdığımız varlıkları kendi ölçüleriyle çok çok aşan varlıktır; yüce olay da, karşılaştırmada bulunduğumuz diğer olaylardan çok daha güçlü olan olaydır.”</p>
				<p class="normal">Çernışevskiy’in yücelik anlayışını incelerken iki noktanın altını çizmek önemli. Birincisi, bu kategorinin, bir sanat konusunun genişletilmesine yol açmasından ötürü, Çernışevskiy için bir önemi vardır (yücelik kategorisi idealist estetik için güzelliğin sadece değişik bir biçimidir); ikincisi, yücelik kavramı, Çernışevskiy için sanatta kahraman karakterini yaratma zorunluluğunun teorik dayanağı olma işlevini görür (kahramanlık yüceliğin özel bir ifadesidir, elbette devrimci felsefeci için).</p>
				<p class="normal">Estetik düşünce tarihinde ilk kez temel estetik kategoriler konusundaki en yaygın öğretilerin detaylı eleştirisini yapması ve bu bilimin materyalist dünya görüşü temelinde kendi kategori sistemini yaratmaya çalışmış olması, büyük Rus düşünürün geliştirdiği estetiğin evrensel öneminin göstergesidir.</p>
	</body>
</html>