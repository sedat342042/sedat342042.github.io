<html xmlns="http://www.w3.org/1999/xhtml">
	<head>
		<title>9-19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-19.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-21">Yirmi Birinci Kısım</p>
				<p class="ana-alt">Despot ve Kral Ladislas Sultan Murad’a Nasıl Hücum Etti</p>
				<p class="paragraf-1">Saadet yılı 1441’de Macar Kralı Ladislas bir ordu topladı ve yiğitçe Türk Padişahı Murad’ın üstüne yürüdü<span class="dipp" style="font-size:0.82em;"><a class="footnote-link" href="#footnote-225-46" id="footnote-225-46-backlink">46</a></span>. Vuk’un oğlu Curac onunla beraberdi ve savaşmadan ayrılmayacaklarına dair söz verdi. Bu esnada Sırbistan ve Bulgaristan topraklarını geçiyorlardı. Sultan Murad, Filibe’ye koştu, onları dağlarda yakaladı ve oraya varmalarını engelledi. Bu dağların ismi Zlatitsa’dı; ama “Demirkapı” da denir. Dağların ortasındaki vadiye geldiklerinde, düz bir arazide yer alan Filibe’ye girmelerini engelleyen sultanın yeniçerileriyle karşılaştılar. Geçiş imkânı olmadığını gören Kral Ladislas Sofya’ya geri çekildi. Çoktan sonbahar olduğu ve kış için orada kalamayacağı için şehri ateşe verdi, Sırbistan’a döndü.</p>
				<p class="paragraf-1">Kral Ladislas, Pirot şehrine vardığında, Türk sultanının yanmış Sofya’ya ulaştığını haber aldı. Despota geride beklemesini ve ordusuyla onları ağır ağır takip etmesini emretti. Bu şekilde ilerledi ve Kunovitsa Dağı’na vardıklarında Kral Ladislas daha önce gelmişti. Despot, Türklerin onu büyük bir orduyla sıkıştırdığını öğrendi, krala Türklerin onun arkasından kalabalık bir kuvvetle geldiğini bildirdi. Bu yüzden kral, piyadelerini savaş arabalarının yanında bırakmak ve tüm ordusuyla hızlıca imdada yetişmek zorundaydı. Fakat kral geldiğinde Türklerle savaş çoktan başlamıştı. Sonuç kesindi: Türkler mağlup olmuş, en büyük amirleri öldürülmüş ve diğerleri de esir alınmıştı. Sultanın sarayında onunla temas halinde bulunmuş arkadaşlarından biri de öldürülmüştü. Onun kabri Tajanitsa köyündedir ve izlerine şimdi de rastlanır. Pek zayiat vermeden kâfirleri yenmiş olmanın neşesiyle, Kral Ladislas Sırbistan’daki Dobrogiç kırına vardı. Kışı Sırbistan’da geçirmek ve sonrasında Rabb’in yardımıyla Türklerin üstüne yürümek istiyordu.</p>
				<p class="paragraf-1">Türklerin elçisi, esirlerin ve elde tutulan beylerin serbest bırakılması için buraya geldi. Buna mukabil, Semendire, tüm kaleler ve tüm Sırp diyarı, despotun iki oğlu Curac ve Stefan despota geri verildi. Karambek adlı bir Türk paşası aynı şekilde esirdi ve sultan onun hürriyeti karşılığında bin beş yüz altın<span class="dipp" style="font-size:0.82em;"><a class="footnote-link" href="#footnote-225-47" id="footnote-225-47-backlink">47</a></span> teklif etti. Ladislas, despotla ve diğer beylerle istişarenin ardından teklifi kabul etti. Bunun üzerine, sultan Baltaoğlu’nu gönderdi. Sultanın emriyle, Semendire ve diğer kaleler despota bırakıldı; kör kardeşleri de aynı şekilde despota gönderildi. Tüm esirler serbest bırakıldı. Tüm bu toprakların hâkimiyetini tekrar ele geçiren Despot Curac dört hafta sarayda kralla ve orduyla birlikte kaldı. Her şeyden bolca vardı. Bu arada kral Macaristan’a neşe içinde döndü, çünkü kâfirleri mağlup etmiş ve onlarla yedi yıllık bir barış yapmışlardı<span class="dipp" style="font-size:0.82em;"><a class="footnote-link" href="#footnote-225-48" id="footnote-225-48-backlink">48</a></span>. Bu, savaş neticesinde elde edilmiş mutlu bir sondu.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-46-backlink" id="footnote-225-46">46</a>.  Bu sefer, Konstantin’in dediği gibi 1441’de değil, 1443 Ekimi ile 1444 Ocağı arasında gerçekleşti. Kral Ladislas’a Yanoş Hunyadi<span xml:lang="ar-SA"> eşlik ediyordu. Kesin bir sonuç elde edilmese de, bu, Batı’da büyük bir zafer gibi hissedildi. Bu başarıdan ötürü, pek çok prens Haçlı ittifakına dahil oldu.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-47-backlink" id="footnote-225-47">47</a>.  Başka basımlarda “500” veya “600”.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-48-backlink" id="footnote-225-48">48</a>.  Edirne-Segedin Antlaşması; on<span xml:lang="ar-SA"> yıllık bir saldırmazlığı kapsadığı kabul edilen </span>bu antlaşma, her şeyden önce, II. Murad ile Macar Kralı Ladislas arasında arabuluculuk yapan Curac Brankoviç’in bir başarısıdır. Murad, Sırp despotuna Semendire ve Kosova’nın tüm maden alanlarını kapsayan geniş topraklar bıraktı. Bu sayede Curac Brankoviç, bu çağda Avrupa’nın en zengin prenslerinden biri oldu. Kardinal Cesarini, bir Haçlı birliği kurmak istediğinden bu barışa düşman oldu.</p>
					</div>
				</div>
			</div>
		</div>
	</body>
</html>