<html xmlns="http://www.w3.org/1999/xhtml">
	<head>
		<title>9-40.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-40.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-42">Kırk İkinci Kısım</p>
				<p class="ana-alt">Türk Keşşaflarına Dair</p>
				<p class="paragraf-1">Türkler keşşaflarına “akıncı” derler. Onlar buluttan düşen sağanak gibidir. Bu öyle bir sağanaktır ki büyük bir sele yol açar, gürleyen dalgalar kıyıları aşar ve geçtiği yerde ne var ne yok alıp götürür; fakat uzun sürmez. Sağanak gibi hür olan bu bedenler uzun süre bir yerde kalmazlar; ancak gittikleri yeri yakar, yıkar, yağmalar ve orada kimseyi sağ bırakmazlar. Öyle ki orada yıllar boyunca bir daha bir kuş cıvıltısı dahi işitilmez.</p>
				<p class="paragraf-1">Türk keşşaflar, keşiflere menfaatleri için kendi rızalarıyla katılırlar. Diğer Türkler onları “çoban” diye çağırır. Çünkü yağma mallarıyla geçinir ve keşfe çıkılmasını beklerken atlara göz kulak olurlar. Her zaman hazırlardır. Bunlara, emir ve ulufe vermek manasızdır. Zararlarını karşılamaya da hacet yoktur. Eğer içlerinden biri keşfe çıkmak istemezse ganimetin yarısı karşılığında bir başkası için atlarını hazırlar. Bir şeyler ele geçirilirse getirilir ve karşılıklı sevinirler. Ancak elleri boş dönerlerse şöyle derler: “Bir şey kazanamadık, yine de ruhen fayda sağladık. Gâvurların üstüne yürüyen, onlarla savaşanlar arasına katıldık.” İşgal ettikleri veya ele geçirdikleri her şeyi, karı kocayı para için satarlar. Erkek çocukları padişahın bizzat kendisi satın alır. Keşşafların başındakine <span class="char-style-override-9">daïdirir</span> adı verilir<span class="dipp" style="font-size:0.82em;"><a class="footnote-link" href="#footnote-225-143" id="footnote-225-143-backlink">143</a></span>.</p>
				<p class="paragraf-1">Her bir bölgeye padişah tarafından gönderilmiş sancakbeyleri vardır. Her şeyden evvel Hıristiyanlara karşı, Semendire sancakbeyi ve müttefiki Kruşevo<span class="char-style-override-10">*</span> sancakbeyi; Macarlara ve Eflaklılara karşı, Niğbolu sancakbeyi ve dostu Vidin sancakbeyi; Hırvatlara ve Karintiyalılara<span class="char-style-override-10">**</span> karşı ise Bosna beylerbeyi ve muavini Sitnitsa sancakbeyi mücadele eder. Her yerde idare böyledir<span class="dipp" style="font-size:0.82em;"><a class="footnote-link" href="#footnote-225-144" id="footnote-225-144-backlink">144</a></span>. Denizde ise Katalan ve İtalyanlara karşı, Gelibolu sancakbeyi ve ona yardım eden Mora sancakbeyi mevcuttur<span class="dipp" style="font-size:0.82em;"><a class="footnote-link" href="#footnote-225-145" id="footnote-225-145-backlink">145</a></span>. Bu sancakbeyleri tüm sancağa göz kulak olur ve her krallıkta ne olduğunu öğrenirler. Bunlardan biri, bir fetih yapılabileceğini düşündüğü vakit, gâvur topraklarına yapılacak akın için padişaha haber gönderir. Padişah elçileri dinler ve onlara izin verir. Elçiler, müsaadenin heyecanıyla haberi beklemeksizin duyurur. Sancakbeyinin ve sancağın ismi zikredilir ve şunlar söylenerek sefer övülür: “Bu sancakta izniniz olacak. Birçok kadın ve erkeği alacak ve çokça ganimet sahibi olacaksınız.” Seferi öven bu ilanı duyan keşşafların etekleri zil çalar, nara atarlar. Söylenen şehre doğru yola koyulurlar, sancakbeyi de oradadır. Oraya vardıklarında sancakbeyi onlara kayık ve levazımı verir. Her şey ayarlandıktan sonra her bir kişiye ne yapması gerektiğine dair buyruk verir. Nehri aşar ve Hıristiyan topraklarına doğru yönelirler. Önceden ulaşılması hedeflenen topraklara varıncaya dek ilerlerler.</p>
				<p class="paragraf-1">Söylenen şehre vardıklarında daha hızlı bir atın üzerine binerler. Zaten beraberlerinde iki at vardır: birine binerler, diğerinin dizginlerini tutarlar. Başta bindikleri atı oraya bırakırlar. Diğer Türkler de ilk seferden geri dönülene kadar onların atlarına bakar. Sekiz at için bir altın alırlar. Sancakbeyi, onlara şehirden pek uzaklaşmadan eşlik eder, gecikmemelerini buyurur ve geri gelecekleri günü tayin eder. “Tulumbaz” adındaki davulu çalar. Büyük bir gümbürtü yankılanır. Bir itip kakışmadır başlar, zira herkes ilk olma arzusundadır. Diğerlerine ise onların atlarına mukayyet olmak düşer. İstedikleri yeri yakar, yıkar, yağmalar; taş üstünde taş koymadan dağıtırlar.</p>
				<p class="paragraf-1">Sancakbeyi ise kaldığı yerde küçük bir çadır kurdurur ve güzide birkaç süvarisiyle onların dönmesini bekler. Keşşafların her biri başka bir yerden sancakbeyine bir şeyler getirerek geri gelir. Tayin ettiği vakti beklerken gelen ganimetleri ve esirleri önden yollar. Geciken yalnız kalacaktır, sancakbeyi olsa dahi geride bırakılır. Birlikler hizaya girer ve düşmanı bekleyerek ağır ağır ilerler. Eğer düşman kuvvetleri onlara yetişirse geri döner ve çarpışırlar. Şayet zafer elde edemeyecek olurlarsa tüm tutsakları, genç veya yaşlı ayırt etmeksizin katleder ve rüzgâr gibi kaçarlar.</p>
				<p class="paragraf-1">Böylece kimse onlara hiçbir şey yapamaz. Ancak sarp dağlarda kıstırılır, önlerine geniş nehirler veya bataklıklar çıkarsa mağlup edilebilirler. Bir başka yol ise çarpışmaya hazır adamlarla, yakıp yıktıkları yere gitmektir. Böylece onlara ciddi zayiatlar verdirilebilir. Çünkü kollara ayrılmış oldukları için korkacaklardır. Sancakbeyinin çadır kurduğu yere değin onları alt etmek mümkündür. Orada dahi sancakbeyi, ciddi bir kuvvetin geldiğini sanarak çarpışmaya cesaret edemeyecektir. İşte keşşaflar bize saldırmak için böyle hazırlanırlar.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-143-backlink" id="footnote-225-143">143</a>.  Dayıdan hareketle türetilmiş bir kelime olabilir.</p>
						<p class="dipnot">*  Uzunçarşılı’da Alacahisar olarak da geçer. (Uzunçarşılı, <span class="char-style-override-9">Osmanlı Tarihi</span>, TTK, Ankara, 2011, c.I, s.421). (ç.n.)</p>
						<p class="dipnot">**  Karintiya, Kutsal Roma İmparatorluğu<span xml:lang="ar-SA"> sınırları içindeki </span>dukalıklardan biridir; bugün toprakları Avusturya’nın güneyinde ve bir kısmı Slovenya’nın kuzeyinde kalan yerleşim birimidir. (ç.n.)</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-144-backlink" id="footnote-225-144">144</a>.  Sırp yeniçeri Konstantin; Bosna, Hırvatistan ve Bulgaristan’daki uçbeylerini saymaktadır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-145-backlink" id="footnote-225-145">145</a>.  Gelibolu, Kaptan-ı Derya’nın oturduğu yerdir.</p>
					</div>
				</div>
			</div>
		</div>
	</body>
</html>