<html xmlns="http://www.w3.org/1999/xhtml">
	<head>
		<title>9-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-44.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-46">Kırk Altıncı Kısım</p>
				<p class="ana-alt">Türklerin Hâkimiyetindeki Hıristiyanlara Dair</p>
				<p class="paragraf-1">Türkler Hıristiyanlara gâvur der ve padişah her diyarda Türk hâkimiyetinde bulunan kişi sayısını bilir. Padişaha yılda kelle başına 40 akçelik bir vergi öderler, 40 akçe bir altın eder; bu hesapla, padişah her yıl yüz binler kazanır<span class="dipp" style="font-size:0.82em;"><a class="footnote-link" href="#footnote-225-152" id="footnote-225-152-backlink">152</a></span>. Kadınlar ve çocuklar hariç para kazanan herkes bir altın verir ve bunlar, padişahın karadaki ve denizdeki hazinesine, gümüş madenlerinden ve diğer kaynaklardan gelenlere eklenir. Hıristiyanlar vergilerinin yarısını ve hasatlarıyla ahır hayvanları gibi sahip oldukları şeylerin onda birini, onları yöneten ve tımarlılar diye anılan efendilere verir. Sultan veya diğer beyler için angarya hizmetler görmezler.</p>
				<p class="paragraf-1">Orduyu hümayun onların topraklarında ilerlerken, hiçbir asker ne buğday tarlalarından geçmeye, ne kimseye zarar vermeye, ne karşılığını bırakmadan bir şey almaya cesaret edebilir. Türk beyleri geceyi orada geçirir ve hiçbirini affetmez; zira kâfir ya da Hıristiyan, ne olursa olsun hiç kimseye zarar gelmesini istemezler. Ve bir tavuk alıp da karşılığını bırakmayan kimse bunun bedelini kellesiyle öder; çünkü padişah fakirlerin huzur içinde yaşamasını arzular. Hıristiyanlar aynı zamanda kendi hesaplarına satacakları on binlerce binek hayvanını, atı ve hayvan yemlerini padişaha göndermekle mükelleftir, sonra onlarda önyargı uyandırmayacak hakkaniyetli bir anlaşma olur. Bu, en eski zamanlardan günümüze hep böyle yapılagelmiştir.</p>
				<p class="paragraf-1">Sultan Murad devrinde bir köylü kadın, çiftliğindeyken bir azabın zorla sütünü alıp içmesinden şikâyetçi oldu. Sultan onu yakalattı ve midesinde süt olup olmadığını anlamak için karnını yardırdı; çünkü asker bunu inkâr etmekteydi. Ve orada süt bulundu, eğer bulunamasaydı bu akıbet kadının da başına gelecekti. Böylece, zavallı asker hayatını, kadınsa sütünü kaybetmiş oldu. Bu hadise Filibe’den Çirmen’e giden yolda yaşandı.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-152-backlink" id="footnote-225-152">152</a>.  Burada sultanın gayrimüslimlerden topladığı Haraç vergisinden bahsedilmiştir.</p>
					</div>
				</div>
			</div>
		</div>
	</body>
</html>