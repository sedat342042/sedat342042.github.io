<html xmlns="http://www.w3.org/1999/xhtml">
	<head>
		<title>9-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-14.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-16">On Altıncı Kısım</p>
				<p class="ana-alt">Sırp Krallığı’nda Olup Bitenler Hakkında</p>
				<p class="paragraf-1">Kral Uroş’tan sonra, Sırp Krallığı bir prensliğe dönüştü; zira Sırplar, Kral Uroş’un Militsa<span class="dipp" style="font-size:0.82em;"><a class="footnote-link" href="#footnote-225-27" id="footnote-225-27-backlink">27</a></span> adlı yeğeniyle evli olan Prens Lazar’ı hükümdarları seçti. Bazıları ona karşı lütufkârdı, bazıları değildi. Günümüzde buna hâlâ her yerde, hatta ruhbanda bile rastlanır. Amma velakin, halk içinde ihtilaf asla hayır getirmez. Sultan Murad, Prens Lazar’ın tahta çıktığını öğrendiği gibi bir ordu hazırladı ve Sırbistan üzerine yürüdü. Prens Lazar ile Kosova Ovası’nda karşılaştı. Lazar, Lab’ın diğer kıyısında, yani Smagovo’da sultana karşı mevzilendi. Çarşambaya denk gelen Aziz Guy gününde çetin bir muharebe başladı ve cumaya kadar sürdü.</p>
				<p class="paragraf-1">Prens Lazar’ı destekleyen beyler onun saflarında yiğitçe çarpışıyor, diğerleri ise savaşa yardım etmekle kibirleniyorlardı. Bu değersiz ve kalleş heriflerin hainliği, nizamsızlığı ve öfkesi, muharebenin cuma öğle vakti kaybedilmesine sebep oldu. Tam da Prens Lazar’ın Miloş Obiliç isimli bir şövalyesinin Sultan Murad’ı öldürdüğü esnada. Oğlu Mustafa da babasıyla aynı akıbeti paylaştı; lakin ikinci oğlu Bayezid<span class="dipp" style="font-size:0.82em;"><a class="footnote-link" href="#footnote-225-28" id="footnote-225-28-backlink">28</a></span> imparatorluk tahtına çıktı. Meryem Ana’ya vakfedilmiş Samodreja isimli bir kilisenin yanında da Prens Lazar esir alındı. Yüksek bir mermer sütun oraya Prens Lazar’ın esareti hatırasına diktirildi. Onunla beraber Topliça Voyvodası Kraymir de tutsak edildi ve pek çok bey de burada hayatını kaybetti. Muharebeye yardım etmiş olan sadakatsiz adamlar, sonradan kendilerine zarar veren hainlermiş gibi düşünüldü, çünkü bir lahza-ı teveccühten sonra onları birer birer toplayan sultan “Eğer hükümdarınıza karşı sadakatsizseniz, bana karşı da öyle olursunuz” diyerek hepsinin kellesini uçurttu.</p>
				<p class="paragraf-1">Prens Lazar ve Voyvoda Krajmir, Bayezid’in önüne getirildi. Sultanın babası ve ağabeyi musalla taşının üzerinde yatıyordu. Bayezid, prense “İşte babam ve ağabeyim bu taşın üzerinde. Ona karşı koymaya nasıl cüret edebildin?” dedi. Prens Lazar, sükutunu muhafaza ediyordu. Voyvoda Kraymir, Lazar’a şöyle dedi: “Benim yüce Prensim, Sultan’a cevap verin; zira başınız ikinci bir defa sürgün verebilen söğüt ağacı değil.” Prens Lazar ise beklemeden Sultan Bayezid’e karşılık verdi: “En ilginci şu ki senin baban, Sırp Krallığı’na hücum etmeye cüret etti. Ama Sultan Bayezid, sana şunu söyleyeyim; kendi gözlerimle gördüklerimi önceden bilseydim, üçüncü musalla taşında da sen yatıyor olurdun. Fakat Rabbimiz günahlarımız yüzünden bu şekilde münasip gördü. Takdir-i İlahi.” Sultan Bayezid, onu derhal idam ettirdi. Kraymir ise Lazar’a son bir iyilik yapmak için sultana yalvardı. Başını öne eğdi ve sırf yere düşmesin diye gömleğini Prens Lazar’ın başının altına koydu. Ve başı, onun gömleğine düştüğü zaman, yüzüyle karşı karşıya kaldı ve “Rabb’e yemin olsun ki başım, Prens Lazar’ın başının olduğu yerde huzur bulacaktır.” dedi. Sırası gelince öldürüldü ve iki baş toprağa beraber düştü. </p>
				<p class="paragraf-1">Sonra, bir yeniçeri Miloş Obiliç’in başını getirdi ve sultanın ayaklarının altına, diğer iki başın yanına attı. “Saadetli hünkârım, işte en kötü düşmanlarımızın başları” diyordu. Bu esnada, Sultan Bayezid’le beraber olan Sırplar, ondan Prens Lazar’ın cesedini ve Ravanitsa mezarlığına sevk edilmesini istedi. Onu buraya gömdüler ve Lazar aziz ilan edildi. Zaferinden sonra, Sultan Bayezid Kosova Ovası’nda dinlendi ve muharebe meydanında babasının öldürüldüğü yere bir abide diktirdi. Bugün hâlâ ayakta duran abide, dört direkle desteklenen bir tonozdan yapılmış ve kurşunla kaplanmıştı. Babasını ve ağabeyini kefenletti, cenaze törenlerinin ifa edileceği Bursa’ya taşıttı.<span class="dipp" style="font-size:0.82em;"><a class="footnote-link" href="#footnote-225-29" id="footnote-225-29-backlink">29</a></span> Kötü insanların ihaneti yüzünden, bu muharebenin neticesi böyle oldu. İmparator Uroş ve Prens Lazar, Hıristiyan dini uğruna sadakatle çarpışan iki hükümdar, bu kısa sürede kâfirlerin ellerinde hayatlarını yitirdi.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-27-backlink" id="footnote-225-27">27</a>.  Nemanjic Hanedanıyla kurduğu bu aile bağının gücüyle, Kuzey Sırbistan’da hâkim olan prens (<span class="char-style-override-9">knez</span>) Lazar Hrebeljanovic (1371-1389) Balkanlarda Sırpları tekrar ayağa kaldıracak potansiyel bir önder olarak görülüyordu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-28-backlink" id="footnote-225-28">28</a>.  1389 ile 1403 arası hüküm sürmüş olan I. Bayezid.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-29-backlink" id="footnote-225-29">29</a>.  Burada 1389’un Haziran ayında Sırp Prensi Lazar ve Bosna Hükümdarı Tvrtko’nun Sultan I. Murad’ın karşısına çıktıkları ve Sırp-Boşnak mağlubiyetiyle sona eren savaş<span xml:lang="ar-SA"> söz konusudur</span>. Murad savaş alanında yaşamını kaybetti, en büyük oğlu Yıldırım Bayezid (1389-1402) Sırp hükümdarı Lazar’ı ve bir süre sonra da Osmanlı tahtında ikilik çıkmasın diye öz kardeşi Yakub’u öldürttü.  Yeni sultanlara sorun çıkarmamaları için Osmanlı şehzadelerinin ortadan kaldırılması, daha sonraları haksız olarak “kardeş katli kanunu” olarak adlandırıldı.</p>
					</div>
				</div>
			</div>
		</div>
	</body>
</html>