<html xmlns="http://www.w3.org/1999/xhtml">
	<head>
		<title>9-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-13.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-15">On Beşinci Kısım</p>
				<p class="ana-alt">Günahlarımız Yüzünden Biz Sırpların Başına Gelen İlahi Ceza Üzerine</p>
				<p class="paragraf-1">İlk Sırp kralı Uroş’un soyundan gelen Milutin adındaki Sırp Kralı, oğlu Stefan’ı kör etmişti. Fakat o, babasının vefatından sonra, ilahi bir lütufla tekrar görmeye başladı ve kendisiyle aynı ismi taşıyan bir oğlu oldu. O, bir ordu topladı ve Bulgar diyarıyla Bulgar İmparatoru Dimitri’nin üzerine yürüdü. Burada İskar adındaki bir nehre vardı ve ordugâhını bu nehrin kıyısına kurdu. Bulgar İmparatoru da tüm kuvvetiyle buraya geldi. İki kral da dindardı. Bulgar İmparatoru ortaya bir servet dökerek nehrin bir kıyısına İsa adına bir kilise, diğer kıyısında da Kral Stefan aynısını Bakire Meryem için yaptırdı. İnşaat sırasında, kan dökülmeden sakin geçen müzakerelerde bulundular. Bu kiliseler günümüzde hâlâ mevcuttur. Fakat Sırp Kralı’nın oğlu, babasından habersiz orduyu topladı ve nehri geçerek Bulgar İmparatoru’na saldırdı. Onun ordusunu bozguna uğrattı ve onu esir alıp babasına götürdü<span class="dipp" style="font-size:0.82em;"><a class="footnote-link" href="#footnote-225-18" id="footnote-225-18-backlink">18</a></span>.</p>
				<p class="paragraf-1">Oğlunun bu rezil hareketini gören Sırp Kralı başından aşağı kaynar sular dökülmüşe döndü ve imparatoru şerefli bir misafir olarak kabul etti. Merasimler esnasında, onu bir imparatora yakışır şekilde kendinden daha yukarıda oturttu. Fakat işte oğlu, elinde topuzla çıkagelmişti. Babasına “Düşmanını kendinden yukarı oturtmuşsun ama o, bunu hak etmiyor.” dedi. İmparatora topuzla vurdu ve onu oracıkta öldürdü. Babası çok sarsılmıştı ve imparatorun Trnovo şehrinde tüm şerefiyle mezara konmasını sağlamıştı. Sırp ülkesine bezmiş halde geri döndü ve oğlunun rezilliği yüzünden Bulgar İmparatorluğu’na girmek istemedi. Sonra krala, hükümdarları olması için yalvaran Bulgar asilleri geldi ve kral, onları kabul etti. Babası onun kötülüğünü istememesine rağmen Sırp kralının oğlu, ondan korktuğundan Arnavut diyarına firar etti. Bu arada kral Zveçan<span class="dipp" style="font-size:0.82em;"><a class="footnote-link" href="#footnote-225-19" id="footnote-225-19-backlink">19</a></span> kalesine vardı. Oğlu hiç kimseye hiçbir şey fark ettirmeden döndü, kralın odasına ustalıkla sızdı ve onu boğazladı. Kral olması gerektiği gibi Deçan Manastırı’nda toprağa verildi. Onun ardından, oğlu Stefan, Sırp Kralı ve Bulgar İmparatoru oldu; ama onun saltanatı rezil hareketleri sebebiyle müthiş kederlerle doluydu<span class="dipp" style="font-size:0.82em;"><a class="footnote-link" href="#footnote-225-20" id="footnote-225-20-backlink">20</a></span>.</p>
				<p class="paragraf-1">İşte bu yüzden, patriğe, metropolitlere ve mukaddes dağdaki<span class="dipp" style="font-size:0.82em;"><a class="footnote-link" href="#footnote-225-21" id="footnote-225-21-backlink">21</a></span> Aziz Vasili tarikatı keşişlerine ulaklar gönderdi. Onlardan Rab namına kendisi için dua etmelerini ve günah çıkarma ayini tertip etmelerini talep etti. Ona verilen cevapsa şöyleydi: “Biz sana nasihat edemeyiz. Sadece Rabb’e dön ve günahlarından arın. Rabb’in katında, bunu kendi başına yapman, kiliseler yaptırman veya çokça ayine katılmandan daha kıymetlidir ve bu, ruhuna daha iyi gelir. Allah kendisinden yardım dileyenlere karşı merhametlidir.” Din adamlarının bu izahatını duyan İmparator, gözyaşlarına ve babasının yattığı manastırın tevazusuna teslim oldu. Manastıra vardı, yolun kenarına bir haç diktirdi ve çıplak dizleri üstünde babasının kabrine kadar gitti. Ağlıyordu, ağlayıp sızlıyordu ve “Beni affet, baba, benim şefkatli efendim” diyordu. Böylesi bir acıyı gören beyler, onu ayağa kaldırdı; dışarı çıkardı ve artık onun içeri girmesine izin vermediler. Büyüklü küçüklü otuz manastır inşa ettirerek günah çıkarttı. Dindarca yaşadı ve her daim sadakasını verdi. On yıl sonra, babası azizlerin arasına katıldı ve bundan sonra, büyük mucizeler yaratmıştır. Bunu gören kâfirler bu manastıra el sürmedi. </p>
				<p class="paragraf-1">Babasını boğazlayarak tahta geçen Sırp Kral vefat etti ve oğlu, Stefan Uroş onun halefi oldu<span class="dipp" style="font-size:0.82em;"><a class="footnote-link" href="#footnote-225-22" id="footnote-225-22-backlink">22</a></span>. Ülkeyi kötü yönetti. Babasının günahı yüzünden, Allah onun aklını aldı. Gerçekten de sadık hizmetkârlarını ve değerli adamlarını kovdu. Onların yerine yenilerini ve kendisine Deli Uroş diyenleri tercih etti. Bulgar İmparatorluğu üzerindeki saltanatını iki kardeşine bıraktı. Bu ülkede kanun; imparator, kral ve prensler dışında hiç kimsenin kırmızı çizme giymesine müsaade etmiyordu. Oysaki imparator kardeşlerine kırmızı çizmeler vermişti. Bulgar diyarının kendilerine verildiğini görerek imparatora karşı geldiler ve geri çağrıldıklarında, ona cevaben: “Bize kırmızı çizmeleri verdin, ama onları bizden kolay kolay çıkaramazsın.” Bulgar ülkesi onlardan yana oldu, imparatorun babasının cinayetinden ötürü. Bu zamanlarda, Türk sultanı Murad Edirne’ye<span class="dipp" style="font-size:0.82em;"><a class="footnote-link" href="#footnote-225-23" id="footnote-225-23-backlink">23</a></span> varıp bu şehri kuşattı.</p>
				<p class="paragraf-1">Haber Sırbistan’a kadar vardı. İmparator Deli Uroş bu şekilde Edirne’nin muhasara altında olduğunu öğrenmiş oldu. Kuvvetli bir ordu topladı ve şehrin yardımına koştu. Konstantin’in ülkesine<span class="dipp" style="font-size:0.82em;"><a class="footnote-link" href="#footnote-225-24" id="footnote-225-24-backlink">24</a></span> vardığında ordugâhını Beyliyar’a<span class="dipp" style="font-size:0.82em;"><a class="footnote-link" href="#footnote-225-25" id="footnote-225-25-backlink">25</a></span> kurdu ve burada bir rüya gördü: Bir melek ona yaklaştı, elinde tuttuğu kılıcı ondan aldı ve Türklere verdi. Böyle garip bir şeyi görünce, o gün ordusunu dağıtıp dağda yaşayan bir keşişi görmeye gitti. Ona gördüklerini anlattı ve günah çıkardı, “Babamın günahlarından korkuyorum” diyordu. Onun içini karartmak istemeyen keşiş cevapladı: “Babanın günahı dönüp dolaşıp dördüncü nesle gelir.” İmparator çabucak ordusuna geri döndü. Şehre dört fersah uzaktayken Bulgar İmparatorluğu’nu emanet ettiği iki kardeşi, ona karşı Türklerin himayesine girdi. İmparator Uroş’un kuvvetli bir ordusu vardı ama Rab onu akıldan mahrum etmişti. Ne kendinin ne düşmanın esas kuvvetini müşahede ediyordu. Türk Sultanı, onun ordusunda hüküm süren büyük kargaşayı görerek muhasarayı kaldırıp ona döndü. Müdafaayı kaldırıp düşman ordusunun üzerine yürüdü. Uroş’u çadırında buldu ve oracıkta öldürttü. Bütün Sırp ordusu, Sırp bozgununa<span class="dipp" style="font-size:0.82em;"><a class="footnote-link" href="#footnote-225-26" id="footnote-225-26-backlink">26</a></span> kadar bizim olan yere kaçtı. Sonra, hükümdarlarına ihanet etmiş olan iki kardeş, Türk sultanı tarafından değerlerine göre mükâfatlandırıldı, zira başları kesildi. Sultan, Edirne’yi alarak bir prens daha kalmış olmasına rağmen zorlukla karşılaşmadan tüm Bulgar topraklarını ele geçirdi.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-18-backlink" id="footnote-225-18">18</a>.  Konstantin burada, özkardeşi Dragutin’e karşı tahta çıkan ve oğlu Stefan Uroş’u (1321-1331) kör eden Uroş’un oğlu Milutin (1282-1321) tarafından kurulan güçlü Sırp Nemanjic hanedanının (1168-1427) ilk zamanlarından bahsetmektedir. Stefan Uroş, her nasılsa babasıyla tekrar barıştı ve Bulgar İmparatoru IV. Mihail Şişman’a karşı 28 Temmuz 1330’da yapılan Velbaj Muharebesi’ne katıldı. Bu zafer, Sırp İmparatorluğu’nun Balkanlardaki üstünlüğünü ortaya koydu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-19-backlink" id="footnote-225-19">19</a>.  <span class="char-style-override-9">Zvečaj,</span> Bosna’da.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-20-backlink" id="footnote-225-20">20</a>.  Birtakım kaynaklara göre Stefan Uroş boğdurulmamıştır, zehirlenmiştir. Stefan Duşan (1331-1355) iktidarı eline aldı ve “Sırpların ve Yunanların İmparatoru” olduğunu ilan edene kadar Balkanlar’da bu çağın baskın figürü oldu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-21-backlink" id="footnote-225-21">21</a>.  Aynoroz dağındaki Sırp manastırından bahsedilmektedir. Metropolitler, Ortodoks kilisesinin başpiskoposlarıdır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-22-backlink" id="footnote-225-22">22</a>.  V. Stefan Uroş (1355-1371)</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-23-backlink" id="footnote-225-23">23</a>. <span xml:lang="ar-SA"> Sırp İmparatoru Stefan </span>Duşan’ın ömrü kısaydı. Oğlunun tahta çıkışı, İmparatorluk’ta söz sahibi olan insanlar arasındaki fikir ayrılıkları, bölünmeye yol açtı ve Türkler bundan fazlasıyla faydalandı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-24-backlink" id="footnote-225-24">24</a>.  Bizans toprakları.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-25-backlink" id="footnote-225-25">25</a>.  <span class="char-style-override-9" xml:lang="ar-SA">Žeglicovo </span>(Latin alfabesiyle Sırpça ve Hırvatça hali).</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-26-backlink" id="footnote-225-26">26</a>.  1371 Çirmen Muharebesi: Makedonyalı prenslerce yönetilen ve Bizanslı askerlerin katılımıyla güçlenen Sırp askerlerinin Türkler tarafından bozguna uğratıldığı savaş. Bu savaş neticesinde, Türkler Rumeli’deki gelecekleri adına önemli bir şey yaparak Balkanlarda üstünlük elde etti.</p>
					</div>
				</div>
			</div>
		</div>
	</body>
</html>