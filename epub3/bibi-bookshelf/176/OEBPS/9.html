<html xmlns="http://www.w3.org/1999/xhtml">
	<head>
		<title>9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-1">Birinci Kısım</p>
				<p class="ana-alt">Kâfirlerin Çeşitliliğine ve Muhammed’in Yardımcısı Ali’ye Dair</p>
				<p class="paragraf-1">İslam’ın kaidelerini kabul eden kâfirler çeşit çeşittir: <span class="char-style-override-9">Arguinler</span><span class="char-style-override-12">*</span>, Acemler, Türkler, Tatarlar, Barbarlar, Araplar ve yüzlerinde ateş izine rastlanılmayan kimi Mağribiler.<span class="dipp" style="font-size:0.82em;"><a class="footnote-link" href="#footnote-225-1" id="footnote-225-1-backlink">1</a></span>  Bunlar, Musa’nın kitaplarını beğenir; fakat Muhammed’in kanununu anlattığı lanetli Kuran’a göre davranır. Bununla beraber yerle göğü yaratan tek Allah’a inanırlar. Hasat zamanından önce kutladıkları ve Büyük Bayram<span class="dipp" style="font-size:0.82em;"><a class="footnote-link" href="#footnote-225-2" id="footnote-225-2-backlink">2</a></span> dedikleri bir bayramları vardır. Koca bir ay boyunca yemeden içmeden oruç tutarlar, oruç hava kararana kadar sürer. Amma velakin, sabaha kadar su içmekte ve et yemekte diğer zamanlarda olduğu gibi serbesttirler. Yeni ay geldiğinde başlayan bayram ve tebrikat üç gün sürer. Ama ne şarap ne de mayalanmış içki içilir. Adet olduğu üzere sadaka dağıtılır. Bilhassa nüfuzlu beyler esirlerinin esaretlerini kısaltır ve hasta olanları azat eder. Şölenler düzenlenir; koç, keçi ve deve kesilir. Bu hayvanların etleri, ekmek, sikke ve mum Allah rızası için dağıtılır. Uzatılan el, bir gayrimüslim eli olsa dahi geri çevrilmez, sadaka verilir. İnsanlar, kabir başında hürmetle eğilir. Mevtaların ruhlarına iç yağından yapılma mumlar ve tütsüler yakarlar. </p>
				<p class="paragraf-1">Kâfirlere kabirlerde ve camilerde neden iç yağından yapılma mumlar kullandıklarını ve balmumunun daha iyi olup olmadığını sordum. Onlarsa bana, Allah’a kanatlı hayvan değil, sürü hayvanı arz etmenin icap ettiğini söylediler. Bana da fikrimi sordular, cevap verdim: “Muhammed bir mumu nasıl kullandıysa diğeri de öyle kullanılır.”</p>
				<p class="paragraf-1">İkinci bayramları güze rast gelir. Bu bayrama ise Küçük Bayram<span class="dipp" style="font-size:0.82em;"><a class="footnote-link" href="#footnote-225-3" id="footnote-225-3-backlink">3</a></span> adını verirler. Bayramdan evvel oruç tutmak ya da tutmamak tercih meselesidir. Lakin tebrikat ve sadakalar evvelki bayramda olduğu gibidir. Allah insanı cuma günü yaratmıştır diyerek cuma gününü mukaddes addederler; tıpkı Yahudilerin cumartesiyi, Hıristiyanların pazarı addettiği gibi. Sünnet olurlar. Domuz eti yemezler. Beş mevzuda Yahudilerle mutabıktırlar, gayrısında değildirler. Sünnetten sonra, “mümin” adını alırlar; çünkü Hıristiyanlardan ve Yahudilerden daha iyi olmak isterler. Mümin dinde mükemmeliyete vakıf olmuş zat manasındadır. Ve onlar, mukaddes Teslisi tasdik ettiğimiz ve ona tâbi olduğumuz için biz Hıristiyanları gaflete düşmüş sayarlar, derler ki: “Üç ilah yoktur, yalnız tek bir Allah vardır.” İşte bu sebepten Hıristiyanlara gâvur derler; gâvur, hataya düşmüş mühtedilere denir. Buna mukabil, Hıristiyanlar burada tasvir edemeyeceğim bazı rezil muamelelere maruz kaldıklarından ötürü, müminlerine “kâfir” diye hitap eder. Zira kâfir demek zalim, bir köpek gibi pasaklı ve insanlıktan nasibini almamış demektir. Kendilerini iyi addeder ve ne düşünüyorlarsa söylerler. Amma velakin denebilir ki gaflet içindeler; çünkü onları terbiye edecek ve gemleyecek iyi bir hükümdarları yok. Eğer arzu etselerdi, buna sahip olabilirlerdi. Ama yine de böyle bir hükümdar için bu denli nezaketsiz bir cemiyeti yola getirmektense delik bir çuvala kum doldurmak daha zahmetsizdir.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-1-backlink" id="footnote-225-1">1</a><span class="char-style-override-9">Arguin</span>lerin kim olduğunu anlamak zor olsa da 1076’dan bu yana Müslüman idaresindeki Moritanya’ya bağlı, Afrika’nın batı kıyılarında yer alan <span class="char-style-override-9">Arguin</span> adası bulunmaktadır. (ç.n.)</p>
						<p class="dipnot">.  Biraz hayali olan bu kavim isimleriyle (Barbarlar Berberilere, Araplar Bedevilere vs. tekabül eder.) başlanmasının Müslüman halkların farklarını ve çokluğunu sezdirmek gibi bir vasfı vardır. Konstantin, Müslümanları “kâfir” olarak isimlendirmiştir; “yüzlerinde ateş izine rastlamak” ifadesiyle Zerdüştler kastedilir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-2-backlink" id="footnote-225-2">2</a>. <span xml:lang="ar-SA"> Büyük Bayram: Ramazan Bayramı’dır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-3-backlink" id="footnote-225-3">3</a>. <span xml:lang="ar-SA"> Küçük Bayram: Bu bayram Kurban Bayramı’nı ifade etmektedir.</span></p>
					</div>
				</div>
			</div>
		</div>
	</body>
</html>