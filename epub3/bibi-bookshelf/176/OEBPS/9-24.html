<html xmlns="http://www.w3.org/1999/xhtml">
	<head>
		<title>9-24.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-24.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-26">Yirmi Altıncı Kısım</p>
				<p class="ana-alt">Sultan Mehmed Rum İmparatorunu Nasıl Aldattı</p>
				<p class="paragraf-1"><span class="char-style-override-11">Ordusunu hazır ettikten sonra Sultan Mehmed Karaman seferine çıkmak istediği intibaı uyandırdı ve işçileri, demircileri, alçı ustalarını, boyacıları ve diğer zanaatkârları ihtiyaç duyacakları tüm malzemelerle birlikte yanında götürerek sanki tüm ordusunu gemilere bindirerek denizi aşacakmış gibi Konstantiniyye’ye pek uzak sayılmayan Ayios Yeorgios limanına</span><span class="dipp char-style-override-11" style="font-size:0.82em;"><a class="footnote-link" href="#footnote-225-62" id="footnote-225-62-backlink">62</a></span><span class="char-style-override-11"> yöneldi, Rum imparatorundan ona gemiler vermesini istedi. Bu yere varınca ordugâhını deniz kıyısına, İstanbul’a beş İtalyan mili uzaktaki Ayios Yeorgios limanına kurdu ve işçilere ölçü almalarını emretti; zira bir hisar inşa ettirmek istiyordu ve hemen kendi de taş taşımaya koyuldu. Padişahın da işin ucundan tuttuğunu, keyif çatmadığını gören diğerleri de taş, kütük ve inşaat için lazım olan diğer malzemeleri taşımaya başladı. Sultan, iki yılda tamamlanan hisar bitene değin orada kaldı. Hiç kimse buraya bir hisar inşa ettireceğini önceden kestirememişti. Bunu öğrenen Bizanslılar, kale inşaatına engel olmak için hazırlıklara başladı. Mehmed, onların hükümdarına bir elçi yolladı ve onun düşmanlığını yatıştırmak için şunu söyletti: “Bu hisarı müşterek menfaatlerimiz için inşa ettiriyorum, çünkü tüccarlar Akdeniz ve Karadeniz’de Katalanların eşkıyalıklarından şikâyetçi</span><span class="dipp char-style-override-11" style="font-size:0.82em;"><a class="footnote-link" href="#footnote-225-63" id="footnote-225-63-backlink">63</a></span><span class="char-style-override-11">. Tüccarlar mallarını diledikleri gibi taşıyabilsin diye buna bir son vermek istiyorum.” Elçinin bu lafları Bizans imparatorunu ve Bizans halkını kararsız kıldı; ateşkese sadık kalınması gerektiği kanısıyla sultanın hisarını tamamlamasına izin verdiler, fakat sultan hisarı terk eder etmez onu kuşatıp ele geçirmeyi de tasarladılar. Onların fikri bu şekildeydi; ama sultan tamamen başka fikirdeydi.</span></p>
				<p class="paragraf-1"><span class="char-style-override-11">Bizanslılar, kâfirlerle ittifaklarından emin bir şekilde, kendilerini savunmayı düşünmediler. Teminatları şuydu: Türkler şehirden şehre gidiyor ve Bizanslılar hiçbir sorunla karşılaşmadan onların ordularına karışıyor, yiyor içiyor, iyi zaman geçiriyordu. Ancak bu, günümüzde Yenihisar ismiyle bilinen, padişahların hazinelerinin muhafaza edildiği son derece güçlü kalenin tamamlanmasıyla sona erdi</span><span class="dipp char-style-override-11" style="font-size:0.82em;"><a class="footnote-link" href="#footnote-225-64" id="footnote-225-64-backlink">64</a></span><span class="char-style-override-11">.</span></p>
				<p class="paragraf-1"><span class="char-style-override-11">Bu devirde, Türk padişahının emrinde denize açılabilecek tecrübeye sahip kimse yoktu, denize dört İtalyan mili uzaktaki ormanda otuz sağlam gemi yaptırılmasını emretti. Herkes onun budalalık ettiğini düşünüyordu ve hasar vermeden bunları denize kara yoluyla indirmesinin imkânsız olduğunu söylüyordu, ayrıca arazi engebeliydi de. Sultan, Karaman’da ihtiyacı olduğunu bahanesiyle despottan kendisine daha önce söz verdiği bin beş yüz atı göndermesini istedi. Despot, Voyvoda Yakşa Brejiçiç’i ve onunla beraber bin beş yüz atı gönderdi; zira padişahın maksadından haberdar değildi. Hisarı tamamladıktan sonra yakınlarına dahi bir şey demeden, mütarekeyi bozmaksızın süvarilerini Kostantiniyye üzerine sürdü ve onlara karşılarına çıkan herkesi katletmelerini emretti</span><span class="dipp char-style-override-11" style="font-size:0.82em;"><a class="footnote-link" href="#footnote-225-65" id="footnote-225-65-backlink">65</a></span><span class="char-style-override-11">. Bu esnada tüm kuvvetleriyle geldi ve bugün “İstanbul”, “sultanın tahtı” dediğimiz Kostantiniyye’yi muhasara altına aldı. Despotun gönderdiği, içlerinde benim de bulunduğum</span><span class="char-style-override-15">*</span><span class="char-style-override-11"> adamlar, sultanın İstanbul’u kuşattığını haber alınca geri dönmek istedi. Ama sultanın geri dönmeleri halinde onları idam ettireceğinden korkarak İstanbul’a gitmek ve Türklere şehri almalarında yardım etmek zorunda kaldılar. Gerçekten de yardımımız olmadan, İstanbul asla alınmamış olacaktı.</span></p>
				<p class="paragraf-1"><span class="char-style-override-11">Kostantiniyye önüne vardığımızda, ordugâhımızı Edirne kapısı</span><span class="dipp char-style-override-11" style="font-size:0.82em;"><a class="footnote-link" href="#footnote-225-66" id="footnote-225-66-backlink">66</a></span><span class="char-style-override-11"> önüne kurmamız lazımdı. Orada bulunduğumuz süre zarfında sultan, tüm şehrin ve tüm ordunun büyük şaşkınlığı içinde, gemilerini alışılmadık ve masraflı bir şekilde denize indirdi. Nasıl yaptığını anlatayım: Tepeye bir hendek kazıldı. Hendek içyağından bir tabakayla kaplanmış kalaslarla örtüldü. Her bir gemi dağdan getirilen yelkenlerle donatıldı. Bu esnada birbiri ardınca otuz gemi sanki denizdeymişçesine ilerledi. Davullarla zurnalarla toplar atıldı ve savaş burada bu gemilerin sert zemin üzerinde, insanlar ve sığırlar tarafından denize kadar çekilmesini seyretmek için durdu. Gemilerin hareket halinde olduğunu gören Rumlar, onların denize ulaşmasını engellemek istedi, fakat ellerinden bir şey gelmedi. Böylece Kostantiniyye hem karadan hem denizden alınmış oldu. Kostantiniyye ile Galata ya da Pera arasında beş dönüm genişliğinde bir körfez vardı. Türk padişahı, süvariler geçebilsin diye teknelerden bir köprü yaptırdı.</span></p>
				<p class="paragraf-1"><span class="char-style-override-11">Türkler şehrin önünde surları yıkan devasa topları kullanarak sekiz hafta kaldı. İstanbul yüksek, güzel ve kalın surlarla çevrili büyük bir şehirdir, bu sebepten Türk hükümdarının onu rezil bir ihanette bulunmadan alması mümkün olmayacaktı. Şehrin önemine atfen, Rum İmparatoru işgal edilme ihtimaline karşı surlara yeteri kadar adam yerleştirmişti, bu sebepten sultanın yeniçerileri duvarda açılan bir gedikten saldırdı ve burayı muhafaza etmekle mesul olan Rum kumandanını öldürdü. Kumandan can verirken, diğerleri korkuya kapıldı. Surlara tırmanan ve onları öldüren yeniçerilere takviye kuvvet geldi ve sultanın tüm ordusu sokaklarda, evlerde ve kiliselerde öldürerek ve yok ederek şehrin içine girdi</span><span class="dipp char-style-override-11" style="font-size:0.82em;"><a class="footnote-link" href="#footnote-225-67" id="footnote-225-67-backlink">67</a></span><span class="char-style-override-11">. </span></p>
				<p class="paragraf-1">Rum imparatorunun şehirde bin piyadesi vardı. Fakat bunlar surlardaki gediğe vaktinde yetişemediler, zira Türkler erken davranıp önceden oraya büyük bir kuvvetle yığılmışlardı. Ama Rum İmparatoru, buna rağmen kendini cesaretle savundu, sonuna kadar kâfirleri geri püskürttü ve bu esnada yanındaki tüm askerlerle birlikte öldürüldü<span class="dipp" style="font-size:0.82em;"><a class="footnote-link" href="#footnote-225-68" id="footnote-225-68-backlink">68</a></span>. Sarı İlyas<span class="dipp" style="font-size:0.82em;"><a class="footnote-link" href="#footnote-225-69" id="footnote-225-69-backlink">69</a></span> mevtanın başını kesti, sultana götürdü ve onun ayaklarının dibine sererken şunları söyledi: “Saadetli hünkârım, işte sana en kötü düşmanının kellesini getirdim.” Sultan, Rum İmparatorunun arkadaşlarından olan Andreas isimli bir esire bu başın kime ait olduğunu sordu. O ise şöyle cevapladı: “Bu İmparator Dragaş’ın<span class="dipp" style="font-size:0.82em;"><a class="footnote-link" href="#footnote-225-70" id="footnote-225-70-backlink">70</a></span> başıdır.” Sultan Mehmed, bu yeniçeriye atlar, para, güzel elbiseler ve mükemmel çadırlar teklif etti, Aydın sancağını ona verdi. İşte Kostantiniyye kâfirlerin alçak ihaneti ve sahte ateşkesiyle alındı.</p>
				<p class="paragraf-1">Körfezin diğer kıyısında başka bir şehir, Galata ya da Pera adında büyük ve güzel bir şehir bulunur, bu şehrin halkı Türk sultanıyla bir antlaşma yapmıştı: eğer Konstantiniyye alınırsa, onlar da ona tabiiyetlerini bildirecekti. Ve şehir alındığı, erkekler katledildiği, kadınlar ve çocuklar kâfirler arasına dağıtıldığı zaman, Galata halkı şehirlerinin anahtarlarını sultana teslim etti. Böylece onların huzur içinde yaşamasına müsaade edildi. Bu arada Sultan Mehmed başka kalelere ve şehirlere yöneldi, bunları fazla çaba sarf etmeden fethetti, zira hepsi içler acısı vaziyette teslim olmuştu. Buradan Edirne’ye gitti, hazırlandı ve mütarekeyi bozmadan Sırp despotunun topraklarına yürüdü.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-62-backlink" id="footnote-225-62">62</a>.  Boğaziçi’nde.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-63-backlink" id="footnote-225-63">63</a>.  Katalanlar Doğu Akdeniz’de XIII. yüzyıldan beri boy gösteriyordu, Sicilya’dan ve Güney İtalya’dan, yani Aragon Krallığı’na ait topraklardan ta Marmara, Ege denizleri ile Karadeniz’e kadar ticaret ve yağma harek<span xml:lang="ar-SA">â</span>tında bulunuyorlardı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-64-backlink" id="footnote-225-64">64</a>.  Kuşatmanın ve fethin habercisi olan Rumeli Hisarı’nın iki yıl gibi bir sürede inşa edildiğinden bahsediliyor. Oysa Karadeniz ile Akdeniz arasındaki deniz trafiğini kontrol etmek ve özellikle İstanbul’un Fethi sırasında kuzeyden gelebilecek tehditlere karşı durmak için yapılan ve metinde “Yeni Hisar” adıyla anılan Rumeli Hisarı, 1452 Nisanı’ndan 1452 Ağustosu’na kadar, dört ay gibi kısa bir sürede tamamlanmıştı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-65-backlink" id="footnote-225-65">65</a>.  Konstantinopolis Kuşatması böyle başladı, 1453 Nisanı’nda.</p>
						<p class="dipnot">*  Fransızca, Lehçe ve Almanca nüshalarda yer alan bu ifade, Çekçe ve İngilizce nüshalarda yer almadığından, tartışmalıdır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-66-backlink" id="footnote-225-66">66</a>.  Esasında burası Osmanlı’nın Karaca Paşa komutasındaki Rumeli ordusunun konuşlandığı yerdi. Konstantin’in kendi ifadelerine bakılırsa, yirmili yaşlarında onlarla birlikte burada bulunmuştu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-67-backlink" id="footnote-225-67">67</a>.  Konstantin’in saldırı esnasında öldürülen “Rum Kumandan” olarak bahsettiği kişi, savunmayı kuran ve vahim bir şekilde yaralanarak askerleriyle çekilen Cenevizli kumandan Giovanni Giustiniani Longo olmalıdır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-68-backlink" id="footnote-225-68">68</a>.  XI. Konstantinos Palaiologos, surları aşan Osmanlı askerleriyle çarpışırken öldü.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-69-backlink" id="footnote-225-69">69</a>.  Bu isme farklı dillerdeki baskılarda Sarielles, Saules, Saeriles, Saryala, Sariellen, Sanelles gibi yazımlarla da rastlayabiliriz.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-70-backlink" id="footnote-225-70">70</a>.  İmparator Konstantinos’un Sırp annesinden gelen soyadı.</p>
					</div>
				</div>
			</div>
		</div>
	</body>
</html>