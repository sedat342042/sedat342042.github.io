<html xmlns="http://www.w3.org/1999/xhtml">
	<head>
		<title>9-34.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-34.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-36">Otuz Altıncı Kısım</p>
				<p class="ana-alt">Padişahın Hesabını Tutturduğu Türk Hazinesinin Önemine Dair</p>
				<p class="paragraf-1">Gazalardan sonra Sultan Mehmed, Defterdarı Titrek Sinan’a hazineyi saymasını ve bu parayla, hiçbir toprak fethetmeden ve hiçbir vergi gelmeden, ne kadar adamı ne kadar süreyle besleyebileceğini hesaplamasını emretti. Sultanın emri üzerine, defterdar dört hafta boyunca hesap yaptı ve padişaha arz etti: “Hürmetli Sultanım; on yılda, atının nalından miğferine kadar, yani tüm masraflarıyla, dört yüz bin adamı himayenizde barındırabilirsiniz”. Padişah, bu rakamın her sene için değil, on sene için olduğunu anlamadı; yani bu, her sene için kırk bin, yekûnda ise dört yüz bin adam ediyordu. Padişah ona “Ben henüz bir hükümdar sayılmam, zira tebaam bana yabancıdır.” dedi, bu sözleriyle denizin beri tarafında onun topraklarında yaşayan Hıristiyanları kastediyordu. </p>
				<p class="paragraf-1">O sıralarda Papa’nın<span class="dipp" style="font-size:0.82em;"><a class="footnote-link" href="#footnote-225-126" id="footnote-225-126-backlink">126</a></span> tüm Hıristiyanlarla birlikte Türklerin üstüne yürüyeceği lafı ortalıkta dolaşıyordu. Padişah, fethettiği tüm Hıristiyan topraklarının isyan etmesinden çekinerek topraklarındaki eski beylere haber yolladı. Beyler geldiğinde fikirlerini aldı: “Gâvurların ordularıyla üzerimize yürümek istediklerini duyuyoruz, bu hususta ne düşünmektesiniz? Fikirlerinizi dinliyorum, gerekirse on yılda dört yüz bin askere bakabilirim.” Onların cevabıysa şöyle oldu: “Mademki böylesine bir kuvvete sahipsiniz; onların karşısına, onların topraklarında çıkalım. Onları beklemektense üzerlerine gitmek daha faydalı”. Padişah bir misal vermek için halı getirtti ve önlerine serdirdi. Halının ortasına bir elma<span class="dipp" style="font-size:0.82em;"><a class="footnote-link" href="#footnote-225-127" id="footnote-225-127-backlink">127</a></span> koydurdu ve sorusunu sordu: “İçinizden herhangi biri, halıya adımını atmadan elmayı alabilir mi?” Beyler, halının üzerinde yürümeden elmayı almanın nasıl mümkün olabileceğini birbirlerine sorarak aralarında tartıştılar, fakat hiçbirinin fikri yoktu. Sultan Mehmed halıya doğru yürüdü, kenarından tuttu ve halıyı yuvarladı. Böylece elmaya kadar ilerledi ve sonra halıyı geri serdi. Beylere “Gâvurlarla adım adım çarpışmak, topraklarına girip dövüşmekten daha iyidir; zira tedbirsiz yakalanırız ve şayet bir bozguna uğrarsak ardımızda bıraktığımız topraklar bize karşı cephe alacaktır”. İsa Bey<span class="dipp" style="font-size:0.82em;"><a class="footnote-link" href="#footnote-225-128" id="footnote-225-128-backlink">128</a></span> buna mukabil söz aldı: “Padişahım, Papa’nın bizim üzerimize tüm Hıristiyanlarla gelmek istediği pek uzun zamandır dillerde. Amma velakin bir domuza eyer vurmuş olsaydı bile çok uzun zaman önce gelirlerdi. İşte bu sebepten gâvurların üzerimize geldiğine dair haberlerden tedirgin olmaksızın başladığınız işe devam edin”. İsa Bey’in teklifi de padişahın verdiği misal gibi methedildi.</p>
				<p class="paragraf-1">Sultan, emrindeki Hıristiyan bir Rum sipahisi olan Thomas’ı<span class="dipp" style="font-size:0.82em;"><a class="footnote-link" href="#footnote-225-129" id="footnote-225-129-backlink">129</a></span> bir soru sormak üzere çağırdı: “Roma’daki Papa hakkında fikrin nedir?” Thomas şunları diyerek cevap verdi: “Sultanım, Formosus’a<span class="dipp" style="font-size:0.82em;"><a class="footnote-link" href="#footnote-225-130" id="footnote-225-130-backlink">130</a></span> değin tüm papaların aziz olduğunu zannederdik, lakin ondan sonrakiler öyle olmadı.” Padişah da “Tamamıyla bir yanlış içindesiniz, buna Papanız da dahil. İşte bu yüzden Thomas, Hazreti Muhammed’in dinine sarıl. Çünkü onun yolu, sizin tuttuğunuz yoldan daha doğrudur.” şeklinde karşılık verdi. Thomas sesini çıkarmadı. Bu hadise Edirne’de, padişahın yeni sarayında yaşandı. Sultan Mehmed, beyleri ağırladı ve sonra yurtlarına dönmelerine izin verdi. </p>
				<p class="paragraf-1">Lakin şunu biliniz ki Türk hükümdarı çok tehlikelidir. Türkler, Hıristiyanlığın isyan ederek topraklarını istila etmesinden epeyce korkarlar. Çünkü o vakit, emirleri altındaki tüm Hıristiyan esirler başkaldırabilir. Bu halden büyük bir korku duyduklarını ve bu halin başa gelmesine mani olması için Allah’a dua ettiklerini sık sık işittim. Daha sonraki zamanlarda, Sultan Mehmed öldü ve İstanbul’a gömüldü. İki oğlu vardı: Cem Sultan ve Bayezid..</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-126-backlink" id="footnote-225-126">126</a>.  Bahsi geçen papa, 1458 ile 1464 arasında görev yapmış olan II. Pius’tur. II. Mehmed’e Hıristiyanlık dinini kabul etmesi için yazdığı mektupla tanınır. Aynı zamanda Uzun Hasan’la bir ittifak yolu arayıp Haçlı Seferi tasarısı hazırlamıştır. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-127-backlink" id="footnote-225-127">127</a>. <span xml:lang="ar-SA"> Türk mitolojisindeki “Kızıl Elma” sembolünü ve burada Roma’yı temsil eder. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-128-backlink" id="footnote-225-128">128</a>.  Osmanlı’daki uç beyi ailelerinden Evrenoz’a mensup İsa Bey, Balkanların fethinde başlıca görev alan kişilerdendir. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-129-backlink" id="footnote-225-129">129</a>.  Thomas Katavolenos, Sultan’ın Hıristiyan danışmanlarından biri. Benzer biçimde II. Mehmed’e danışmanlık yapan başka Bizanslılar da vardır: Kyritzes, filozof Yeorgios Amiroutzes ve iki oğlu, tarihçi Kritovulos gibi.  </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-130-backlink" id="footnote-225-130">130</a>.  IX. yüzyıl papalarındandır. Roma Kilisesi ile Konstantinopolis arasındaki ilk dini ayrılıklar bu dönemde yaşanmıştır. </p>
					</div>
				</div>
			</div>
		</div>
	</body>
</html>