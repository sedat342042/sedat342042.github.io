<html xmlns="http://www.w3.org/1999/xhtml">
	<head>
		<title>9-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-12.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-14">On Dördüncü Kısım</p>
				<p class="ana-alt">Rum* İmparatoru ven Sultan Oğlu Murad Üzerine</p>
				<p class="paragraf-1"><span>Rum İmparatoru ölüm döşeğinde, hâlâ küçük bir çocuk olan oğlunu Kantakuzenos’a yetiştirmesi için emanet etti. İmparatorun oğlu akil baliğ olana değin bu veliahdın topraklarını gözetmek için Kantakuzenos, neredeyse tüm Rum topraklarını mesuliyeti altına aldı. Lakin genç imparator büyüdüğünde ve Rumlar ona bu namın verilebileceğine kanaat getirdiklerinde ise Kantakuzenos buna izin vermedi, çünkü bu sanı kendi için istiyordu. Buna ulaşamayacağını idrak ettiğinde Türk sultanı Murad ile ittifak yaptı. Denizi aşmalarına ve Rum topraklarında, bu toprakların İmparatoru ile savaşmak için gelmelerine göz yumdu. Denizi meşakkatsiz geçen Murad, Gelibolu yakınlarından Kantakuzenos’un yardımıyla çıkartma yaptı. Hayranlık uyandıran Harmanlı kalesini aldı. Türklerin kendi kıyılarına çıkartma yaptığını öğrenen Gelibolu ahalisi hazırlandı ve onların üzerine yürüdü. Hepsi Türkleri kaçmaya mecbur etmek düşüncesiyle onların üzerine atıldı. </span><span class="char-style-override-11">Böyle bir kargaşa baş gösterince Türkler sıralandı, düşmanlarının yaklaşmalarına izin verdi ve nihayet çarpıştıklarında ön safları bertaraf etti; arka saflar ise firar etti. Türkler, onları kaçtıkları Gelibolu şehrine kadar takip etti. Sultan Murad, Rum İmparatoru ile bir ittifak kurdu ve Bulgar İmparatoru’nun üzerine yürüdü. Rumlar Kantakuzenos’a öfkeliydi ve onu taşa tutuyordu</span><span class="dipp char-style-override-11" style="font-size:0.82em;"><a class="footnote-link" href="#footnote-225-17" id="footnote-225-17-backlink">17</a></span><span class="char-style-override-11">. Bulgar diyarına varmadan evvel, Sultan Murad iki kaleyi daha aldı: Bunlardan birine Soğanlık</span><span class="char-style-override-15">*</span><span class="char-style-override-11">, diğerine Dimetoka deniyordu. Almış olduğu kalelere asker yerleştirdikten sonra denizin karşı kıyısına, Anadolu’ya geri döndü.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-17-backlink" id="footnote-225-17">17</a><span class="char-style-override-10">*  </span>Bizans İmparatoru kastedilmiştir. (ç.n.)</p>
						<p class="dipnot">.  Konstantin burada Bizans İmparatorluğu’nda 1341 ile 1354 yılları arasında hüküm süren ve V. Yannis Paleolog ile rakibine karşı Orhan Gazi’yle ittifak kuran VI. Yannis Kantakuzenos arasında yaşanan Bizans İç Savaşı’na kısaca değinmekte. Bahsi geçen Bulgar imparatoru, tartışmasız Ivan Aleksandr’dır (1330-1371). Çanakkale Boğazı’nın kilidi Gelibolu’nun 1354’te Türkler tarafından alınması Türklerin Avrupa’ya vardığını bir deprem etkisiyle bildiriyordu. Kantakuzenos Rumların öfkesini kazanmadı, fakat 1383’te tahtını terk edip tarikata girdikten 29 yıl sonra Mezistre’de (bugünkü Sparta) hayatını kaybetti. Osmanlıların Batı’ya ayak basmasına neden olan kişi olarak kötü ününü hep korudu.</p>
					</div>
				</div>
			</div>
		</div>
	</body>
</html>