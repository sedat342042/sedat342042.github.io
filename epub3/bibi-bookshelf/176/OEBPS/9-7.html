<html xmlns="http://www.w3.org/1999/xhtml">
	<head>
		<title>9-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-7.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-9">Dokuzuncu Kısım</p>
				<p class="ana-alt">Türk Padişahının Atalarına Dair</p>
				<p class="paragraf-1">Türk padişahlarına Osmanoğlu denir, çünkü ilk hükümdarları Osman’dır. Osman; örflere göre ekip biçen, otuz sabana ve emrindeki birçok köylünün yanı sıra develeri, atları, sığırları ve domuz haricinde her tür sürü hayvanı bulunan; kâfir ama iyi bir çiftçi ve sıradan bir boy beyi olan <span class="char-style-override-9">Chiha</span>’nın<span class="dipp" style="font-size:0.82em;"><a class="footnote-link" href="#footnote-225-10" id="footnote-225-10-backlink">10</a></span> oğludur. Onun keçeden mamul çadırına otağ denir. Bu çadır; yazın serin, kışınsa sıcak tutar. Otağını tarlaya, köylülerin arasına kurdururdu. Tarlada bir ocağı vardı ve öğün hazır edildiğinde kırmızı bir bayrak çektirirdi. Köylüler bunu görür görmez yemek yemeğe gelirdi. Kendi köylüleri gibi diğerleri de gelirdi, herkesin yemeğe hakkı vardı.</p>
				<p class="paragraf-1">Buranın ismi Akyazı’ydı ve bir kalenin bulunduğu Karayazı<span class="dipp" style="font-size:0.82em;"><a class="footnote-link" href="#footnote-225-11" id="footnote-225-11-backlink">11</a></span> denilen yere pek de uzak değildi. Bu kalede Karavida<span class="dipp" style="font-size:0.82em;"><a class="footnote-link" href="#footnote-225-12" id="footnote-225-12-backlink">12</a></span> veya Kara adında dul bir kadın yaşıyormuş. Osman, hem kaleyi görmek hem refakatindekilerle oyalanmak istemiş. Kasrın eteklerine serilmiş bu şehre vardığında onun kaviliği hakkındaki rivayeti duymuş olan kişiler tarafından çok iyi karşılanmış. Bu rivayetler Karavida’nın kulağına gitmiş. Osman oyalanmak için kalenin etrafında yürümeye koyulmuştu. Karavida, köylü, kaba kürk giymiş ve etrafı kolaçan eden adamına Osman’ın başından aşağı bulaşık suyu döktürür. Osman şehrine geri dönmüş ve uğradığı bu hakaretten dolayı herkes acı duymuş. Onlara teşekkür edip kendi evine dönmüş ve adamlarına böyle bir hakarete maruz kaldığı diyarda satacakları tahılları götürmek için yüz yirmi at ve deveyi hazırlamalarını emretmiş. Benzer şekilde elli meşe sopası hazırlayıp onları çuvalların içine koymalarını söylemiş. Çünkü biliyordu ki silahlarla şehre girmelerine hiçbir şekilde izin verilmezdi. Şehrin önüne varınca çimenliğin üzerine bir tezgâh kurmuşlar. Karavida, Osman’ın şehre geldiğini öğrenince mallarını adamlarına satın aldırmış ve taşıtmış. Osman mallarına verilen fiyatı kabul etmiş ve daha önce belirlenmiş elli uşağına çuvalları sırtlayıp kaleye kadar taşımaları için buyruk vermiş, yaptığı tam olarak buymuş. Osman önden yürüyor, adamları ise onu takip ediyormuş. Burçlara geldiklerinde Karavida, Osman’ı görmüş ve onunla dalga geçercesine ona “Osmancık” diye seslenmiş. Uşaklar da dolu çuvallarla gelmişti. Vaktin geldiğini anlayınca Osman, adamlarına çuvallarını boşaltmalarını ve sopaları çıkartıp karşı koyan her kim olursa olsun vurmalarını emretmiş. Şehri almış ve Karavida’yı şehrin en, en yüksek yerinden attırmış. Sonra şehre Karavida’nın kendini küçük düşürmek için söylediği ismi vermiş; Osmancık. Böylece Türk hükümdarının hâkimiyeti başlamış ve günümüze kadar süregelmiş<span class="dipp" style="font-size:0.82em;"><a class="footnote-link" href="#footnote-225-13" id="footnote-225-13-backlink">13</a></span>.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-10-backlink" id="footnote-225-10">10</a>.  Osman Bey’in babası Ertuğrul’dur. Yeniçerinin, ismin telaffuzu veya aklında tutma konusunda bir sıkıntı yaşadığı düşünülebilir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-11-backlink" id="footnote-225-11">11</a>.  Akyazı, Balkanlar’da Akyazılı olarak bilinen yer adı. İsmin karşıtı olarak kastedilen “Karayazı” muhtemelen Osmanlılar tarafından 1289’da alınan Karacahisar (İnönü)’dır. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-12-backlink" id="footnote-225-12">12</a><span>.  İhtimalle Bizans İmparatoru II. Andronikos Paleolog’un kız kardeşini kastetmektedir. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-13-backlink" id="footnote-225-13">13</a>.  Sırp Yeniçeri,  kendi yarı destansı üslubuyla Osmanlı hanedanının başlangıcını anlatır. Onların göçebe kültürlerini, yapılan yağmaların Bitinya’daki (Bursa, Bilecik, İzmit yöresi) Bizans tekfurlarına verdiği zararı ve Osman Gazi tarafından alınan ilk şehri anımsatır.</p>
					</div>
				</div>
			</div>
		</div>
	</body>
</html>