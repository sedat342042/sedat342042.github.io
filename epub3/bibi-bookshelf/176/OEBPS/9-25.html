<html xmlns="http://www.w3.org/1999/xhtml">
	<head>
		<title>9-25.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-25.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-27">Yirmi Yedinci Kısım</p>
				<p class="ana-alt">Mehmed Despotla Olan Antlaşmasına Nasıl İhanet Etti</p>
				<p class="paragraf-1">Türk padişahı Mehmed despotla kendisinin ve oğlu Lazar’ın vefatına kadar ateşkesi sürdüreceğine dair bir antlaşma yapmıştı. Yukarıda da yazıldığı gibi buna sadakatle riayet edeceğine dair söz vermişti. Fakat sadece Konstantiniyye’nin fethine kadar buna riayet etti. Zaten Konstantiniyye’yi daha kolay almak için bundan başka çaresi de yoktu. Hemen ertesi sene, despotla olan mütarekeyi bozmadan, Sırbistan topraklarına tüm kuvvetleriyle girdi<span class="dipp" style="font-size:0.82em;"><a class="footnote-link" href="#footnote-225-71" id="footnote-225-71-backlink">71</a></span>. Sırplar Türk padişahının güçlü bir şekilde gelmekte olduğunu despota bildirdi. “Ne yapmamız gerekiyor? Pekâlâ Türk köpeğinin bize yalan söylediğini söylemiştik, bu yüzden bizim fikrimiz şudur ki: kendi gözlerimizle çocuklarımızın ve kadınlarımızın kâfirlerce götürüldüğünü görmektense, hayatlarımızı tehlikeye atıp onlara karşı savaşmayı tercih ederiz. Bu sebepten, lütfedin olabildiğince çok adamla yardıma gelelim; Sitnitsa’da bir orduya, Dluboçitsa’da ve Kislina’da<span class="dipp" style="font-size:0.82em;"><a class="footnote-link" href="#footnote-225-72" id="footnote-225-72-backlink">72</a></span> da birer orduya sahibiz, gecikmeyin.” </p>
				<p class="paragraf-1">Despot onlara cevap verdi: “Ben bu kadar çabuk adam toplayamıyorum, zira Macaristan Kralı Ladislas artık bana yardıma gelemiyor. Bu yüzden her şeyden vazgeçtim. Eğer Türk padişahına teslim olursanız, Rabb’in inayetiyle sizi kurtarmaya çabalarım.” Zira Sultan Mehmed, Konstantinos’un ülkesine, Sırbistan sınırındaki Jegligovo arazisine varmıştı. Sitnitsa’da, Dluboçitsa’da ve Kislina’da düşman askerleri olduğunu öğrenince, burada dört hafta konakladı. Ne yapacağını, kime saldıracağını bilmiyordu. Sitnitsa’dakiler sultanın ordusuyla kahramanca çarpıştı ve meşhur beyler de dahil olmak üzere çok sayıda Türk’ü kırıp geçirdi<span class="dipp" style="font-size:0.82em;"><a class="footnote-link" href="#footnote-225-73" id="footnote-225-73-backlink">73</a></span>. Bu arada sultan tüm ordusuyla geldi ve Trepanya<span class="dipp" style="font-size:0.82em;"><a class="footnote-link" href="#footnote-225-74" id="footnote-225-74-backlink">74</a></span> ismindeki bir dağın yanında onları bozguna uğrattı. Sonra Türkler “Bu kadar az adamın böyle bir savaş kazandığını daha önce görmedik ve takviye kuvvetler gelmemiş olsaydı, sultan mağlup edilmiş olacaktı.” dediler. Fakat mağlup oldular, bazıları öldürüldü, diğerleri firar etti ve Nikola Skobaliç<span class="dipp" style="font-size:0.82em;"><a class="footnote-link" href="#footnote-225-75" id="footnote-225-75-backlink">75</a></span> çark işkencesiyle<span class="dipp" style="font-size:0.82em;"><a class="footnote-link" href="#footnote-225-76" id="footnote-225-76-backlink">76</a></span> öldürüldü.</p>
				<p class="paragraf-1">Sultan ilerleyişine Altın ve Gümüş Dağı manasına gelen Nobırda<span class="dipp" style="font-size:0.82em;"><a class="footnote-link" href="#footnote-225-77" id="footnote-225-77-backlink">77</a></span> isimli şehri kuşatıp alarak devam etti. Ama sadece mallara dokunacağına, genç kızlara ve oğlanlara dokunmayacağına dair söz vermişti. Şehir teslim olurken, sultan küçük bir açık kapı dışında kalenin tüm parmaklıklarını kapattırdı. Türkler şehre girdi. Hane reislerine, evlerinde yaşayan hizmetkârlar da dahil olmak üzere kadın erkek herkesi alıp evlerini terk etmelerini, kalenin hemen dışındaki hendeklere gitmelerini ve mallarını evlerinde bırakmalarını buyurdular. Böylece, birbiri ardınca çıkıp gittiler. Sultan kapının önünde durdu ve oğlanları bir tarafa, kadınları bir tarafa ayırdı; erkekleri hendeklere gönderdi, yüksek zümreden insanların kellesini vurdurttu. Diğerlerinin şehre dönmesine izin verdi. Eşyalarına hiç zarar gelmemişti. Sultan, 320 oğlan ve 704 kadın ve kız seçti. Kadınları ve kızları kâfirlerin arasında dağıttı. Oğlanları ise yeniçeri olarak aldı, denizin ötesindeki Anadolu’ya yolladı. </p>
				<p class="paragraf-1">Ben ve iki kardeşim de bu şehirde ele geçirildi<span class="dipp" style="font-size:0.82em;"><a class="footnote-link" href="#footnote-225-78" id="footnote-225-78-backlink">78</a></span>. Türkler tarafından bize güvenen insanlara emanet edildik ve geçtiğimiz her yerde, ormanlarda dağlarda, onları öldürmeyi tasarladık. Henüz çok genç olduğumuzdan yapamadık. Fakat bir gece, Samakov<span class="dipp" style="font-size:0.82em;"><a class="footnote-link" href="#footnote-225-79" id="footnote-225-79-backlink">79</a></span> adlı bir köydeyken, yirmi arkadaşla birlikte kaçtık. Bizi tüm yörede aradılar ve tekrar yakaladıklarında, ellerimizi kollarımızı sımsıkı bağladılar. Atlarının arkasına bağlayıp sürükleyerek acı çektirdiler. Ruhumuzu teslim etmememiz bir mucizeydi. Diğerlerinin yanına geri döndüğümüzde, bir daha yapmayacağımıza dair bize kefil oldular, kardeşlerim de bana kefil oldu ve böylece hiçbir vukuatla karşılaşmadan denizin öte yakasına götürüldük.</p>
				<p class="paragraf-1">Osmanlı Sultanı Morava’ya kadar tüm Sırp topraklarını despotun elinden aldı, ona sadece Morava ile Semendire arasındaki bölgeyi bıraktı. Edirne’ye dönüş yolundayken, Sırbistan’dan getirilen oğlanlardan sekizini hizmetkârları arasına kattı. Bunlar gece boyunca onu öldürmeyi tasarladı, birbirlerine şöyle diyorlardı: “Bu Türk köpeğini öldürürsek, tüm Hıristiyan âlemi kurtulur. Ama eğer yakalanırsak, Rabb’in gözünde şehit mertebesine erişiriz.” Gece, nöbet sırası onlara geçince, tamamen hazırdılar, hançerleri yanlarındaydı. Lakin onlardan biri, Dimitriye Tomaşiç, onları bıraktı ve rezilce bir ihanetle sultana gidip olup biteni anlattı. Sultan onları tutuklattı ve huzuruna getirtti. Her birinin hançeri olduğunu gören sultan, onlara sordu: “Sizi ne kışkırttı da boğazımı dilimlemeye cüret ettiniz?” Ona cevap verdiler: “Babalarımızın ve sevgili arkadaşlarımızın acısı.” Sultan, tavuk yumurtaları getirtti, onları kızdırmak için kor ateşin içine koydurdu; sonra ateşten çıkarttırdı, yansınlar ve damarları sertleşsin diye bunları dizlerine bağlamalarını emretti. Kendiliğinden soğuyana kadar yumurtaları çıkarmalarına mani olarak onları bir at arabasında İran’a gönderdi. Bir yıl sonra, getirilmelerini emretti ve onlara hiçbir şey olmadığını görünce, onları öldürttü. İçimizden bazıları gece onların cesetlerini topladı ve onları Güngörmez adını taktığımız boş bir kiliseye gömdük<span class="dipp" style="font-size:0.82em;"><a class="footnote-link" href="#footnote-225-80" id="footnote-225-80-backlink">80</a></span>.</p>
				<p class="paragraf-1">Sultan, suikastı haber veren oğlanı sarayda görevli büyük bir bey yaptı. Fakat o, verem dediğimiz vahim bir hastalığa tutuldu ve bu yüzden hayatını kaybetti. Kâfir ismi Baydarı idi. Allah, onun alçaklığını ve hainliğini cezalandırdı. Tüm bu olanlardan sonra Mehmed bir daha dairesinde Sırp oğlan istemedi. Diğer oğlanların erkekliğini kestirdi, bu sırada bunlardan biri öldü. Bunlara hadımlar denir ve sultanın karıları ile hizmetkârlarını muhafaza etmekle mesuldürler.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-71-backlink" id="footnote-225-71">71</a>.  II. Mehmed, Curac Brankoviç’e karşı 1454 ve 1455’te iki yıkıcı saldırı düzenledi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-72-backlink" id="footnote-225-72">72</a><span>.  Sitnica’nın neresi olduğunu tespit etmek zor olsa da, bugün Kosova’da bu isimle uzun bir nehir bulunmaktadır. Dlubocica günümüzde Sırbistan’ın güneyinde yer alan Lesko­vac’tır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-73-backlink" id="footnote-225-73">73</a>.  Despotun askerleri Osmanlıları 1454’te Leskovac denen bu savaşta yenmeyi başardı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-74-backlink" id="footnote-225-74">74</a>.  Kosova’da.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-75-backlink" id="footnote-225-75">75</a>.  Bu bölgenin beyiydi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-76-backlink" id="footnote-225-76">76</a>.  Bazı nüshalarda kazığa oturtulduğu yazar.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-77-backlink" id="footnote-225-77">77</a>.  Novo Brdo, Kosova’da yer alır. Bu maden şehri Despot Curac Brankoviç’in elinde tut­tuğu önemli kaynaklardan biriydi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-78-backlink" id="footnote-225-78">78</a>.  Bu halde, Konstantin 1455 Haziranı’nda ele geçirilmiş olmalı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-79-backlink" id="footnote-225-79">79</a>.  Samokov, günümüzde Bulgaristan’da yer alan ve Sofya şehrine bağlı bir kasabadır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-80-backlink" id="footnote-225-80">80</a>.  Sultana karşı bu başarısız suikast girişimi, Sırpça ve Fransızca nüshalarda yer almasına rağmen diğerlerinde yoktur.</p>
					</div>
				</div>
			</div>
		</div>
	</body>
</html>