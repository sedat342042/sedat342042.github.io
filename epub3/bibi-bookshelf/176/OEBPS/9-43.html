<html xmlns="http://www.w3.org/1999/xhtml">
	<head>
		<title>9-43.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-43.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-45">Kırk Beşinci Kısım</p>
				<p class="ana-alt">Türklerin Saldırısına Dair</p>
				<p class="paragraf-1"><span>Türk Padişahı şehirleri ve kaleleri çok para harcayarak alır; fakat niyeti buralarda ordusuyla birlikte uzun süre kalmak değildir. Çünkü piyadeler yanlarına erzak almaz ve süvariler atlarını, develerini ve katırlarını kaybeder ve bu zaman zarfında, onları muntazam ve taze bir orduyla ve pekâlâ Rabbin inayetiyle mahvedebiliriz. Her şeyden evvel, saldırıya veya muhasaraya koyulmadan önce mühim erzakları hazırlarlar. Topları, bilhassa surlarda gedik açan en büyüklerini, fazlasıyla ağır ve taşınması zor oldukları için her zaman yanlarında taşımazlar. Fakat develerin üstüne pek çok erzak yüklerler; almak istedikleri şehrin önüne geldikleri vakit top dökerler. Yeteri kadar barutları mevcuttur, şehrin veya kalenin surlarını dövüp yerle bir ederler</span><span class="dipp" style="font-size:0.82em;"><a class="footnote-link" href="#footnote-225-147" id="footnote-225-147-backlink">147</a></span><span>. Bundan sonra sıra saldırıya geçmeye gelir; sultan atları, develeri ve tüm binek hayvanlarını toplatır. Bunu yapar; çünkü savaş sırasında düşmanların onları çalabileceğini düşünür. Ve bu yapıldığı esnada, saldırı gününü tüm ordusuna beyan eder ki hazırlanabilsinler. O günün cuma olması tercih edilir. Bu ilanlar sırasında, mükâfatlar da şu şekilde ilan edilir: Her kim ki surlara sancağı taşır kendisine bir beylik verilecektir ve her kim ki ondan sonra surlara sızar subaşılığa</span><span class="dipp" style="font-size:0.82em;"><a class="footnote-link" href="#footnote-225-148" id="footnote-225-148-backlink">148</a></span><span> terfi edecektir, üçüncüsü çeribaşı</span><span class="dipp" style="font-size:0.82em;"><a class="footnote-link" href="#footnote-225-149" id="footnote-225-149-backlink">149</a></span><span> yapılacak ve diğerlerine miktarı belirsiz paralarla çeşitli payeler verilecektir. Şehri almaları ya da alamamaları mühim değildir, verilen vaatler eksiksiz yerine getirilir. O akşam, tüm askerler içyağından yapılma mumlar yakar, amaçları bulutlardan daha kalabalık oldukları intibaı bırakmaktır. Bu, aynı zamanda saldırının başlayacağının alâmetidir</span><span class="dipp" style="font-size:0.82em;"><a class="footnote-link" href="#footnote-225-150" id="footnote-225-150-backlink">150</a></span><span>.</span></p>
				<p class="paragraf-1">Gece, şehre her yandan, hendeklere kadar ağır ağır yaklaşırlar. Çalılarla ve dallarla örtünürler ve sağlamca hazırlanmış merdivenler taşırlar, amaçları surlara tırmanabilmektir. Yeniçeriler surdaki gediğe sokulur ve oraya vardıklarında, günün doğmasını çıt çıkarmadan beklemeye koyulur. Sonra, topçular tüm güllelerini ateşler. Tüm toplar ateşlendikten sonra yeniçeriler merdivenleriyle surlara tırmanır; şehir halkı top ateşi karşısında geri çekilirken yeniçerileri görüp geri döner ve iki taraf da kahramanca çarpışır. Ve yeniçeriler birbirleriyle yarışırcasına silahların ateşleri ve ok yağmuru altında surlara tırmanırlar. Davul sesleri ve haykırışlar savaş meydanında yankılanmaktadır. Bu savaş bir, en fazla iki saat sürer. Ve eğer Hıristiyanlar kâfirler karşısında üstünlük elde ederse, Türkler yavaş yavaş güçten düşer ve Hıristiyanlar toparlanır. Böyle bir saldırı öğle vaktine kadar sürer ve daha uzun süremez; zira mühimmat ateşlenir, pek çok insan öldürülür, diğerleriyse yaralanır ve hepsi yorgun düşer.</p>
				<p class="paragraf-1">Saldırının başarısızlıkla neticelendiğini gören sultan, şehirden uzaklaşılmasını, topların ve tüm alet edevatın toplanıp at arabalarına yüklenmesini emreder. Yaralıları toplayarak, en önce onların gitmesini sağlar ve kendisi akşama kadar orada kalır, sonra karanlıkta tüm ordusuyla birlikte geri çekilir. Kaleden onları takip etmek veya ganimet toplamak için birinin gelmesi ihtimaline karşı bir süvari alayı bırakır. Böylece düşman intikam almayı da düşünemeyecektir. İşte kaledeki insanların ne olursa olsun çıkmak için geceyi beklemesi bu yüzdendir. Bir kale veya şehir ona direndiği zaman, Türkler ona uzun süre boyunca bir daha saldırmaz<span class="dipp" style="font-size:0.82em;"><a class="footnote-link" href="#footnote-225-151" id="footnote-225-151-backlink">151</a></span>. Padişah, kolunu veya bacağını kaybeden herkesin ihtiyacını ömrünün sonuna kadar karşılar. Aynı şekilde yaralıların tedavi edilmesini de sağlar. Kahramanlığını kanıtlayan ve layık olan herkes mükâfatlandırılır. Türklerin saldırısı işte böyledir.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-147-backlink" id="footnote-225-147">147</a>.  Osmanlı Ordusu’nda topçuluk önemli bir yer tutmaktadır, bunun sayesinde Türkler Konstantinopolis’i almaya muktedir olabilmiş ve doğudaki düşmanlarına karşı üstünlük sağlayabilmiştir. Örneğin: Karamanoğulları, Uzun Hasan ve daha sonra İran Safevileri ve Mısır Memlükleri.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-148-backlink" id="footnote-225-148">148</a>.  Subaşı bir şehrin idari amirine verilen isimdir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-149-backlink" id="footnote-225-149">149</a>.  Çeribaşı, askerlerin komutanı anlamındadır</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-150-backlink" id="footnote-225-150">150</a>.  Konstantin’in dediği gibi, kuşatmanın aşamaları ve saldırı için seçilen zaman kesinlikle belirlenmiştir ve çoğunlukla dini şahsiyetlerin kontrolü altındadır, örnek vermek gerekirse 1422’de Şeyh Buhari ve 1453’te Şeyh Akşemseddin.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-151-backlink" id="footnote-225-151">151</a>.  Konstantin 1456 Belgrad Kuşatması ve 1453’ten önce Konstantinopolis’in farklı zamanlarda kuşatılmış olmasından hareketle söylemiş olmalı.</p>
					</div>
				</div>
			</div>
		</div>
	</body>
</html>