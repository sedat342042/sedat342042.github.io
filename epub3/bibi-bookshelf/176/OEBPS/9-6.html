<html xmlns="http://www.w3.org/1999/xhtml">
	<head>
		<title>9-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-6.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-8">Sekizinci Kısım</p>
				<p class="ana-alt">Türklerin Adaletlerinin Yanısıra Hilekârlık ve Sadakatsizliklerine Dair</p>
				<p class="paragraf-1">Kâfirler arasında çok gelişmiş bir adalet feraseti mevcut. Kendi aralarında olduğu gibi himaye ettikleri tüm tebaaya karşı, Hıristiyanlara olduğu kadar kadar Yahudilere de adiller. Zira padişah, ileride uzunca bahsedileceği üzere bu hususta hassastır. Eflak voyvodası gibi sultana vergi veren bazı beyler, kendi topraklarında hüküm sürer. Adaletin en az tecelli ettiği yerler, padişahın idaresinden uzaktakilerdir, oralarda da zaten her zaman zorluklarla karşılaşılır. Çünkü padişahtan habersiz olarak yapılan haksızlığa dair tebaanın bir şikâyeti padişaha ulaştığında, bahsi geçen mevzunun tetkik edilmesi oranın yöneticilerine buyrulur ve tebaa bu hususta bir netice alacaktır; ancak şikâyetlerini ulaştıramayanlar, maalesef, hiçbir netice alamaz ve başları önde eve dönerler. Verilen icazet bile bunların bir işine yaramaz. Esasında birinin sonunu istediklerinde ona bir icazet verirler. Eğer icazeti alan, gidip bir şeyler diyecek olursa ahlaksızlıklarının arkasında durabilmek için “Sana icazeti verirken oturuyordum, ayakta değildim.” veyahut aksine “Sana icazeti verirken ayaktaydım, oturmuyordum.” gibi bahaneler bulurlar. Eğer Venedik sabunundan kitaplara yemin ettilerse, daha önce bahsedildiği üzere, sözlerini tutmazlar. Ayrıca diğer yeminlerindekine benzer şekilde zalimliklerinden haz almak için kabahatlerine masumiyet katarlar, şayet yapabilirlerse. Onlar cömertliklerinden değil, padişahın şanı için hediyeleşirler. Çünkü bu tür şeyler Türkiye’de âdettendir. Büyük beylerin hiçbir elçisi, bir sır getirmedikçe padişahın huzuruna hediyesiz çıkamaz. Padişah kendini hoşnut eden bu halden, herkesin hoşnut olmasını ister. Bu hediyeler hissi bir manadan ziyade, şan içindir. Padişah bir antlaşma veya ittifak yapar yapmaz, bunu bozmayı düşünür. Biriyle ittifak kurunca ötekine saldırır.<span class="dipp" style="font-size:0.82em;"><a class="footnote-link" href="#footnote-225-9" id="footnote-225-9-backlink">9</a></span> Düşman tebaasını her daim kusurlu görürler. Hıristiyanlara eziyet etmek için onlara karşı sürekli şeytanlık peşindedirler. Kâfirlerle çorba içen herkes, et ikram ederek karşılık vermelidir<span class="char-style-override-10">*</span>.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a><span>.  Osmanlı’nın ittifaklarında taraf değiştirme konusu, Konstantin tarafından eser boyunca tekrar tekrar ele alınacaktır. Aslında haklıdır; Türkler, Hıristiyan prenslerin arasındaki rekabetten (aynı zamanda aynı aile ya da hanedandan gelen akrabalar arasındakinden de) onları peşi sıra yenmek için nemalanmayı bilirdi.</span></p>
						<p class="dipnot"><span>*  Konstantin burada bir deyim veya atasözü benzeri bir deyiş kullanmaya çalışmış olabilir. Ancak temelde anlatmak istediği şey Türklere borçlu kalınmaması gerektiğidir. (ç.n.) </span></p>
					</div>
				</div>
			</div>
		</div>
	</body>
</html>