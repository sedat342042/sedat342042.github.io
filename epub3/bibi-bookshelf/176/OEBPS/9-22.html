<html xmlns="http://www.w3.org/1999/xhtml">
	<head>
		<title>9-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-22.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-24">Yirmi Dördüncü Kısım</p>
				<p class="ana-alt">Voyvoda Yanoş Üç Yılda Türklere Karşı Nasıl Silahlandı</p>
				<p class="paragraf-1">Sultan Murad’la yapılmış yedi yıllık ateşkes bozulunca, 1448 yılında Voyvoda Yanoş, despotu Türklere karşı kışkırtmak amacıyla ona bir, elçi yolladı. Despot ona şöyle cevap verdi: “Türk padişahıyla yedi yıllık bir antlaşma yaptığımızı ve savaşmayacağımıza dair karşılıklı olarak söz verdiğimizi pekâlâ biliyorsunuz. Fakat Türklerle yaptığımız bu ateşkese ve tavsiyelerime hürmet etmeyip haberim olmadan şanlı Kral Ladislas’ı aldattınız ve Türklerin üzerine yürüdünüz. Ve ben, hazırlanamadığımdan kralla beraber gidemedim. Bu ülkenin halkı orada neler karıştırdığınızı bilir. O zamanları düşününce bin pişman olurum. İşte bu sebepten, Yanoş hazretleri<span class="dipp" style="font-size:0.82em;"><a class="footnote-link" href="#footnote-225-56" id="footnote-225-56-backlink">56</a></span>, ortada bir kral olmadan Türklere saldırmaya razı olmayacağımı bilin. Her şeyden evvel, kralın bizimle olmasını sağlarsanız hiç şüphesiz, tüm diğerleriyle beraber hazır olurum. Ve eğer size verdiğim tavsiyeye rağmen Türklerin üzerine yürürseniz, aklınızda bulunsun ki tavsiyemin size artık yardım edemeyeceği anda beni hatırlayacaksınız”. Bu sözleri işiten Voyvoda onunla alay etti: “Kâfirleri mahvetmemde Rab bana yardım ederse, seni Semendire’de bulacağım.” Despot, “Allah korusun ve bizi sokmak istediği hale onu soksun” diye cevap verdi. </p>
				<p class="paragraf-1">Sonra Yanoş, despottan onun ülkesinden geçip Kosova Ovası’na gitme izni istedi. Despot ona izni derhal vererek kendisine karşı da böyle teveccühle davranılmasını istedi. Kral naibi tüm ordusuyla Kosova Ovası’na geldi ve padişahın kuvvetlerini ve büyük ordusunu gördüğünde alelacele bu mektubu yazdı: “Sultan, sizin kadar fazla adamım olmasa da, bilesin ki onlar iyi, sebatlı, haklı ve cesurlar”. Padişahsa Yanoş’a şöyle cevap verdi: “Yanoş, sadağımda altı yedi yaldızlı ok taşımaktansa, onun basit oklarla dopdolu olmasını yeğlerim”. Muharebe bir perşembe sabahı başladı ve cumartesi akşamına kadar savaştılar. Kâfir süvarileri bozguna uğradı, ama yeniden düzen içine girdiler. Bunu gören Yanoş yeniçerilere yöneldi. Burada mağlup oldu ve dağlara iltica etti, fakat diğerleri savaş meydanında kalıp katliama uğradı. Sultan Murad tüm kelleleri bir yerde yığdırdı. Kosova Ovası’nı bu zafer üzerine terk etti, bu yürekler acısı ve pis savaş böyle neticelendi<span class="dipp" style="font-size:0.82em;"><a class="footnote-link" href="#footnote-225-57" id="footnote-225-57-backlink">57</a></span>.</p>
				<p class="paragraf-1">Yanoş, Stefan Damosoviç’in bulunduğu Zagori isimli başka bir diyara gitti. Yanoş, Damosoviç’in huzuruna çıktı, o da onu Semendire’de despota teslim etti. Despot onu affetti, ona hediyeler verdi ve aslında iyiliği için değilse de, Macaristan’a dönmesine izin verdi<span class="dipp" style="font-size:0.82em;"><a class="footnote-link" href="#footnote-225-58" id="footnote-225-58-backlink">58</a></span>. Kötüye iyi davranılmaz; nitekim Türk padişahı Yanoş’un onun ülkesinden geçip gitmesine izin verdiği için despota çok çektirdi. Eğer padişah, onun Semendire’de bulunduğunu öğrenmiş olsaydı, derhal bu şehri muhasara altına alırdı. Despot, işte bu sebepten onu uzun süre yanında tutmak istemedi, padişahın hiçbir şeyden haberi olmadı. Murad iki yıl sonra öldü ve oğlu hiçbir zorlukla karşılaşmadan ondan sonra tahta çıktı, zira hiç erkek kardeşi yoktu. Bununla birlikte, bazıları bir tane olduğunu; ama Mehmed’in onu öldürttüğünü söyler.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-56-backlink" id="footnote-225-56">56</a>.  Yanoş Hunyadi, ölen kralın oğlu reşit olmadığından 1446’dan beri Macar Krallığı’nın kral naibiydi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-57-backlink" id="footnote-225-57">57</a>.  İkinci Kosova Savaşı denen bu savaş 17 ile 20 Ekim 1448 arasında yapıldı. Curac Brankoviç, Macar-Eflak çoğunluğa sahip ordunun Türklere karşı yapacağı bu savaşa katılmayı reddetti. İki tarafın da zayiatı dikkate değerdi, bu savaşın bir diğer önemi ise gelecekte Fatih Sultan unvanıyla anılacak olan Mehmed’in katıldığı ilk savaş olmasıdır. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-58-backlink" id="footnote-225-58">58</a>.  Esasında, bunu fidye karşılığında yaptı; bu olayın sonuçları 28. kısımda aktarılmakta. Hünyadi Yanoş, dönüşünde Macaristan Meclisi tarafından Brankoviç’in hain ilân edilmesini sağladı.</p>
					</div>
				</div>
			</div>
		</div>
	</body>
</html>