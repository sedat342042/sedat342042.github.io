<html xmlns="http://www.w3.org/1999/xhtml">
	<head>
		<title>9-28.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-28.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-30">Otuzuncu Kısım</p>
				<p class="ana-alt">Mehmed, Aralarındaki Barışa Rağmen Mora veya Achaea<span class="char-style-override-10">*</span> Despotu Dimitrios’u Nasıl Aldattı</p>
				<p class="paragraf-1">Mora, cömert ve güzel bir Bizans toprağıdır. Denizle temasın olmadığı üç İtalyan mili uzunluğundaki toprakları dışında her tarafı denizlerle çevrilidir. Osmanlı kuvvetlerinin güçlendiğini gören Rum beyleri, bir kıyıdan ötekine uzanan yüksek surlar inşa etmişti; ama pek güvenilir ve iyi silahlandırılmış değildi. Bu topraklara <span class="char-style-override-9">Peloponnisos</span> ismi verilir; çünkü bir denizden diğerine gider ama tekin değildir. Burada hüküm süren despot Dimitrios, Kostantinniye’de öldürülen Bizans İmparatoru Dragaş’ın öz kardeşiydi<span class="dipp" style="font-size:0.82em;"><a class="footnote-link" href="#footnote-225-92" id="footnote-225-92-backlink">92</a></span>. Türklerle on yıllık bir anlaşma yapmıştı ve onlara her sene yirmi bin duka vergi ödemek zorundaydı. Belgrad’daki direnme ile karşılaşana dek, Türkler Sırbistan’ı fethetti. Belgrad’dan geri dönerken Mora Despotu Dimitrios’a yürüdüler. Biz, Selanik’in pek de uzağında olmayan Serez<span class="dipp" style="font-size:0.82em;"><a class="footnote-link" href="#footnote-225-93" id="footnote-225-93-backlink">93</a></span> şehri yakınlarındayken padişaha vergiyi taşıyan despotun hususi birlikleri oraya vardı. Ne vergiyi aldılar ne de sözlerini dinlediler. Türkler, Mahmud Paşa’yı<span class="char-style-override-10">**</span> ve onun kendi ordusunun yanı sıra yirmi bin süvariyi de buraya gönderdi. Şehri almak için saldırıp savaşmadan önce surları kuşatması gerekti. Vergiyi getiren birliklere cevap olarak hükümdarlarına söylemeleri için “Onun vergisini istemiyorum, kendini korumak için tüm gücünü kullansın; zira ona kendi ayaklarımla gideceğim” şeklinde emir verdikten sonra ordularını yolladı. Akabinde despotun hususi birlikleri Mora’ya varmadan önce Mahmud Paşa gelmiş ve şehir kuşatılmıştı. Bu birlikler padişahın yanına gittiğinde ise padişah vergiyi kabul etti ve şöyle cevap verdi: “Gidin ve efendinize deyin ki onunla bizzat kendim konuşmayı düşünüyorum, bu sene olmazsa önümüzdeki sene.” Padişah Mora surlarını yerle bir ettirdi<span class="dipp" style="font-size:0.82em;"><a class="footnote-link" href="#footnote-225-94" id="footnote-225-94-backlink">94</a></span>. Oraya hiç de uzak olmayan bir tepenin üzerine iskân edilmiş <span class="char-style-override-9">Corifo</span><span class="dipp" style="font-size:0.82em;"><a class="footnote-link" href="#footnote-225-95" id="footnote-225-95-backlink">95</a></span> kalesi bulunmaktaydı. Toplar ancak kalenin eteklerine kadar yürütülebilirdi. Padişah kalenin önündeki Ayios Nikolaos kilisesine tunç taşıttı ve orada kaleyi almasını sağlayacak dört yıkıcı topu döktürdü. Buradan sonra Aziz Andreas’ın bir süre ikamet ettiği Patras’a<span class="dipp" style="font-size:0.82em;"><a class="footnote-link" href="#footnote-225-96" id="footnote-225-96-backlink">96</a></span> doğru devam etti. Ardından Mora Despotu’nun, küçük bir muhafız alayıyla geleceği Leondarion’a geçti. Çünkü o, padişahın yalan söylediğini düşünmüyordu. Despotun altı bin kişilik süvarisini bir bozgunla cezalandırmasının ardından Padişah kaleyi kuşatarak ele geçirdi ve diğer kalelerde yapmış olduğu gibi şehrin tüm askerlerinin kafasını vurdurdu. Bu toprakları aldıktan sonra geri döndü.</p>
				<p class="paragraf-1">Eğriboz yakınlarındaki <span class="char-style-override-9">Livadia</span> şehrine vardığımızda şehrin ileri gelenleri padişahın önüne hediyelerle geliyorlardı<span class="dipp" style="font-size:0.82em;"><a class="footnote-link" href="#footnote-225-97" id="footnote-225-97-backlink">97</a></span>. Gelenler, büyük bir süvari kargısı ile topuzunu gösterdi ve dediler ki: “Muhterem Padişah, şayet elinize bu kargı ve topuzu alırsanız, Eğriboz’u fethedebilirsiniz.” Sinirlenen padişah onlara “Kargılarınızı ve topuzlarınızı hazırlayın ve efendilerinize, bunlara ihtiyaç duydukları vakit kendilerini iyi korumalarını ve savunmalarını söyleyin” diye cevap verdi ve şöyle de yemin etti: “Eğer Eğriboz’u alır ve bu kargı ile topuzu bulursam bunları bacaklarınızı kırmak için kullanacağım.” Sonra kışı geçireceği payitahtına<span class="char-style-override-10">*</span>, Edirne’ye, dönmüştür. Yazdan beri, <span class="char-style-override-9">Giara</span><span class="dipp" style="font-size:0.82em;"><a class="footnote-link" href="#footnote-225-98" id="footnote-225-98-backlink">98</a></span><span class="char-style-override-9"> </span>ile birlikte Mora’da ilerliyor ve Dimitriyos üzerine yürüyordu. Dimitrios’un kalesini almak için gelen bu kuduz Türk köpeği insanları katlediyor, onların kemiklerini kırıyor ve akla gelebilecek tüm gaddarlıkları yapıyordu. Bunları Dimitrios’un kalesindeki insanlar onunla savaşmaya cüret edemesin diye yapıyordu. O sene, üç defa Mora’ya gelmesine rağmen hiçbirinde bu ülkeyi tamamen fethetmeyi başaramadı. Dimitrios’u Mezistre<span class="dipp" style="font-size:0.82em;"><a class="footnote-link" href="#footnote-225-99" id="footnote-225-99-backlink">99</a></span> denilen şehirde kuşattı. Bu halde Türklerle arasını iyi tutması gerekti ve böylece kendi hayatını kurtardı. Padişah Dimitrios’u, adamları ve eşiyle birlikte tutulacakları Edirne şehrine gönderdi. Kendisi tüm Mora ülkesinin yegâne hâkimi oldu. Kalelerle meşgul oldu ve Balaban Ağa adındaki bir beyi hâkimiyeti elinde tutmak için voyvoda sıfatıyla oraya atadı. Fakat Korint’i alamadı, çünkü orası güçlü ve korunaklı bir sahil şehridir. Padişah Edirne’ye döndü ve orada Despot Dimitrios’a deniz kıyında güzel ve cömert bir Rum toprağı olan Enez’i verdi. </p>
				<p class="paragraf-1">Bu arada Sırbistan Kralı Curac’ın öldüğünü öğrendik. Ülkenin hâkimiyeti, Curac’ın oğlu Lazar’a aitti. Padişah, o ölene kadar onu rahatsız etmeyeceğini haber vermeleri için elçi yolladı. Bunun ardından kafir İsmail Bey’in üzerine, denizin öte tarafından Sinop’a kadar yürüdük. Şehir ve tüm toprakları ele geçirildi. Padişah İsmail beyi beraberinde Edirne’ye götürdü ve ona Bulgaristan’daki Filibe şehrini verdi. Daha önce bahsi geçen Karaman Emiri Pir Ahmed öldüğünde bunu hemen öğrendik. Padişah beklemeden harekete geçti ve ona ait tüm toprakları hükmü altına aldı. Mehmed orada şunları söyledi: “Sultanın<span class="dipp" style="font-size:0.82em;"><a class="footnote-link" href="#footnote-225-100" id="footnote-225-100-backlink">100</a></span> tüm şehirlerini ve topraklarını fethetmeye gideceğim; amma velakin Allah’tan korkuyorum ve kutsal topraklara saygısızlık etmek istemiyorum. İşte bu yüzden oraları bırakmalıyım. Çünkü o topraklar, Hz. İsa’nın, Musa’nın, Davud’un ve tabii ki Hz. Muhammed’in üzerinde yürüdüğü topraklar”. Ve Edirne’ye geri döndü.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-92-backlink" id="footnote-225-92">92</a>*  Uzunçarşılı’nın Osmanlı Tarihi’nde, <span class="char-style-override-9">Ahaiya</span> olarak geçer ve Patras ile Korent şehirlerinden oluşan Kuzey Mora bölgesini işaret eder. (TTK, 2011, c.II, s. 24) (ç.n.)</p>
						<p class="dipnot">.  Dimitrios Palaiologos gerçekte XI. Konstantinos Palaiologos Draga<span xml:lang="ar-SA">ş</span>’ın kardeşidir. Kardeşi Thomas Palaiologos ile beraber Mora’yı yönetti. Fakat bir taraftan da aralarında tüm Mora’yı kaosa sürükleyecek çok şiddetli anlaşmazlıklar vardı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-93-backlink" id="footnote-225-93">93</a>.  Yunanistan’ın Orta Makedonya bölgesinde Selanik’in kuzeyinde bir şehir.</p>
						<p class="dipnot">**  Metinden anlaşıldığı kadarıyla Konstantin, II. Mehmed ile Mahmut Paşa’nın isimlerini karıştırmaktadır. Konstantin’in isim hafızasındaki bu karışıklık, her ikisi de sadrazamlık yapmış olan Mahmut Paşa ile Rum Mehmet Paşa’nın da metin akışı içerisinde birbirine girmesine yol açıyor. Bu durum, ancak veziriazamlık ve vezirlik dönemlerinin dikkate alınması ile aşılabilir. (ç.n.)</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-94-backlink" id="footnote-225-94">94</a>.  Burada Konstantin’in, zihninde “Mora”nın tamamı ile bir kısmını karıştırdığı ortaya çıkmaktadır. Üzerinde bulunduğu kıstakla aynı adlı Korint şehri, o dönemde Hexamilion denilen surlarla çevrilidir ve II. Mehmet onları yıktırmıştır. Burada bahsedilen 1458’de başlatılıp 1460’da bitirilen Birinci Mora Seferi’dir. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-95-backlink" id="footnote-225-95">95</a>.  1458’de alınan Korint akropolünün kalesinden bahsedilmektedir.  </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-96-backlink" id="footnote-225-96">96</a>. <span xml:lang="ar-SA"> Günümüzde Patras; Korint körfezine dökülen nehrin güneyinde, Mora’nın önemli bir liman şehridir. İstanbul Rum Ortodoks Kilisesi tarafından havari Andreas’ın anısının korunması nedeniyle önemli bir hac yeri olarak kabul edilir. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-97-backlink" id="footnote-225-97">97</a>.  1458 seferinin dönüşünden söz edilir, Türk ordusu, Atina’nın kuzeyinde kalan <span class="char-style-override-9">Livadia’</span> da durur ve Eğriboz’un ileri gelenleri olan Venedikli bir heyet tarafından kabul eder.</p>
						<p class="dipnot"><span>*  1458 yılında başkent İstanbul olmasına rağmen yeniçeri Edirne olarak anmıştır. (ç.n.)</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-98-backlink" id="footnote-225-98">98</a>.  Bu kişinin kimliğine ulaşamadık. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-99-backlink" id="footnote-225-99">99</a>.  Mora Despotluğu’nun başkenti. Fetihten hemen önceki yıllarda, Bizans politik ve entelektüel hayatın merkezidir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-100-backlink" id="footnote-225-100">100</a>. <span xml:lang="ar-SA"> Mısır’daki Memluk Sultanı kastedilmekte.</span></p>
					</div>
				</div>
			</div>
		</div>
	</body>
</html>