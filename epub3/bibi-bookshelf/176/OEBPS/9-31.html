<html xmlns="http://www.w3.org/1999/xhtml">
	<head>
		<title>9-31.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-31.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-33">Otuz Üçüncü Kısım</p>
				<p class="ana-alt">Boğdan’ın Güneyinin Hâkimi Eflak Voyvodasına Dair</p>
				<p class="paragraf-1">Eflak voyvodası Drakula; büyüğü Vlad, küçüğü Radu adında iki oğlana sahipti.<span class="dipp" style="font-size:0.82em;"><a class="footnote-link" href="#footnote-225-107" id="footnote-225-107-backlink">107</a></span> Her ikisini de hizmet etmeleri için Sultan Mehmed’in sarayına gönderdi ve kısa bir süre sonra öldü. Ölüm haberinin ulaşmasını müteakip padişah; Drakula’nın büyük oğluna atlar, çadırlar, erzak ile para verdi. Sanki bir beyle anlaşır gibi babasının hüküm sürdüğü saraya yeni voyvoda olması ve her sene gelip vergisini kendisine sunmayı sürdürmesi için onu Eflak’a yolladı. Küçük kardeşini ise sarayında muhafaza etti. </p>
				<p class="paragraf-1">Vlad, padişahın sarayına geldi; ancak birkaç sene sonra bunu yapmak istemedi. Bunun üzerine padişah Vlad’dan kendisine haber getirmesi için Hamza Bey’i gönderdi. Hamza Bey, İbrail şehrindeki voyvodanın yanına vardığında, voyvoda onunla görüşmedi; fakat hizmetkarlarına, padişahın bu elçisi ayrılana dek onunla alakadar olmaları için emir verdi. Vlad, ordusunu toplayıp ayrıldı. Kış olmasından ötürü Tuna donmuştu. Tüm ordusuyla donmuş nehrin üstünden geçti ve Niğbolu çevresinde padişaha ait olan topraklara vardı. Askerlerinin evleri, köyleri, şehirleri yağmalamalarına; oradaki insanları, Türk veya Hıristiyan ayırmadan öldürmelerine müsaade etti. Yaşayan, yaşamayan herkesin burunlarını kestirip Macaristan’a yollaması ve burnu olan Türklerden yeterince öldürdüğüyle övünmesi, padişahı derinden yaraladı. Ardından İbrail’e, olup bitenden habersiz Hamza Bey’in yanına, döndü. Hamza Bey’i kırk kadar adamıyla beraber pek korunaklı Targovişte<span class="dipp" style="font-size:0.82em;"><a class="footnote-link" href="#footnote-225-108" id="footnote-225-108-backlink">108</a></span> kalesine kapattı. Daha sonra padişah elçisi Hamza Bey’i kazığa oturttu ve tabii ki adamları da aynı akıbeti paylaştı.<span class="dipp" style="font-size:0.82em;"><a class="footnote-link" href="#footnote-225-109" id="footnote-225-109-backlink">109</a></span></p>
				<p class="paragraf-1">Türk sultanı, ismi babasından miras olan Drakul’un yaptıkları hakkında malumat sahibi oldu. Padişah saraya geldiğinde, Divan-ı Hümayun’daki iki veziri, İshak ve Mahmud Paşa’dan Drakul’un küçük kardeşi Radu’yu getirmelerini istedi. İki vezir Radu’nun koluna girip tahtında oturan padişahın huzuruna çıkardılar. Radu geldiğinde padişah ayağa kalktı, onun elinden tuttu ve kendi tahtından biraz daha alçakta kalan ikinci bir tahta onu oturttu. Mavi ipek bir kumaşla giydirdi ve al bir sancak getirtip ona verdi. İlaveten çadır, para ve dört bin atlı ile beylere yaraşır bir şekilde onu Niğbolu’ya doğru uğurladı. Bunların hepsi Radu’nun oraya gidip hemen bir ordu toplaması ve padişahı bekleyip onu takip etmesi içindi. </p>
				<p class="paragraf-1">Tuna kıyısındaki Niğbolu’ya intikal ettiğimiz vakit, Kazıklı Voyvoda ve ordusu bizi def etmek için nehrin öte tarafında bekliyordu. Padişah bunun üstüne yeniçerilere “Civanmertlerim, bu benim olduğu kadar sizin ve devletin hazinesi için. Bana bir tavsiye verin; çünkü öte tarafa geçip düşmanla çarpışmamız sizin elinizde.” dedi. Onlar da “Padişahım, kayıklar hazırlatın; biz gece karşı kıyıya geçmek için canımızı ortaya koyacağız” diye cevap verdiler. Seksen adet kayık ve humbara, tüfek, ok, yay gibi levazım onlara verildi. Hava karardığında kayıklara bindik ve onlara küreklerin veyahut bizim sesimizi duyurmadan süratle indik. Nehrin öteki tarafında, Voyvoda’nın ordusunun kurulduğu yerin yakınına vardık. Topları yerleştirmek için hendekler kazdık ve topları onların içine koyduk. Ordunun etrafını bize hiçbir şey yapamasınlar diye siperlerle çevreledik. Sonra kayıklar diğer kıyıya geçip tüm yeniçerileri yanımıza getirdi.</p>
				<p class="paragraf-1">Gaza emrini aldık ve ağır ağır; mızraklarımız, kalkanlarımız, toplarımızla ordularının üstüne yürüdük. İyice yaklaştığımızda yerlerimizi aldık ve topları doldurduk. O anda, onların top atışıyla iki yüz elli yeniçeri öldü. Nehrin öteki tarafında savaşın başladığını gören padişah, bize takviye gönderemeyeceği için kederlere gark oldu. Hem de tüm yeniçerilerin ölmesinden tasalanan bir his içinde büyüyordu; zira o, henüz nehri geçememişti. Padişah, büyük kayıplar vermemizin yanı sıra alelacele kıyıya çıkmamıza ve voyvodanın ordularını yüz yirmi top atışıyla geri püskürtüp siperleri kuvvetlendirmemize şahit oldu. Bunun üstüne diğer piyade kuvveti olan Azapları bize takviye olarak gönderdi. Nehrin geçilmesine mani olamayacağını anlayan Kazıklı Voyvoda, cenk ederek geri çekildi. Ardından padişah tüm ordusuyla beraber nehri aştı ve bize bölüşmek üzere otuz bin altın verdi. Padişah, yeniçerilere sahip oldukları ganimetleri, vefatlarından sonra diledikleri birine vasiyet olarak bırakabileceklerini söyledi.</p>
				<p class="paragraf-1">Eflak toprakları üstünde, biz önde, kardeşi arkamızda Drakul’u takip ettik. Ordusunun küçük bir kısmı kalmış olmasına rağmen korkuyorduk ve yatak attığımız yerlerde ihtimamla kendimizi koruyorduk. Bunlar bile yetmedi, gece bize saldırdılar. İnsanları, atları, develeri kırıp geçirdiler. Çadırları yağma edip binlerce Türk’ü öldürdüler. Bu hal, padişahı maddi ve manevi ziyana uğrattı. Türklerin bir kısmı Eflaklıların<span class="char-style-override-10">*</span> önünden yeniçerilere doğru koştu, lakin yeniçeriler bu güruh tarafından ezilmemek için onları katlettiler. Ardından padişahın önüne getirdikleri yüz küsur Eflaklı’nın kellesinin uçurulması emrini aldılar. İşlerin rast gitmediğini anlayan Eflak askerleri, kardeşinin saflarına katılmak üzere Drakul’a sırt çevirdiler. Drakul ise Macaristan’a, Kral Matyas’ın yanına gittiyse de kral, onu işlediği zulüm dolu cürümlerden ötürü zindana attı. Padişah ise Drakul’un topraklarını kardeşine emanet edip geri çekildi<span class="dipp" style="font-size:0.82em;"><a class="footnote-link" href="#footnote-225-110" id="footnote-225-110-backlink">110</a></span>. Türkler savaşın acılarını anlatageldi ve çokça Türk öbür dünyaya göç etti. Bu olanlar sebebiyle bu hususta halleşmek gerekir. Sultan Mehmed “Eflaklılar, Kili ve Akkerman’a sahip oldukça, Macarlar Belgrad’ı ellerinde tuttukça biz onlara üstün gelemeyeceğiz” diye düşünüyordu.</p>
				<p class="paragraf-1">Padişah, Edirne’ye varır varmaz beraberinde yeniçerileri de götürerek Gelibolu’ya doğru yola koyuldu. Orada mavna, kadırga, ağribar ve diğer savaş gemilerini aldı. Yükseğe nişan alıp güllesini şehre fırlatan topları ile levazımı, gemilere yükletti. Aziz Pavlos’un bir yılan tarafından ısırıldığı ada olan Midilli’ye gitti<span class="dipp" style="font-size:0.82em;"><a class="footnote-link" href="#footnote-225-111" id="footnote-225-111-backlink">111</a></span>. Padişah bu sefer için oldukça arzuluydu, zira Midilli’yi elinde tutan hükümdarın ordusunu toplamasına fırsat vermeden tepesine binmek istiyordu. Oraya varmasıyla beraber şehri muhasara etti. Düşmanını erişemeyeceği bir kuvvetle topa tuttu ve uymayacağı bir ahit ile şehri aldı; zira efendilerinin yanı sıra eli silahlı herkesin kellesini vurdurdu<span class="dipp" style="font-size:0.82em;"><a class="footnote-link" href="#footnote-225-112" id="footnote-225-112-backlink">112</a></span>.</p>
				<p class="paragraf-1">Tüm şehirlere sızılmasının ve tüm kalelerin alınmasının ardından padişah, Edirne’ye geri döndü ve Macar Kralı Matthias’a, henüz daha tacını giymemişken<span class="dipp" style="font-size:0.82em;"><a class="footnote-link" href="#footnote-225-113" id="footnote-225-113-backlink">113</a></span>, barış yapmak için elçi yolladı. Çünkü o, padişahın en çok çekindiği düşmanıydı. Barış yapılınca Arnavut Prensliklerin üstüne yürüdü ve diğer harplerden sonra oldukça kolay bir zafer kazandı. Çünkü her biri, bir diğerinin bozguna uğramasını görmekten zevk duyuyordu.</p>
				<p class="paragraf-1">İçlerinden biri, İskender İvanoviç<span class="dipp" style="font-size:0.82em;"><a class="footnote-link" href="#footnote-225-114" id="footnote-225-114-backlink">114</a></span>, padişaha direndi. Yeni yetmeyken alınmış ve Sultan Murad zamanında yeniçeri yapılmıştı. Padişahın lütfunu kazanıp ülkesine dönebilmek için padişah nezdindeki her işi takip etmişti. Buna mukabil padişah ona “İskender, bana hangi sancağı istediğini söyle, onu sana vereceğim” diye buyurdu. O da İvan’ın oğlu olduğunu söylemeden onun topraklarını istedi. Padişah ona istediği toprakları bahşetti. İskender oranın hâkimiyetini kale hariç ele aldı. Lakin kaleyi işgal eden ve orada hüküm süren yeniçerileri bir kurnazlık yaparak kaleden çıkarttı. Daha sonraları Sultan Murad kaleyi geri almaya çalıştıysa da başaramadı. Benzer şekilde Murad’ın oğlu Mehmed de İskender ölene kadar bu fikirden vazgeçmek zorunda kaldı. Çünkü Türklerin hal ve gidişini iyi bilen İskender, onlara karşı kendini kolaylıkla koruma altına alabiliyordu. Sultan Mehmed, İskender’in sancağı hariç tüm Arnavutluk toprağını fethedip Bosna Kralı Tomaş’ın, barış teklif etmek için gönderdiği elçilerin bulunduğu Edirne’ye döndü.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-107-backlink" id="footnote-225-107">107</a>.  Konstantin bu bölümde, Bram Stoker’in Drakula romanına ilham olan 1456-1462 yılları arasındaki Eflak prensi III. Valad Basarab Çepeş’in –nam-ı diğer Kazıklı Voyvo­da’nın– inişli çıkışlı hayatını konu edinmektedir. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-108-backlink" id="footnote-225-108">108</a>.  Bugün Romanya’da kalan ve o zamanlar Eflak Prensliğinin başkenti olan şehirdir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-109-backlink" id="footnote-225-109">109</a>.  Babasının 1448 yılındaki ölümünden sonra III. Vlad, Osmanlı’nın yardımıyla Eflak prensi olmak üzere yollandı. Önce Macarların desteklediği Eflak Prensi II. Vladislav ile mücade etti ve bu mücadele II. Vladislav’ın 1456’daki mağlubiyetiyle sonuçlandı. Ardından 1462’de Macar Kralı Matyaş Corvinus ile ittifak yaparak Osmanlı’nın aleyhine bir tutum sergiledi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-110-backlink" id="footnote-225-110">110</a>*  Metinde <span class="char-style-override-9">Valaques </span>diye anılan kavim, Ulahlardır. Ancak akış içerisindeki bütünlüğü korumak için Eflaklılar olarak zikredilmiştir. (ç.n.)</p>
						<p class="dipnot">.  Yakışıklı Radu diye bilinen Kazıklı Voyvoda’nın kardeşi, 1475’teki ölümüne dek Eflak topraklarında, kaotik bir biçimde hükümdarlık yapmak zorunda kaldı ve Eflak XIX. Yüzyıla kadar Bâb-ı Âli’ye bağlı bir prenslik olarak kaldı. Kazıklı Voyvoda ise 1474’e kadar Budapeşte’de zindanda kaldı. Ardından Romanya’ya (Eflak topraklarına) geri döndü ve 1476’da bir savaşta öldü. Zulüm dolu davranışları ve kazıklı işkenceleri ona, XV. yüzyıldan itibaren sevimsiz bir şöhret kazandırmıştır. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-111-backlink" id="footnote-225-111">111</a>.  Konstantin iki benzer isme sahip adayı karıştırmaktadır: <span class="char-style-override-9">Malte </span>(Malta) ve <span class="char-style-override-9">Mytilène </span>(Midilli). Aziz Pavlos Malta’da bir engerek tarafından ısırıldı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-112-backlink" id="footnote-225-112">112</a>.  Doğu Akdeniz suları, o zamanlar iki büyük deniz gücün denetimindeydi: Cenevizliler ve Venedikliler. Bunlardan ikincisi, 1204’teki Dördüncü Haçlı Seferi’ni takiben gerçek bir deniz imparatorluğu olarak ortaya çıkmıştı. İlki ise 1261 yılında Haçlılardan İstanbul’u geri alan İmparator VIII. Mihail Paleologos ile sağladıkları bir anlaşma sonrasında bu bölgedeki hâkimiyetini sürekli hale getirmiştir. Paleologlar ile bir evlilik sonucunda akraba olan Cenevizli <span class="char-style-override-9">Gattelusio</span> ailesi, XIV. yüzyıl ortasında Midilli adasının (Lesbos) ve şehrinin (Mytilene) sahibi oldu. Şehir, II. Mehmet tarafından 1462 yılında alındı. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-113-backlink" id="footnote-225-113">113</a>.  Matyaş Corvinus 1464 yılında Macar Kralı olarak taç giydi. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-114-backlink" id="footnote-225-114">114</a>.  İskender Bey diye anılmakta olan kişi esasında Gjergj Kastrioti’dir (1443-1468). Arnavutların ulusal kahramanı haline gelecek olan İskender Bey, önce Osmanlı kuvvetlerine hizmet etti, 1443’ten sonra ise Türklere karşı sürekli mücadele veren bir gerilla grubunun içinde yer aldı.</p>
					</div>
				</div>
			</div>
		</div>
	</body>
</html>