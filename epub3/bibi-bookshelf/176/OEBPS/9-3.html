<html xmlns="http://www.w3.org/1999/xhtml">
	<head>
		<title>9-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-3.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-5">Beşinci Kısım</p>
				<p class="ana-alt">İkinci Vaaz veya Muhammed’in Dini Üzerine</p>
				<p class="paragraf-1">Cami imamının kendi dilinde verdiği ikinci vaaz şu şekildedir: “Geçen Cuma vaazında bahsettiğimiz sebeplerden ötürü Hz. İsa’nın çıfıtlar ve gâvurlar ile beraber kalmak istemeyip göğe yükseldiğini işitmiştiniz. Lakin büyük bir rüzgârla semaya taşınan<span class="char-style-override-10">*</span> Hz. Muhammed orada kalmak istemedi; çünkü bizimle yeryüzünde kalacağına söz vermişti ve söz verdiği gibi bizimle kaldı. Vakti geldiğinde, ölülerin arasından kalkacak ve bizi cennete götürecek. İşte bundan ötürü, onun verdiği emirlere saygıda kusur etmeyin. Müminler,<span class="char-style-override-9"> </span>aranızdaki tüm husumetleri sıkı sıkıya gizleyin, tıpkı gâvurların yaptıkları gibi. Aksi takdirde onlar bundan faydalanacaktır. Gâvurlar, birinin diğerinden daha iyi olmasını istemezler; birader biraderi soyar, arkadaş arkadaşı. Allah’ın onlara yardım edeceğini düşünerek hiç kimseyi bu halde ele vermezler. İstikballerini gümüş sikkelere satarlar; şarap içip ekmek yerler, işte kendilerini bunlarla eylerler. Kanı ve eti vahşice dişler, sonra da müreffeh halleriyle övünürler. Lakin çok iyi biliyorsunuz ki onlarla bir savaşın eşiğindeyiz. Onların bu sevinci, hüsrana ve kedere dönecek. Müminler, İsa peygamber Kudüs’e doğru gidiyordu. Üzüm asmalarının arasındayken susamıştı ve su aramak için bağa girdi. Kapağıyla birlikte pişmiş toprak bir testi buldu. Temiz olmasına rağmen pelin otundan daha acı olan testideki sudan içti ve testiye dedi ki: ‘Söylesene bir suyun hem bu kadar temiz hem bu kadar acı olması nasıl mümkün olabilir, senden içmeme mi gücendi?’ Testi cevapladı: ‘Çalınan bir iğne satıldı ve onun alındığı parayla benim alındığım para karıştı.’ Şunu iyice bilin ki en ufak bir hırsızlık bile büyük bir günahtır. Şayet bu, Hazreti Peygamber’e gözüküyorsa Allah’ın gözünden nasıl kaçabilir? İşte bu sebeple birbirinize karşı müsamahalı olun, haksızlığa göz yummayın, kimseden hiçbir şey çalmayın ve eğer bir şey bulursanız, kesinlikle saklamayın ve sahibine geri verin. Bir kere, iki kere, üç kere seslenin. Eğer eşyanın sahibi karşılık vermezse onu bir fakire verin ama kendinize mal etmeyin. Gâvurların bahçelerine gitmeyin, çünkü onlar katı yüreklidirler. Bahçelerinden bir şey alırsanız, size acımasızca ve durmadan lanet yağdıracaklar, cezalarını Allah’tan bulmalarını dileyelim. Bu sebeple gâvur kullara<span class="dipp" style="font-size:0.82em;"><a class="footnote-link" href="#footnote-225-6" id="footnote-225-6-backlink">6</a></span> kötülük yapmayın. Şayet biri, bir müminin bahçesinden bir şey alırsa sinirlenebilirsiniz. Lakin onu affetmeniz icap eder, affedin ki Allah da sizi affetsin.<span class="char-style-override-9"> </span>Kendinizi başkalarına karşı develer gibi hiddetle savunmayın. Kadın yahut erkek esirlerinizi yaşlarına göre serbest bırakın. Ola ki komşularınızdan biri esirlerini uzun zaman muhafaza etmeyi ister, siz bunu mazur görmeyin. Zira o, tutsaklarını ömür boyu esaret altında tutmaya cüret edebilecek, haşa, bir Allah değildir. Serbest kalmalarından sonra, onlara kendi ayakları üzerinde durana ve müminlerin dinini yayana değin yardım edin. Hz. Muhammed bizimle arzda kaldı. Kıyamet günü geldiği zaman herkes ölecek, tıpkı meleklerin de öleceği gibi. Semaların en yükseğinde dört kat vardır. O gün geldiğinde yüce Allah dört meleğine şöyle diyecek: ‘Her biriniz kendi katını tüm kuvvetiyle tutsun.’ Bunu idrak eder etmez uykuya dalıyormuş gibi ölecekler. Lakin akabinde, göz açıp kapayıncaya kadar yeniden canlanacaklar. Allah’a yüzlerce kez hamdedecekler. Ardından Mikail<span class="char-style-override-10">*</span> Sûr’unu üfleyecek ve tüm insanlar dirilecek. Hz. Muhammed güneşin doğduğu gibi yükselecek ve sakalındaki tozları silkip ‘Âlemlerin Rabb’ine hamdederim’<span class="char-style-override-10">**</span> mealindeki ‘Elhamdü lillahi rabbil alemin.’ ayetini okuyacak. Daha sonra tüm müminlerle beraber peygamberler peygamberi Allah’ın huzuruna çıkacak ve güçlü bir sesle diyecek ki: ‘Her şeye kadir Allah’ım, birliğine defalarca şehadet olsun, Âmin.’ Bunun üzerine Allah elçisine ‘Bana layığıyla hizmet ettin, ümmetinle birlikte hareket ettin; bunun haysiyetiyle onlarla beraber, kendinizi asırlarca eyleyebileceğiniz ebedi cennete gideceksiniz.’” Vaazına devam ederken cemaate “Ananız, babanız, gâvurlarla cenk edenler ve Allah’a hamdedenler için dua edin.” der. Herkes gözlerini göğe kaldırır, ellerinin arasındaki sakallarını sürer ve camiyi terk eder.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-6-backlink" id="footnote-225-6">6</a>.  Osmanlı’daki gayrimüslimlerin “zimmi” olarak adlandırılan konumları hakkında bir hatırlatma.</p>
						<p class="dipnot">*  Burada İsrafil kastediliyor olsa gerek; çünkü Mikail semavi dinlerde doğa olaylarını denetlemekle görevli olarak tasvir edilir. Sûr’u üfleyecek olan İsrafil’dir. (ç.n.)</p>
						<p class="dipnot">**  Bu ayetin Diyanet Vakfı meali: “Hamd (övme ve övülme), alemlerin Rabbi Allah’a mahsustur” (Fatiha Suresi, 2). (y.h.n.)</p>
					</div>
				</div>
			</div>
		</div>
	</body>
</html>