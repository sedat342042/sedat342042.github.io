<html xmlns="http://www.w3.org/1999/xhtml">
	<head>
		<title>9-47.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-47.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-49">Kırk Dokuzuncu Kısım</p>
				<p class="ana-alt">Leh ve Macar Krallarının İttifakına Dair</p>
				<p class="paragraf-1">Macar Kralı Ladislas ve Leh Kralı Olbracht aynı hisleri paylaşan ve aynı kanı taşıyan iki kardeşti. Böylesi bir kuvvete sahip oldukları halde, dökülen Hıristiyan kanının, kaybedilen hayatların ve bilhassa kendi atalarının intikamını almak için Türk sultanına saldırmak istememeleri garip ve dehşet verici bir şey, adeta ilahi bir ceza gibi.</p>
				<p class="paragraf-1">Eflak Voyvodası Ştefan’ın<span class="dipp" style="font-size:0.82em;"><a class="footnote-link" href="#footnote-225-153" id="footnote-225-153-backlink">153</a></span> Kili ile Akkerman’ı elinde tuttukça, Lehistan’ın bir kalkanla muhafaza ediliyormuşçasına barış ve huzur içinde kalacağı aşikârdır. Ve Macar Kralı Sırbistan’daki Belgrad’ın başka ellere geçmesine müsaade etmediği müddetçe, Macaristan toprakları emniyette olacaktır. Zaten Tuna, Sava, Tisza ve Drina nehirleri dört sürgü gibidir. Ama Belgrad bütün Macaristan krallığının anahtarıdır. Bu sebepten üzerine titremek zaruridir; çünkü kâfirler uyumaz ve sultanın karşısına çıkıp her daim bu meselelerde uyanık olmasını, onları haberdar edip savunmasını isterler. Ve kâfirlerin elinden kurtulmak için, iyi anlaşmadan, birlikten ve tüm Hıristiyanların kardeşlik aşkından daha hakiki bir yol yoktur.</p>
				<p class="paragraf-1">Kâfirlerin icabına bakmayıp Hıristiyanlarla savaşan Kral Matyaş gibi davranmamalı. Meşhur hatıralara sahip iki adam mukaddes Papa II. Paulus ve Roma İmparatoru Friedrich<span class="dipp" style="font-size:0.82em;"><a class="footnote-link" href="#footnote-225-154" id="footnote-225-154-backlink">154</a></span> yüzünden, Matyaş Çeklere karşı saldırısında bir netice elde edemeyince, Sırbistan’da Frediedrich’e karşı saldırıya geçti<span class="dipp" style="font-size:0.82em;"><a class="footnote-link" href="#footnote-225-155" id="footnote-225-155-backlink">155</a></span>. Bu şekilde, Hıristiyanlar arasında bir savaş vuku buldu ve kâfirler kuvvet kazandılar; zira dinin himayesi altında, tamahkârlık ve kibir Hıristiyanları şerre sürüklemektedir.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-153-backlink" id="footnote-225-153">153</a>. <span xml:lang="ar-SA"> Türklere karşı birkaç başarı elde etmiş olan </span>Boğdan (Moldovya) voyvodası Büyük <span xml:lang="ar-SA">Ş</span>tefan’dan (1457-1504) bahsedilmektedir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-154-backlink" id="footnote-225-154">154</a>.  Burada, 1477’de Matyaş Corvinus’un saldırısına uğrayan Kutsal Roma Cermen İmparatoru III. Friederich’ten bahsedilmektedir. Avusturya Habsburglarına ait olan bir grup toprak Corvinus tarafından işgal edilmiştir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-155-backlink" id="footnote-225-155">155</a>.  Matyaş Corvinus’un Papalık’a karşı yaptığı çok sayıdaki savaştan biri ima ediliyor olabilir, pek tabii Matyaş aynı şekilde Çeklerle de pek çok savaşa girişmiştir.</p>
					</div>
				</div>
			</div>
		</div>
	</body>
</html>