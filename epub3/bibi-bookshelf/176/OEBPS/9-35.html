<html xmlns="http://www.w3.org/1999/xhtml">
	<head>
		<title>9-35.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-35.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-37">Otuz Yedinci Kısım</p>
				<p class="ana-alt">Babalarının Ölümünden İtibaren İki Kardeş Birbiriyle Nasıl Çekişti</p>
				<p class="paragraf-1">Sultan Mehmed’in oğulları, Cem Sultan ve Bayezid, uzun yıllar boyunca hükümdarlık için mücadele ettiler. Cem Sultan sürüldü, Bayezid ise hükümdar oldu ve hâlâ devletin başındadır<span class="dipp" style="font-size:0.82em;"><a class="footnote-link" href="#footnote-225-131" id="footnote-225-131-backlink">131</a></span>. Bayezid anlaşmaları hiç bozmuyordu; çünkü düşmanı kalmamıştı, dahası babası buralardaki tüm Hıristiyanları, Macaristan ve Lehistan krallıkları hariç, hâkimiyeti altına almıştı. Buna rağmen Karadeniz kıyısındaki Kefe’yi ve Eflak’taki Kili ve Akkerman’ı fethetti<span class="dipp" style="font-size:0.82em;"><a class="footnote-link" href="#footnote-225-132" id="footnote-225-132-backlink">132</a></span>.</p>
				<p class="paragraf-1">Türkiye’de hâlâ devam eden bir adet vardır. Ne zaman padişahın yerini alacak olan iki birader birbiriyle savaşsa; yeniçerileri arkasına alan, onların sayesinde saltanatı ele geçirir. Ancak ikisinden biri, devletin başına geçene değin Kostantiniyye’ye beş İtalyan mili uzakta olan Yenihisar<span class="dipp" style="font-size:0.82em;"><a class="footnote-link" href="#footnote-225-133" id="footnote-225-133-backlink">133</a></span> kalesindeki hazineyi, yeniçeriler ikisine de açmaz. Kardeşlerden biri hazineden bir miktar kullanmak istese, yeniçeriler buna mani olur. Kale, düşman karşısındaymış gibi teçhizatlı ve koruma altındadır. Yeniçeriler, hazine için gelen şehzadelere “Şehzadem, birbirinizle savaştığınız süre zarfında hiçbirinize bu hazineden hiçbir şey verilmeyecek.” derler. Lakin ikisinden biri, hükümdarlık tahtına oturur oturmaz kaleyi savunan her kimse, anahtarları alır ve padişaha takdim eder. Padişahsa ona ihsanda bulunur ve anahtarları, hazineyi eskisi gibi idare etmesi için ona emanet eder.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-131-backlink" id="footnote-225-131">131</a>.  II. Mehmed’in oğulları arasındaki savaşta Bayezid, yeniçerilerin desteğini alarak kardeşi Cem’e karşı avantaj sağladı. Avrupa’ya kaçan Cem, 1495’te sürgünde hayatını kaybetti.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-132-backlink" id="footnote-225-132">132</a>.  Konstantin’in söylediği gibi II. Bayezid, babasına göre daha az savaşmıştı. Karadeniz’e çokça sefer düzenlemiş ve Kırım güzergâhını kontrol eden Kili ve Akkerman kalelerini fethetmişti. Kırım’daki Cenevizlere ait Kefe limanını ise II. Mehmed 1475 senesinde almıştı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-133-backlink" id="footnote-225-133">133</a>.  Konstantin’e göre devlet hazinesi Yenihisar’da bulunmaktadır. Oysa XVI. yüzyıl ortalarında Seyyah Pierre Gilles’in de bahsettiği gibi devlet hazinesinin tutulduğu yer Yedikule’dir. III. Murad’a kadar da bu amaçla kullanılmaya devam edilmiştir. </p>
					</div>
				</div>
			</div>
		</div>
	</body>
</html>