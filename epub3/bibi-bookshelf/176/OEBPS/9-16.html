<html xmlns="http://www.w3.org/1999/xhtml">
	<head>
		<title>9-16.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-16.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-18">On Sekizinci Kısım</p>
				<p class="ana-alt">Ulu Hakan’ın Devleti ve Roma İmparatorlarına Dair</p>
				<p class="paragraf-1">Timurlenk’in bu devirde altı yüz bin piyadesi ve dört yüz bin atlısı vardı. Ulu Hakan Tatarların hükümdarıydı ve tahtı şimalde, şarka doğru yer alan Aytay ya da Çağatay’daydı<span class="dipp" style="font-size:0.82em;"><a class="footnote-link" href="#footnote-225-34" id="footnote-225-34-backlink">34</a></span>. Yüce ve başına buyruk bir hükümdardı. Garba doğru büyük topraklar ele geçirdi ve bugün hâlâ izlerine rastlanır; misal bozkırlara diktirdiği yüce mezarlar. </p>
				<p class="paragraf-1"><span>Roma İmparatorları da başka bir zamanda şarktan garba bütün dünya üzerinde hüküm sürmüştü, ta ki Büyük Konstantin’e dek. O Roma’yı Papa Hazretleri Sylvester’e bıraktı ve Arnavutluk’ta, Dıraç diye bir yere geldi. Bu şehri kurdu, ama bu onu yeterince mutlu etmedi ve kendisi de Yunan olduğu için Yunanistan’a geldi. Bizans adındaki bir yerde meşhur bir şehir inşa etti, Roma’da ne varsa hepsini tekrar yaptırdı. Beraberinde, Roma’daki tüm orduyu ve Roma’yı yönetmekte olan yedi kişiyi getirdi. İmparator “kadim ihtişam”</span><span class="dipp" style="font-size:0.82em;"><a class="footnote-link" href="#footnote-225-35" id="footnote-225-35-backlink">35</a></span><span> manasına gelen Palaiologos ismini taşıyan hanedandan geliyordu. Bizans’ta bu beylere, Roma’daki evlerinin aynılarını bina ettirdi. Şehre İstanbul</span><span class="dipp" style="font-size:0.82em;"><a class="footnote-link" href="#footnote-225-36" id="footnote-225-36-backlink">36</a></span><span> adını verdi; bu, “imparatorluk tahtı” demektir. Ama biz ona günümüzde Konstantinopolis deniyor. Konstantin, Roma’ya yaraşır büyüklüğü ve güzelliğinden dolayı şehre Yeni Roma adını vermişti. Fakat halk ona “Konstantinopolis”, yani “Konstantin’in şehri” demeyi uygun gördü. Tüm Makedonya ülkesine ise Roma kelimesinden müştak Romanya namını verdi.</span></p>
				<p class="paragraf-1">O zamanlarda imparatorlar, Roma’ya kuvvetli hükümdarlara yaraşır şekilde yüz kişilik maiyetleriyle geliyordu, zira mukaddes Kilise’de birlik henüz sarsılmamıştı. Yaklaşık yüz yıl sonra, İmparator Leo devrinde kilisede ihtilaf çıktı. Papa ve Romalılar, Frenk İmparatoru Şarl’ı seçmeyi tercih etti. Bugün de adet olduğu üzere imparatorlarını Alman prensler arasından seçerler<span class="dipp" style="font-size:0.82em;"><a class="footnote-link" href="#footnote-225-37" id="footnote-225-37-backlink">37</a></span>. Hıristiyan İmparatorluğu sarsılmaya ve çökmeye başladı, bir metinde şöyle yazıyordu: “Sana yazıklar olsun, yedi başı yaratan tüm kötülük senden geldi.” Daha önce bahsettiğimiz üzere Roma’nın yedi başı vardır; çünkü o yedi haneden doğmuştur. Hıristiyanlar arasındaki böylesi bir ihtilafı gören Muhammed, İran’a gitti ve kâfirler için bir din inşa etti. Roma İmparatoru yerine bu diyarlarda saltanat süren ve Mefiç isimli şehirde oturan sultanı seçti. Günümüze kadar idareyi elinde sultan, Rabb’in istediği kadar uzun süre hüküm sürecektir, lakin Şark’taki bu topraklar üzerinde Ulu Hakan’ın saltanatı hâkimdir.</p>
				<p class="paragraf-1">Rumlar, İmparator Konstantin’in İncil’e göre hem bir çoban, hem de bir sürü olduğunu söylerler. Zira o, Hıristiyanlığı hürleştiren ve kâfirlerin putperestliğini yıkan adamdır. Buna karşı olan diğerleriyse kıyamet gününde başka bir cemaat ve baş olacağını söyler. Yani o gün yaşayanları ve mevtaları yargılayan Rabb’in oğlu, tek hâkim olacak. Ama iki farklı cemaat ve baş olacak. Cemaatlerden biri, ilahi devlet; onun başındaki de Rabb’in yaşayan oğlu haline gelecek. Cehennemdeki diğer cemaatin başı ise şeytan olacak. Günümüz dünyası ortaya koyuyor ki tek bir cemaat ve tek bir baş olması zordur. Eğer yüce Rabb’imiz bu hali değiştirmezse Rumlar sonsuz esarete mahkûm kalacak, çünkü kâfirlik yayılıyor ve sapkın fikirler Hıristiyanlığa büyük zarar veriyor. Öyle ki, bir yandan aklı biraderleriyle meşgulken diğer yandan Hıristiyanların hürriyeti ile huzuru için kâfirlere karşı cenk eden ve kendi halkından pek çok zayiat veren Leh Kralı Olbracht<span class="dipp" style="font-size:0.82em;"><a class="footnote-link" href="#footnote-225-38" id="footnote-225-38-backlink">38</a></span> dışında dini müdafaa edecek ve yayacak hiç kimse yok. Roma’daki Mukaddes Papa ile etrafındaki din adamları, tıpkı Almanya’da şövalyeleriyle yiyip içen Roma Kralı gibi olup bitenden habersiz kaygısızca oturuyor. Türkiye hakkında hiçbir şey bilmiyorlar<span class="dipp" style="font-size:0.82em;"><a class="footnote-link" href="#footnote-225-39" id="footnote-225-39-backlink">39</a></span>.</p>
				<p class="paragraf-1">Papa ve Roma Kralı Hıristiyan kanının akışını ve tüm şiddet vakalarını müdahale etmeden seyretmeye devam ederse, muhtemelen kendi canları da emniyette olmayacak. Fakat tüm Hıristiyanlığın başı olan bu iki şahıs, Allah’ın inayetiyle Hıristiyan davasını diriltebilir ve Roma İmparatorluğu’nun payitahtı Konstantinopolis’i kâfirlerden tekrar alabilir. Bunun nasıl olabileceğini ise Allah’ın inayetiyle daha sonra söyleyeceğim.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-34-backlink" id="footnote-225-34">34</a>.  Bu iki kelimeyi şu şekilde teşhis edebiliriz: 1) Türklerin ve Moğolların dağlık anavatanı Altay veya Marco Polo’nun Çin’e verdiği isim Çağatay veya Karakitay gibi bir boy ismi; 2) Cengiz Han’ın soyundan gelen Çağatay bir devlet kurmuş, Orta Asya’ya adını vermiş ve burada konuşulan Türk lehçesi onun adıyla anılmıştır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-35-backlink" id="footnote-225-35">35</a>.  Palaiologos Hanedanı, Bizans İmparatorluğu’nun son hanedanı. 1259’da VIII. Mihail’in Bizans tahtına çıkmasıyla başlayan hanedan, İstanbul’un Fethi’yle son buldu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-36-backlink" id="footnote-225-36">36</a>.  İstanbul: is tin polin, “şehre doğru”.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-37-backlink" id="footnote-225-37">37</a>.  Konstantin, Roma İmparatorluğu’nun doğu ve batı olmak üzere iki parçaya ayrılmasından, Şarlman ve bir İmparator Leon dönemine kadar olan bir süreçten öyle bir bahsediyor. İmparator Leon’un kim olduğunu anlamak güçtür, belki V. Ermeni Leon’dur (813-820?).</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-38-backlink" id="footnote-225-38">38</a>.  I. Jan Olbracht <span class="char-style-override-11">Jagiełło</span>, 1492 ile 1501 arasında hüküm süren Leh Kralı, esasında Tatarlara karşı savaşmıştır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-39-backlink" id="footnote-225-39">39</a>.  Bu bölüm 1490’dan sonra yazılmıştır. Konstantin, kendisine yönelik derin saygı burada ele alınmamış olan VI. Alessandro Borgia’y<span xml:lang="ar-SA">ı</span> ima etmi<span xml:lang="ar-SA">ş olmalı. Burada sorgulanan Alman İmparatoru I. Maximilen Habsburg, Orta Avrupa’da Fransa’ya ve diğer devletlere karşı pozisyonunu geri kazanmaya çalışmaktadır. Konstantin, Batı Hı</span>ristiyanlığın<span xml:lang="ar-SA">ı, Türk tehdidi altında olan Balkan Hıristiyanlarını kendi kaderlerine terk etmekle suçlar</span>.</p>
					</div>
				</div>
			</div>
		</div>
	</body>
</html>