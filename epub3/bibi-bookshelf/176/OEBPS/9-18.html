<html xmlns="http://www.w3.org/1999/xhtml">
	<head>
		<title>9-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-18.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-20">Yirminci Kısım</p>
				<p class="ana-alt">Murad’ın İmparatorluğu’na ve Terakkisine Dair</p>
				<p class="paragraf-1">Sultan Murad, babası Bayezid’den sonra tahta çıktı. Belgrad’ı büyüten ve uzun süre yaşayan Despot Stefan’la ittifak kurdu. Despot müstakil bir hükümdar veya prens gibidir. İmparator Sigismund’la iyi bir ittifak içinde yaşıyordu. Kral Matyaş<span class="dipp" style="font-size:0.82em;"><a class="footnote-link" href="#footnote-225-41" id="footnote-225-41-backlink">41</a></span> devrinin Estergon başpiskoposunun ikamet ettiği Buda’ya gitti. Burada kendine bir ev verildiğinden beri Buda’da oturuyordu. Sonra, ölüm döşeğindeyken ülkesinin yeğeni Curac’a teslim edilmesini ve Belgrad’ın İmparator Sigismund’a bırakılmasını vasiyet etti. “Başlar” adındaki kırda öldü ve buradan gömüleceği Ressava Manastırı’na götürüldü. </p>
				<p class="paragraf-1">Vefatından sonra, Vuk’un oğlu Curac, yani yeğeni, despot oldu ve Belgrad’ı imparatora bıraktı<span class="dipp" style="font-size:0.82em;"><a class="footnote-link" href="#footnote-225-42" id="footnote-225-42-backlink">42</a></span>. Böylece, Belgrad kendi isteğiyle Macar topraklarına katıldı. Bu arada, Sultan Murad, despotun kızı Mara’yı eşi olarak aldı ve despotun oğlu Grgur’un da onunla beraber gelmesini emretti. Despot, oğlunu Murad’a gönderdi. Buna mukabil padişahtan manastır yapmak için müsaade istedi. Padişah, emniyetli bir kale inşa etmesine dahi mani olmayacağını dair söz verdi. Sultanın yeminine dayanarak despot Semendire’yi<span class="dipp" style="font-size:0.82em;"><a class="footnote-link" href="#footnote-225-43" id="footnote-225-43-backlink">43</a></span> inşa ettirdi. Murad despotun bir kale diktirdiğini duyduğunda, henüz kale tamamlanmamış ve demirle güçlendirilmemişti. Kendinin kayınbiraderi, despotunsa oğlu olan Grgur’u tutuklattı ve Dimetoka’ya kapattı. Ordusunu alıp Semendire’yi muhasara altına almaya gitti. Sultanın ilerlemekte olduğunu öğrenen despot, ikinci oğlunu Semendire’de bıraktı ve nam salmış Leh kralı Kazimierz’in<span class="dipp" style="font-size:0.82em;"><a class="footnote-link" href="#footnote-225-44" id="footnote-225-44-backlink">44</a></span> kardeşi Kral Ladislas’ın yanına, Macaristan’a gitti. İmparator o yere varınca, Semendire’yi muhasara altına aldı ve açlıkla boğuşan şehri zapt etti. Despotun oğullarını aldı ve biraderlerinin yanına, zindana gönderdi. Böylece tüm kaleleriyle Sırbistan’ı fethetmiş oldu. Semendire, kendilerine Macarlardan daha yakın gördükleri Türk hâkimiyetine kendi arzusuyla katıldı<span class="dipp" style="font-size:0.82em;"><a class="footnote-link" href="#footnote-225-45" id="footnote-225-45-backlink">45</a></span>.</p>
				<p class="paragraf-1">Sultan Murad Edirne’ye geldiğinde, despotun iki oğlunu esir tutulacakları Tokat kalesine göndertti. Esirlerin kardeşi olan eşi ise kardeşlerinin yardımına gelemedi. O sırada, eşinin hiçbir şeyden haberi olmasın diye gizlice, bir adamını esirlerin gözlerine mil çekmesi için gönderdi. Eşi bunu öğrendiğinde sultanın ayaklarına kapandı ve acele etmemesi için yalvardı. Murad’a şunları söyledi: “Zaten onlar senin esirlerin ve kölelerin. Onlara ne istersen daha sonra da yapabilirsin.” Sultan çabucak birine bunların meydana gelmesine engel olma vazifesi verdi, fakat ulak vaktinde yetişemedi ve prenslerin gözlerine mil çektirildi. Bunun yapılmasını emrettiği ve böyle bir sabırsızlık gösteren adamı arattı ve onun da gözlerine mil çektirdi.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-41-backlink" id="footnote-225-41">41</a>.  Konstantin, burada yine 1480-1490 arasındaki bazı tarihi hadiseleri birbirine karıştırıyor olmalı.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-42-backlink" id="footnote-225-42">42</a>.  Curac Brankoviç (1427-1456) amcası Stefan Lazareviç yerine 1427’de başa geçti. 1403’te imzalanmış bir anlaşma yüzünden Belgrad Macaristanlı Sigismund’un elindeydi. Bu yüzden Curac Brankoviç, Macaristan’a tabiiyet bağını yeniledi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-43-backlink" id="footnote-225-43">43</a>.  Yalnızca iki yıl sürecek işler, Tuna üzerinde Belgrad’ın aşağısında 1428’de başlatıldı. Semendire yıkılana kadar Sırp Despotluğu’nun başkenti oldu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-44-backlink" id="footnote-225-44">44</a>.  Curac Brankoviç, Lehistan Kralı ve 1440’da I. Vladislav adıyla Macar Kralı olan III. Ladislas <span class="char-style-override-11">Jagiełło</span>’ya (1434-1444) sığındı; sadece on beş yaşındaydı. Ladislas’ın 1447 ile 1492 arasında Leh Kralı olan kardeşi Kazimierz’den (IV. Kazimierz <span class="char-style-override-11">Jagiełło</span>) bahsedilmesi, Konstantin’in anlatısını 1492’den sonra yazdığını kanıtlıyor.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-45-backlink" id="footnote-225-45">45</a>.  1439’da Semendire’nin Ortodoks ahalisi, Katolik Macarların himayesine girmektense Osmanlı hâkimiyetine girmeyi tercih etti. Şehir, 1444’te Brankoviç tarafından alındıysa da, 1459’da Türklerin eline yeniden geçti.</p>
					</div>
				</div>
			</div>
		</div>
	</body>
</html>