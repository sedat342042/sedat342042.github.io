<html xmlns="http://www.w3.org/1999/xhtml">
	<head>
		<title>9-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-29.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-31">Otuz Birinci Kısım</p>
				<p class="ana-alt">Denizin Öte Tarafındaki Trabzon İmparatoru’nun Üzerine Nasıl Yürüdü</p>
				<p class="paragraf-1">Sinop gibi Trabzon da Karadeniz kıyısında bulunur<span class="dipp" style="font-size:0.82em;"><a class="footnote-link" href="#footnote-225-101" id="footnote-225-101-backlink">101</a></span>. Yüksek ve dağlık Trabzon diyarının her bir tarafı kâfirlerle sarılıydı. Hepsi Büyük Han<span class="dipp" style="font-size:0.82em;"><a class="footnote-link" href="#footnote-225-102" id="footnote-225-102-backlink">102</a></span>, Uzun Hasan ve Canik Beyi gibi Tatarlardır. Bu hükümdarlar, aynı dinden olmalarına rağmen Osmanlı’ya komşu olmaktansa Trabzon’a komşu olmayı tercih ederdi. İşte bu sebeple Trabzon üzerine yürürken Rum ve Tatar topraklarında birçok zorluk ve sefaletle karşı karşıya kaldık. Büyük Han’ın yakınlarında, Trabzon’un yukarısında kalabalık ve büyük toprakları olan bazı beyler, hiçbir kafirin başaramayacağı birliğe sahiptir. Bu memleketin adı “halkın gücü”<span class="dipp" style="font-size:0.82em;"><a class="footnote-link" href="#footnote-225-103" id="footnote-225-103-backlink">103</a></span> manasına gelen Gürcistan’dır. Kendi hükümdarı olmasına rağmen Trabzon İmparatoruna bağlıdır. Büyük zorluklarla Trabzon’a doğru ilerliyorduk. Sadece ordu değil, padişahın kendisi de zorluk çekiyordu. Birinci zorluk mesafe idi, ikincisi saldırılar, üçüncüsü açlık ve mahrumiyet, dördüncüsü ise ulu ve yüksek dağlarla bataklık ile nemli yerlerdi. Çünkü her gün yağmur yağıyor ve yol, ayakları karınlarına kadar balçığa batmış atlar tarafından yoğruluyordu. Bu şekilde, büyük zorluklarla Trabzon’da bir dağa geldik. Bu dağdan inen yol, hendekler ve kesilmiş ağaçların yapraklarıyla kaplıydı. Padişahın yüz yük arabası vardı, buna ilaveten beraberindeki beylerin de arabaları bulunuyordu. Herkes bu yük arabalarının, ordunun ilerlemesine engel olduğunu biliyordu. Zira hepsi batağa saplanmıştı. Padişah hepsini yaktırıp orada bıraktı. Sonra arabaların sahipsiz kalan atları, almak isteyenlere dağıtıldı. Arabalardaki yüklere gelince, onlar da develere yüklendi. Çünkü padişah yolun bozukluğundan ürküyordu ve rivayete göre sekiz yüz deve getirmişti. Bunlara müteakip dağdan dağa ilerledik. Bu sırada padişah hazinesinin bir kısmını taşıyan bir deve, sandıklarla beraber uçurumdan yuvarlanarak düştü. Sandıklar kırıldı ve eyerindeki altmış bin florin döküldü. Yeniçeriler koşuştu ve hazinenin mesulü gelmeden kimse paralara dokunmasın diye, elleri kınlarında hazineyi beklediler. Bu deve yüzünden tüm ordu durdu. Çünkü başka yol yoktu, üstelik bardaktan boşalırcasına yağmur yağıyordu. Padişah geldi ve ordunun neden ilerlemediğini sordu. Hal izah edildi ve padişah, o vakit, ordunun gecikmemesi lüzum ettiğinden her kim olursa olsun parayı toplayabileceğini söyledi. Bu paralara yakın olanlar için iyiydi; çünkü geriye diğerleri için çok az para bıraktılar. Ben de yaklaştım; ancak çok geçti. Tüm paralar uçup gitmişti. Geriye sadece kuru toprak kalmıştı. Zira paraları, otlar ve balçıkla toplarken toprağı sökmüşlerdi.</p>
				<p class="paragraf-1">Varana dek başka kaygılarımız vardı. Çünkü toprak hamur gibiydi. Toprak kaygan olduğu için yeniçeriler, padişahı vadiye kadar omuzlarında taşıdı. Hazine yüklü develer, dağda kalmıştı. Bunun üzerine padişah yeniçerilerin, develerin dağdan indirilmesiyle vazifelendirilmesini emretti. Dağa tırmanmak büyük uğraşlara neden oldu ve bütün gece hayvanları indirmek için çabaladık. Padişah bir gün boyunca dinlendi. Yeniçerilere aralarında paylaşmak üzere elli bin altın verdi ve başçavuşların ulufesini yükseltti. Evvelden dört gün için bir altın alırdılar. Artık iki günde bir alıyorlar. Padişah, kapıkulunu kuvvette tutmak istediğinden şimdiki hal de budur. </p>
				<p class="paragraf-1">Padişah iki bin atlıyı, Trabzon’a doğru yolladı. Bunlar hezimete uğrayıp en son adama kadar kıyıldı. Onlardan hiçbir haber alamadık, ta ki padişah tüm adamlarıyla birlikte yola koyulana dek. Ölü süvarilerin bedenlerini yolda gördük. Padişah, Karadeniz’den gelen, ağır toplarla yüklü, büyüklü küçüklü, yüz elli gemi takviyesiyle şehri kuşattı. Kuvvetlerinin büyük bir kısmıyla şehri alana dek saldırdı. Trabzon İmparatoru teslim olmak zorunda kaldı. Türk hükümdarı, onu da Edirne’ye yolladı ve onun bütün topraklarının yeni sahibi oldu<span class="dipp" style="font-size:0.82em;"><a class="footnote-link" href="#footnote-225-104" id="footnote-225-104-backlink">104</a></span>. Öylesine büyük donanma ve orduya sahip olan Sultan Mehmed, daha önce bahsettiğim Gürcistan kralına doğru yürümek istedi. Ancak aralarındaki bağların kuvvetli olduğunu öğrenince barışı korumaya karar verdi. Genç erkek ve genç kızları da beraberinde götürerek Edirne’ye geri döndü. Trabzon İmparatoru’nun başına gelenlerden ileride bahsedeceğiz. Dönüş yolunda Niksar’dayken Semendire Beyi Ali Bey’den<span class="dipp" style="font-size:0.82em;"><a class="footnote-link" href="#footnote-225-105" id="footnote-225-105-backlink">105</a></span> haber ulaştı: “Allah’ın yardımıyla gâvurları yendik ve Mihály Szilagyi’yi esir aldık.” Padişah, kendisi gelene kadar Mihály’ın İstanbul’da tutulmasını emretti. İstanbul’a varınca kellesini vurdurdu. Sebebini bilmesem de padişah, Ali Bey’e kellesini vurduracak kadar kızmıştı. Lakin Hıristiyanları mağlup ettiği için padişahın iltifatlarına mazhar oldu.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-101-backlink" id="footnote-225-101">101</a>.  Trabzon İmparatorluğu, IV. Haçlı seferlerinin ardından Bizans İmparatorluğu’nun dağılması sonucunda 1204’te kurulmuştur. Son hükümdarı David (1458-1461) olan Komnenos hanedanı tarafından yönetilmiştir. 1461 yazında yapılan bu sefer, Bizans İmparatorluğuna ait tüm kalıntıları ortadan kaldıracaktı. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-102-backlink" id="footnote-225-102">102</a>.  Tatar diye burada bahsi geçen Timur hanedanıdır. Uzun Hasan, Akkoyunlu hükümdarı; Canik Beyi ise Samsun havalisinde hâkim kişidir. Bu Türk hükümdarlar, kendi hâkimiyetindeki Pontus topraklarında dindaşları Osmanlı’nın yayılmasına şiddetle karşı çıkmaktadır. Çünkü Trabzon İmparatorları ile genellikle evliliklerle sağlanmış ve geçmişe dayanan akrabalıkları vardır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-103-backlink" id="footnote-225-103">103</a>. <span xml:lang="ar-SA"> Gürcistan, Trabzon İmparatorluğunun kuruluşundan beri onun komşusu olan Kafkasya krallığıdır. Konstantin Mihailoviç garip bir biçimde Gürcistan ismini “güç” kelimesine benzeterek çevirmektedir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-104-backlink" id="footnote-225-104">104</a>.  Vezir Mahmut Paşa’nın kuzeni olan İmparator David’in veziri Yeorgios Amiroutzes’in iknaları sayesinde Trabzon, en ufak bir direnişle karşılaşılmaksızın alınmıştır. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-105-backlink" id="footnote-225-105">105</a>.  Osmanlı’nın büyük ailelerinden Mihaloğlu’na mensuptur.</p>
					</div>
				</div>
			</div>
		</div>
	</body>
</html>