<html xmlns="http://www.w3.org/1999/xhtml">
	<head>
		<title>9-30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-30.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-32">Otuz İkinci Kısım</p>
				<p class="ana-alt">Pınarı Cennetten Olan Fırat Taraflarında Uzun Hasan II. Mehmed’den Nasıl Kaçtı</p>
				<p class="paragraf-1">Uzun Hasan, Türk hükümdarının kapılarına dayandığı toprakların sultanıdır. Sultan Mehmed, Bursa’dan ayrıldıktan sonra <span class="char-style-override-9">Petricalone </span>denilen bir çayırlıkta otağını kurdurdu. Uzun Hasan yeri ve zamanı geldiğinde kendisine hizmet etmesi için Tatarlardan birini buraya göndermiş. Bu Tatar, Sultan’dan sonra gelen Mahmud Paşa’nın hizmeti altına girdi. Biz bu çayırlıkta kalırken bir gece, Mahmud Paşa iki hizmetkârıyla beraber dolaşmak için çadırından çıktı. Tatar, Paşa’yı vurmak için oku ve yayıyla pusuya yatmıştı. Onu gördüğünde korkuya ve dehşete kapılarak okunu bıraktı. Paşa’yı kaşlarının ortasından vurdu ve Paşa yere yığıldı. Hizmetkârları bir nida kopardı ve Tatar’ın peşine düşüp onu yakaladılar. Ertesi sabah bu haber padişaha ulaştı. Padişah, Mahmud Paşa’yı bizzat görmek için geldi ve öylesine kederlendi ki gözyaşlarına hâkim olamadı. Zincire vurulmuş Tatar’ın getirilmesini, sırt üstü yatırılmasını söyledi. Yanan iki büyük balmumu taşıttı. Mumlar iyice tutuştuğunda padişah bir ayağını adamın göğsüne koydu ve tutuşan mumu ters çevirip damlalar, adamı kör etsin diye gözlerinin içine döktü. Sonra cellada belinden omzuna kadar derisini yüzmesini emretti. Tatar, bahsedilen işkencelere bir hafta daha maruz kalarak hayatını sürdürdü. Ardından yol kenarına bırakıldı ve köpekler tarafından parçalandı.</p>
				<p class="paragraf-1">Bunun üzerine padişah askerleri topladı ve Uzun Hasan’ın ülkesine doğru yürüdü. Mahmud Paşa ile ise iyileşene kadar emir erlerinin alakadar olması gerekti. Padişah onun topraklarına girince birkaç kale zapt etti. Bizse çok emniyetli bir şehir olan Karahisar’a<span class="dipp" style="font-size:0.82em;"><a class="footnote-link" href="#footnote-225-106" id="footnote-225-106-backlink">106</a></span> vardık. Ardından savaşmak istemediğini zannederek Uzun Hasan’ın peşine düştük. Tuna gibi uzun ve geniş olan Fırat’a doğru yürüyorduk. Bu nehir kuzeye doğru akar ve tıpkı Tuna gibi Karadeniz’e dökülür.<span class="char-style-override-10">*</span></p>
				<p class="paragraf-1">Uzun Hasan’ın, kendisiyle karşı karşıya gelmek istemediğini anlayan padişah, ona çok iyi tanıdığı bir maskarayı gönderdi. Ona padişahtan kaçtığını söylemesi bu maskaraya telkin edildi. Son olarak, sanki tüm ordusuyla kaçmak istiyormuş gibi bir havası olduğunu Uzun Hasan’a iletmesi buyruldu. Maskara, Fırat’ı aştı ve ilk işi Osmanoğlu’nun ne yaptığını sormak olan Uzun Hasan’ın huzuruna çıktı. Maskara “Sultanım, onun sizin topraklarınızı terk etmekten başka yapacak bir şeyi yoktur, çünkü gâvurlar da onun topraklarına saldırdı. İşte bu sebepten, onunla savaşmak istiyorsanız bunu tam şimdi, o dağlara erişmeden evvel yapmanız lazımdır” diye cevap verdi. Halin hakikaten böyle olduğuna kanaat getiren Uzun Hasan, oğlu Mustafa’yı yolladı ve tüm ordusuyla onun peşine düştü. Padişah, Uzun Hasan’ın oğlunun peşine düştüğünü öğrenince yüzünü Mustafa’dan yana çevirdi. Kılıcı ilk çeken Kör Mustafa oldu. İki gün boyunca vuruştular ve Uzun Hasan yenildi. Mustafa<span class="char-style-override-10">**</span> öldürüldü. Padişahın atlıları bozguna uğratıldı; ancak yeniçeriler sapasağlamdı. Onlar olmasaydı padişah ya esir edilir ya da öldürülürdü. Savaş sonunda Uzun Hasan ordusuna şöyle seslendi: “Osmanoğlu’nun bu kadar zayıf süvarilere sahip olduğunu bilmiyordum; lakin yeniçerileri, bize üstün geldi, bilhassa dağlarda.” Akabinde ülkesine doğru geri çekildi ve Osmanlı sultanı hâkimiyetini yaydı.</p>
				<p class="paragraf-1">Bir dağa vardık. Padişah burada bir gün boyunca durdu. Buradan çok yüksek başka bir dağ gözüküyordu. Adı Babil’di, eteklerindeki şehir de aynı isimle zikrediliyordu. Orada yüksekçe bir kulenin kırılmış üç parçası bulunur. Birisi ayakta, diğer ikisiyle batıya doğru uzanmış haldedir. Bu memleketteki insanlara göre devrilmiş iki parça, dünyanın başından geçen iki devri işaret eder; hâlâ ayakta olan üçüncüsü ise yaşadığımız çağın timsalidir. Fırat pınarını bu şehirden alır.</p>
				<p class="paragraf-1">Bu dağdan sonra padişah Karadeniz’deki bir adaya doğru yola koyuldu. Sinop yakınlarındaki adada kurulmuş bu şehir, Amasra, padişaha boyun eğdi. Burayı işgal etmesinin ertesinde bir başka kâfir şehri olan Ankara önlerine vardı. Buraya kuruldu ve kendini koruyan yayalar, yani yeniçerilere, baktı ve büyük bir nizam içinde yürüdüklerine memnuniyetle şahit oldu. “On bin yeniçeriye sahip olmak için her şeyimi verirdim.” dedi. Padişaha yakın yürüyen yeniçerilerden biri ona “Padişahım, size on binine sahip olmak değil, yirmi binine sahip olmak yaraşır.” dedi. Padişah, kaftanına elini daldırdı ve ona bu sözü için yüz altın verdi. Bursa’ya doğru devam etti ve Gelibolu’dan denizi aşıp payitahtı Edirne’ye vardı.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-106-backlink" id="footnote-225-106">106</a>.  Giresun’un ilçesi Şebinkarahisar’dan söz edilmektedir. </p>
					</div>
				</div>
			</div>
		</div>
	</body>
</html>