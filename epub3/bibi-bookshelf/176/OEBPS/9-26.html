<html xmlns="http://www.w3.org/1999/xhtml">
	<head>
		<title>9-26.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9-26.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-28">Yirmi Sekizinci Kısım</p>
				<p class="ana-alt">Naip Yanoş’un Yaptıkları Yüzünden Despotun Başına Neler Geldi</p>
				<p class="paragraf-1">Semendire’de bir salgın vardı, bu sebepten despot kaleyi terk etti ve Belgrad’ın dibindeki dağa çadırını kurdu. Beraberinde bulunan az sayıda adamla vebanın geçmesini bekledi. Yanında tuttuğu oğlu Lazar’ı Macar naibi Yanoş’a ve aynı şekilde Belgrad’a hükmeden Mihály  Szilágyi’ye<span class="dipp" style="font-size:0.82em;"><a class="footnote-link" href="#footnote-225-81" id="footnote-225-81-backlink">81</a></span> gönderdi. Onlardan bu yörede serbestçe dinlenmesine müsaade etmelerini istedi, despota yalan ve aldatıcı bir söz verdiler. Burada emniyet içinde dilediği gibi gece gündüz kalabileceğini söylediler ve onlardan istenen her şeyi memnuniyetle yerine getireceklerini ifade ettiler. Bu yemine dayanarak despot saklandığı yerden çıktı ve emniyette olduğuna tam güvenle geçici olarak konaklayacağı yere geçti. Lakin iki hafta sonra, Mihály Szilágyi Belgrad’dan yüzlerce atlıyla geldi ve gece karanlığında despota saldırdı, sağ elinden iki parmağını kesti ve onu esir aldı<span class="dipp" style="font-size:0.82em;"><a class="footnote-link" href="#footnote-225-82" id="footnote-225-82-backlink">82</a></span>. Ama yine de oğlu Lazar kaçmaya muvaffak oldu. Despotu Belgrad’a getirdiler ve beş yüz florin<span class="char-style-override-10">*</span> vermesini istediler. Irene adlı karısını rehin olarak bırakmaya zorlandı ve bu miktarı denkleştirmek için yalnız başına Semendire’ye gitti. Bu parayı Galvan<span class="dipp" style="font-size:0.82em;"><a class="footnote-link" href="#footnote-225-83" id="footnote-225-83-backlink">83</a></span> isminde bir şövalyeye muhakkak vereceğine yemin etti. Galvan, kısa bir süre sonra parayı almak için yüzlerce süvarilik muhafız alayıyla Semendire’ye geldi. Fakat Sırplar hükümdarlarına acıyordu ve despotla oğlu Lazar’a haber vermeden Galvan’ın karşısına dikildiler. Ona meydan okuyup Galvan’ın kendisini öldürmeden önce muhafızlarını hakladılar. Parayı aldılar ve gittiler, hiç kimse nereye gittiklerini bilmiyordu. Macaristan krallık naibi Yanoş, eniştesi Mihály Szilágyi ve Kral Ladislas alçakça cinayetleri öğrenince büyük acı çekti, despotun kızıyla evli olan Tselye<span class="char-style-override-10">*</span> prensi de bu acıyı paylaştı<span class="dipp" style="font-size:0.82em;"><a class="footnote-link" href="#footnote-225-84" id="footnote-225-84-backlink">84</a></span>. Kral Ladislas despotun karısının rahatsız edilmeden serbest bırakılmasını buyurdu ve bu emri yerine getirildi. Sonra, Sırplar despottan kendisinin emri olmadan parayı aldıkları için affedilmelerini istediler, zira despot çok öfkelenmişti. Kral Ladislas ve Tselje prensi bu özürde aracı oldu. Tüm miktarı despota getirdiler, despotsa bunu Kral Ladislas’a yollamak eğilimdeydi. Hâlbuki kral, “Bu para üzerinde hiçbir hakkım yok” diyerek bu parayı istemiyordu. Bu yüzden despot ona elli bin florin verdi, kralsa bu lütfa Macaristan’da bir kale hediye ederek karşılık verdi.</p>
				<p class="paragraf-1">Nâibin bu tutumu pek çok kötü hadiseye sebebiyet verdi. Misal: Tselye prensi, Yanoş’un büyük oğlu ve Matyaş’ın kardeşi olan Ladislas tarafından öldürüldü. Despot, onu bu hadise yüzünden eceli gelmeden zehirleterek öldürttü. Kral Ladislas Matyaş’ı zindana atılacağı Çek ülkesine götürdü, fakat kısa bir süre sonra Matyaş Macaristan kralı oldu<span class="dipp" style="font-size:0.82em;"><a class="footnote-link" href="#footnote-225-85" id="footnote-225-85-backlink">85</a></span>. Despotun karısının ve oğlu Lazar’ın vefatından sonra, Semendire diğer kalelerle beraber Bosna Kralı Thomas’ın eline geçti<span class="dipp" style="font-size:0.82em;"><a class="footnote-link" href="#footnote-225-86" id="footnote-225-86-backlink">86</a></span>. Thomas aynı zamanda Lazar’ın kızıyla evliydi. Ama kalede az sayıda adamı vardı ve Türk padişahından korkuyordu. Naibin alçaklığı yüzünden, Sırplar Semendire’de Türkleri görmeyi Macarlara tercih ediyordu. Fakat iradeli olsalardı, Semendire asla kâfir eline geçmeyecekti. Zira her bir bey asil hayırseverliği sayesinde tehdit ve öfkenin onlara kazandıracağından daha fazlasına sahip olacaktı. </p>
				<p class="paragraf-1">Kral Matyaş misaline bakın, onun buruk cengine ve büyük masraflarına bakın. Eğer Hıristiyanlara karşı yaptığı harcamaların yarısını kâfirlere karşı feda etmiş olsaydı, Türkleri denizin öte yakasına atmış olacaktı. İsmi ise Doğu’dan Batı’ya dilden dile dolaşacak, Rabbi tarafından ödüllendirilecek ve insanlar tarafından şereflendirilecekti. Zira Hıristiyanlar onun hatırasını asırlarca muhafaza edecek ve kâfirler adını duyduklarında tir tir titreyecekti<span class="dipp" style="font-size:0.82em;"><a class="footnote-link" href="#footnote-225-87" id="footnote-225-87-backlink">87</a></span>. Bilesiniz ki, Hıristiyanların kendi aralarında yaptığı mücadeleler Rabbimiz katında ölçülüp biçilecektir, tüm azizler ve insanlar nezdinde de değerlendirilecektir. Ve bilesiniz ki, kâfirler fıtraten gözü pek ve değerli değildir, ama bizim aramızdaki ihtilaflar yüzünden ve birbirimize duyduğumuz düşmanlık hasebiyle, onlara zaferi hediye etmiş olduk.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-81-backlink" id="footnote-225-81">81</a>.  Szilagyi Mihaly’nin (1410-1460) kız kardeşi Elisabeth, Yanoş Hunyadi ile evliydi, bu sebepten Yanoş’un eniştesiydi. Bir süre sonra Matyaş Corvinus’u Macaristan tahtına çıkaranlardan biri oldu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-82-backlink" id="footnote-225-82">82</a>.  Bu esir alma hadisesi, daha önce Kosova yenilgisinden sonra Yanoş Hunyadi’yi esir alan Curac Brankoviç’e karşı bir intikam niteliğindeydi.</p>
						<p class="dipnot">*  İlk olarak Floransa’da basılan altın para, daha sonra pek çok dilde ve ülkede para birimi ismi olarak kullanılmıştır. (ç.n.)</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-83-backlink" id="footnote-225-83">83</a>.  Metinde “Ga<span xml:lang="ar-SA">ł</span>wan” diye geçmektedir. Başka nüshalarda Ba<span xml:lang="ar-SA">ł</span>wan ya da Ga<span xml:lang="ar-SA">ł</span>gan diye de geçer.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-84-backlink" id="footnote-225-84">84</a>*  Tselye veya Killi, Sultan II. Bayezid zamanında Osmanlı topraklarına dahil olmuş, günümüzde ise Slovenya’ya bağlı bulunan şehirdir. (ç.n.)</p>
						<p class="dipnot">.  Bohemya Kralı I. Ladislas 1440’ta Macaristan tahtına çıktı. Üç ay kadar sonra, rakibi III. Ladislas Jagie<span xml:lang="ar-SA">łło</span> tarafından tahttan indirildi. O ise 1444’te Varna savaşında öldürüldü. Bu tarihte I. Ladislas yeniden kral oldu, fakat 1446’da nâib Yanoş Hunyadi’nin egemenliği altına düştü, ama Yanoş’un muhaliflerini korudu.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-85-backlink" id="footnote-225-85">85</a>.  Yanoş Hunyadi 1456 Ağustos’unda hayata gözlerini yumdu. Aynı yılın kasımında ise oğlu Ladislas Hunyadi Tselye Prensi Ulrich’i tuzağa düşürdü ve onu öldürttü. Babasının başlattığı hanedanı sürdürmeyi tasarlıyordu. Ama yakalandı ve idam edildi. I. Ladislas 1457’de hayatını kaybettiğinde, topu topu 28 yaşındaydı. Zehirlendiğine kuşku yoktur. Bu da Yanoş Hunyadi’nin ikinci oğlu Matyaş Corvinus’a 1458’de tahta çıkma şansını verdi. Tabii önce kardeşlerinin düzenlediği birkaç suikastten kurtulması gerekti.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-86-backlink" id="footnote-225-86">86</a>.  Curac Brankoviç düşmanı Yanoş Hunyadi’yle aynı yıl (1456<span xml:lang="ar-SA"> yılında</span>) öldü. Oğlu Lazar iki yıldan fazla hüküm sürmedi. Ondan sonra tahta çıkacak kimse olmadığından, Sırbistan Türk hâkimiyetine bağlı bir bey ve Fatih Sultan Mehmed’in sadrazamı Mahmud Paşa’nın kardeşi olan Mikail Angeloviç’in baskısı altındaydı. Brankoviç’in oğlu rakipleri tarafından kör edildi ve böylece Bosnalı Styepan Tomaş<span xml:lang="ar-SA"> Sırbistan Despotluğu’na 1461’de el koydu.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-87-backlink" id="footnote-225-87">87</a>.  Bu bölüm Konstantin Mihayloviç’in anlatısında biraz düğümlüdür. Onun burada 1458 ile 1490 arasında Macaristan’ı yönetmiş olan ve Avusturya Habsburgları ile Bohemya Jagiełłoları’na karşı açıktan tutum alan Matyaş Corvinus’a karşı söyledikleri, Sırbistan Despotluğu’nun yıkılmasında en büyük pay sahibinin Matyaş ile babası Yanoş Hunyadi olduğunu gösteriyor. Bu bölümün son kısımları da Hıristiyan kanını boş yere akıtan prenslere ve hükümdarlara sitemle dolu.</p>
					</div>
				</div>
			</div>
		</div>
	</body>
</html>