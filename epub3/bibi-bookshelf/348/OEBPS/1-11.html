<html xmlns="http://www.w3.org/1999/xhtml">
	<head>
		<title>1-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-11.html" xml:lang="tr-TR">
			<div class="Basic-Text-Frame">
				<p class="split"/>
				<p class="paragraf">Küçük Kara Balık gülümsemiş, bu kurbağacıkla­rın anneleri nasıl biri diye merak etmiş.</p>
				<p class="paragraf">“Anneniz nerede?” diye sormuş.</p>
				<p class="paragraf">Tam o anda güçlü bir vraklama sesiyle yerinden sıçramış. Başını kaldırıp bakınca bir kayaya tünemiş olan kocaman bir kurbağa görmüş. Kurbağa gölün içine atlamış ve Küçük Kara Balık’a doğru yüzmüş.</p>
				<p class="resim"><span><img alt="77.png" class="image" height="91" src="images/77_fmt1.jpeg" width="128"/></span></p>
				<p class="paragraf">“Merhaba,” demiş. “İşte geldim, ne istiyorsun bakalım?”</p>
				<p class="Style2"><span>Kurbağacıklar bir ağızdan bağırmışlar:</span></p>
				<p class="Style2"><span>“Merhaba büyükanne!”</span></p>
				<p class="paragraf">Kurbağa,</p>
				<p class="paragraf">“Seni baş belası,” demiş Küçük Kara Balık’a, ”benim yavrularımın kafasına ne saçmalıklar soku­yorsun? Seni gösterişçi zıpçıktı, seni! Dünyanın nere­si olduğunu bilecek kadar çok yaşadım ben. Dünya işte burada, bu gölde. Torunlarımın kafasına saçma sapan şeyler doldurmayı bırakıp buradan gitsen iyi olur!”</p>
				<p class="paragraf">“Yüz yaşına bile gelsen,” diye yanıtlamış onu Kü­çük Kara Balık, “yine de zavallı, budala, yaşlı bir kur­bağadan başka bir şey olmayacaksın sen!”</p>
				<p class="paragraf">Bunu söyler söylemez de kaçıp kendini kurtarmış, çünkü yaşlı kurbağa öfkeyle peşinden geliyormuş.</p>
				<p class="paragraf">Dere yatağı kıvrıla kıvrıla, dimdik inmeye başla­mış. Derenin akışı da hızlanmış, dağın tepesinden bakan biri, onu döne döne uzayan beyaz bir şerit sanabilirmiş. Küçük Kara Balık, dağın tepesinden yu­varlanıp derenin ortasına düşmüş olan bir kaya par­çasına varmış, kaya parçası dereyi ikiye bölüyormuş. Kaya parçasının üstünde, el büyüklüğünde bir ker­tenkele oturmuş, sabah güneşinde ısınıyormuş. Biraz ötede de kocaman, tombul bir yengeç derenin sığ kumsalına çöreklenmiş, az önce yakaladığı bir kurba­ğayı midesine indiriyormuş. Küçük Kara Balık, yen­geci görünce müthiş korkmuş, ama yine de saygılı bir sesle selamlamış onu.</p>
				<p class="resim"><span><img alt="15.tif" class="image" height="61" src="images/15_fmt.jpeg" width="114"/></span></p>
				<p class="paragraf">Yengeç ona yan yan bakmış,</p>
				<p class="paragraf">“Ne kadar da kibar bir balıkçık,” demiş. “Gel ya­nıma canım, gel yanıma.”</p>
				<p class="resim"><span><img alt="88.png" class="image" height="131" src="images/88_fmt.jpeg" width="149"/></span></p>
				<p class="paragraf">Küçük Kara Balık ise,</p>
				<p class="paragraf">“Ben dünyayı görmek istiyorum, senin beni ya­kalamanı istemiyorum,” demiş ve yengece hiç yak­laşmamış.</p>
				<p class="Style2"><span>Yengeç, onu kandırmaya çalışarak dil dökmüş: “Neden böyle ürkek ve huzursuzsun, yavrum?” diye sormuş.</span></p>
				<p class="paragraf">“Ne ürkeğim, ne de huzursuz,” demiş Küçük Kara Balık, “ne görüyorsam, ne duyuyorsam onu söylüyo­rum.”</p>
				<p class="paragraf">“Peki öyleyse,” demiş yengeç, “söyle bakalım: Gözlerinle kulakların benim seni yakalamayı tasarla­dığımı mı anlatıyorlar?”</p>
				<p class="paragraf">“Numara yapma,” demiş Küçük Kara Balık, kü­çümseyen bakışlarla, “kafandan neler geçtiğini bili­yorum ben.”</p>
				<p class="paragraf">“Saçmalama,” diye ısrar etmiş yengeç, “kurbağa­dan başka bir şey avlamadığımı görüyorsun işte; çün­kü ben onlardan nefret ederim. Dünyadaki en önemli yaratıklar olduklarını düşünürler onlar; dünyanın kimin pençeleri arasında olduğunu göstermek istiyorum onlara! Gel yanıma yavrum, gel hadi, korkmana hiç neden yok!”</p>
				<p class="Style2"><span>Yengeç bunu söylerken Küçük Kara Balık’a doğru tuhaf bir biçimde yan yan yürüyüp yaklaşmaya çalışıyormuş.</span></p>
				<p class="paragraf">Küçük Kara Balık kendisini tutamayıp kahkahayı patlatmış. “Zavallı,” demiş, “Sen daha doğru dürüst yürümesini bile bilmiyorsun! Dünyayı kimin elinde tuttuğunu nereden bileceksin?”</p>
				<p class="resim"><span><img alt="99.png" class="image" height="145" src="images/99_fmt.jpeg" width="91"/></span></p>
				<p class="paragraf">Yengece hiç yaklaşmamış Küçük Kara Balık. An­sızın derenin yüzeyine bir gölge düşmüş, arkasından da büyük bir şapırtı duyulmuş; bunun üzerine yengeç kumun üzerinde yuvarlana yuvarlana kaçmaya baş­lamış. Kertenkele bunu görünce öyle bir gülmüş ki, az daha üzerinde oturduğu kayadan suya yuvarlanı­yormuş.</p>
				<p class="paragraf">Küçük Kara Balık, kıyıda duran bir oğlan çocu­ğunun kendisini ve yengeci seyrettiğini görmüş. Az sonra derenin kıyısında bir koyun ve keçi sürüsü belirmiş, hayvanlar burunlarını dereye sokup su iç­mişler. Küçük Kara Balık hiç kıpırdamadan onların su içmesini beklemiş, sonra da kertenkeleye seslenmiş:</p>
				<p class="paragraf">“Beni bağışlayın sayın kertenkele, derenin bi­timinde ne olduğunu bulmak için yollardayım. Siz akıllı bir yaratığa benziyorsunuz, ben de size bir şey sormak istiyorum.”</p>
				<p class="paragraf">“Bilmek istediğin nedir?” diye sormuş kertenkele, tatlı bir sesle.</p>
				<p class="paragraf">“Ben evden ayrılırken,” demiş Küçük Kara Balık, “pelikanların, testerebalıklarının, balıkçılların tehli­kesine karşı uyardılar beni. Bunlar hakkında bir bil­diğiniz varsa bana anlatmanızı istiyorum.”</p>
			</div>
		</div>
	</body>
</html>