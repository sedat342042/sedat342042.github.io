<html xmlns="http://www.w3.org/1999/xhtml">
	<head>
		<title>1-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-9.html" xml:lang="tr-TR">
			<div class="Basic-Text-Frame">
				<p class="split"/>
				<p class="paragraf">Bunu der demez bir öbek balık, Küçük Kara Balık’ı yakalamak üzere öne atılmış, ama arkadaşları onun çevresini sarmışlar, bir çırpıda güvenlikli bir yere kaçırmışlar.</p>
				<p class="paragraf">Anne balık çıldıracak gibi olmuş.</p>
				<p class="paragraf">“Aman Allahım!” diye haykırıyormuş, “ne yapa­cağım ben?”</p>
				<p class="paragraf">“Benim için sakın ağlama anneciğim,” diye ba­ğırmış Küçük Kara Balık. “Asıl şu sefil yaşlı balıklar için ağla sen!”</p>
				<p class="resim"><span><img alt="66.png" class="image" height="96" src="images/66_fmt.jpeg" width="112"/></span></p>
				<p class="paragraf">“Bize hakaret edemezsin küçük!” diye bağırmış yaşlı balıklardan biri.</p>
				<p class="paragraf">Bir başkası da,</p>
				<p class="paragraf"><span>“Şimdi gidersen ve sonra pişman olup geri dö­nersen seni aramıza almayız,” demiş.</span></p>
				<p class="paragraf">Üçüncü bir balık da Küçük Kara Balık’ı uyarmış:</p>
				<p class="paragraf">“Bu çocukça hayallerin peşine takılmasan iyi edersin.”</p>
				<p class="paragraf">Dördüncü bir balık atılmış:</p>
				<p class="paragraf">“Buranın nesi var kuzum?”</p>
				<p class="paragraf">Beşinci balıksa,</p>
				<p class="paragraf">“Başka bir dünya yok. Dünya burası... Geri gel!” diye seslenmiş.</p>
				<p class="paragraf">“Şimdi geri dönersen,” diye dil dökmüş altıncı balık, “senin çok akıllı bir küçük balık olduğuna ina­nacağız.”</p>
				<p class="Style2"><span>Yedinci balık da onu doğrulamış: “Ne de olsa seni buralarda görmeye alıştık.” Annesiyse içini çeke çeke ağlıyormuş: “Bana acı, n’olur gitme... n’olur gitme!” Ama Küçük Kara Balık artık onlarla konuşmak istemiyormuş. Kendi yaşındaki arkadaşlarından bazı­ları onunla birlikte çağlayana kadar gitmişler, sonra da geri dönmüşler. Küçük Kara Balık onlardan ayrıl­madan önce arkasına dönmüş,</span></p>
				<p class="Style2"><span>“Sizinle yeniden buluşana kadar beni unutmayın dostlarım,” demiş. </span></p>
				<p class="Style2"><span>Hep bir ağızdan,</span></p>
				<p class="resim"><span><img alt="12.tif" class="image" height="97" src="images/12_fmt.jpeg" width="113"/></span></p>
				<p class="paragraf">“Seni nasıl unuturuz!” diye bağırmış küçük ba­lıklar. “Ne kadar tembel olduğumuzu gösterdin bize. Daha önce hiç aklımıza gelmemiş olan şeyleri öğret­tin. Sen yürekli, akıllı bir arkadaşsın, hepimiz senin dönmeni bekleyeceğiz.”</p>
				<p class="paragraf">Küçük Kara Balık, kuyruğunu veda edercesine son bir kez sallamış, derin bir soluk almış, çağlayanın ucundan kendini aşağı bırakmış.</p>
				<p class="paragraf">Çağlayanın dibinde kendine geldiğinde bir göl­de bulunduğunu anlamış. Hiç de alışık olmadığı bu yer önce onu dehşete düşürmüş, ama çok geçmeden yüzmeye, yabancısı olduğu bu yeri incelemeye başla­mış. Daha önceleri hiç bu kadar çok suyu bir arada görmemişmiş. Minicik balıklara benzeyen binlerce küçük yaratık suyun içinde dolaşıyormuş. Küçük Ka­ra Balık’ı görünce,</p>
				<p class="paragraf">“Şuna da bakın!” demişler. “Ne biçim bir yaratık bu?”</p>
				<p class="resim"><span><img alt="77.png" class="image" height="84" src="images/77_fmt.jpeg" width="118"/></span></p>
				<p class="paragraf">“Lütfen terbiyeli konuşun,” demiş Küçük Kara Balık, “benim adım, ‘Küçük Kara Balık’. Siz de bana adlarınızı söyleyin de birbirimizi tanıyalım.”</p>
				<p class="paragraf">Minicik yaratıklardan biri,</p>
				<p class="paragraf">“Biz kurbağacığız,” demiş.</p>
				<p class="paragraf">Bir başkası da, kibirli kibirli eklemiş:</p>
				<p class="paragraf">“Biz soylu, iyi yetiştirilmiş balıklarız.”</p>
				<p class="paragraf">“Dünyanın hiçbir yerinde,” diye böbürlenmiş bir üçüncüsü, “bizim kadar güzel balık göremezsin!”</p>
				<p class="paragraf">Dördüncüsü de kabaca,</p>
				<p class="paragraf">“Hem biz senin kadar çirkin değiliz,” demiş.</p>
				<p class="paragraf">Küçük Kara Balık onları şöyle yanıtlamış: “Sizin bu kadar bencil olabileceğiniz hiç aklıma gelmezdi. Yine de darılmıyorum size, çünkü böyle konuşmanı­zın nedeni bilgisizlikten başka bir şey değil.”</p>
				<p class="paragraf">Kurbağacıklar dehşete düşmüşler:</p>
				<p class="paragraf">“Yani sence biz budala mıyız?” diye bağrışmışlar.</p>
				<p class="resim"><span><img alt="10.tif" class="image" height="115" src="images/10_fmt1.jpeg" width="121"/></span></p>
				<p class="paragraf">“Budala olmasaydınız, bu dünyada birçok yara­tık olduğunu, bu yaratıkların da kendi türlerini güzel bulduklarını bilirdiniz. Saçma sapan konuşuyorsunuz,” demiş Küçük Kara Balık.</p>
				<p class="paragraf">Küçük Kara Balık’ın doğru söylediğini anladıkları için kurbağacıklar iyice sinirlenmişler. Bir an düşü­nüp şöyle demişler:</p>
				<p class="paragraf">“Sabahtan akşama kadar burada dolaşıp duruyor, ailelerimizden başka hiç kimseyi görmüyoruz, ara­da sırada da minicik solucanlar görüyoruz ki onlar önemli değil. Bizim dünyamız bu kadar işte.”</p>
				<p class="paragraf">Küçük Kara Balık,</p>
				<p class="paragraf">“Siz bu gölden dışarı hiç çıkmadınız ki,” demiş onlara. “Dünyayı tanımıyorsunuz ki.”</p>
				<p class="paragraf">“Buradakinden başka dünya var mı ki?” diye sor­muşlar kurbağacıklar.</p>
				<p class="paragraf">“En azından bütün bu suyun nereden geldiğini merak edebilirsiniz,” demiş Küçük Kara Balık. “Bu suyun dışında yaşayan yaratıklar olup olmadığını da.”</p>
				<p class="Style24 para-style-override-14"><span>“Ne demek istiyorsun?” diye sormuşlar kurba­ğacıklar şaşkınlık içinde, “biz suyun dışını görmedik bile!”</span></p>
			</div>
		</div>
	</body>
</html>