<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ibrahim</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">2. İlk Osmanlı Matbaası Hakkında Araştırmalar</h2>
				<p class="normal">İlk Osmanlı matbaacısı İbrahim Müteferrika ve Osmanlı kültürel gelişmesinde yeni çığır açan faaliyetlerine araştırmacıların haklı olarak gösterdikleri bilimsel ilgi daha 19. yüzyılın sonralarında görülür. Tamamen ilk Osmanlı matbaası ile ilgili detaylı incelemeler veya daha uzun bir zaman zarfı içinde ona kısmen değinen araştırmaların sayısı yüzü aşar. Doğal olarak en büyük ilgi Türk tarihçiler tarafından gösterilirken, İbrahim Müteferrika’nın etnik menşeinden dolayı mantıklı olarak da Macar tarihçiler onları takip ederler. Daha nadiren de olsa, ancak bu konuyu oldukça ciddi bir şekilde tetkik eden Batılı ve bir zamanların Sovyet bilim adamları da var. Bu araştırmalara zamanın akışı açısından bakıldığında 19. yüzyılın sonlarından bu yana İbrahim Müteferrika ve matbaasına ilişkin bir çok araştırmaların basıldığı görülür. Söz konusu durum ise bu kültürel olgunun Osmanlı kültür tarihinde oynadığı role ve ehemmiyetine işaret eder. </p>
				<p class="normal1"><span class="ideitalik">Araştırmaların Kronolojisi</span></p>
				<p class="normal">Müteferrika matbaası ile ilgili ilk bilimsel çalışma Fransız araştırmacı Henri Omont’un 1895 yılında basılan makalesidir<sup class="calibre3"><a href="ibrahim_split_141.html#footnote-304-112" id="footnote-304-112-backlink" name="footnote-304-112-backlink">[112]</a></sup>. Yazar bu makalesinde Osmanlı matbaacılığının ilk adımlarını yansıtan ve 1727’de Fransız basınında çıkan haberleri aktırırken, ilk Osmanlı matbaasının açılması ve statüsü ile ilgili resmi Osmanlı belgelerinin Fransızca tercümeleri de okuyucuya sunar. 20. yüzyılın ilk on yıllık döneminde bir yandan Osmanlı matbaacılık tarihi hakkında birkaç çok önemli araştırma<sup class="calibre3"><a href="ibrahim_split_142.html#footnote-304-113" id="footnote-304-113-backlink" name="footnote-304-113-backlink">[113]</a></sup>, öte yandan İbrahim Müteferrika’nın hayatı ile ilgili ilginç ipuçları veren muasırı César de Saussure’ün mektupları basılır<sup class="calibre3"><a href="ibrahim_split_143.html#footnote-304-114" id="footnote-304-114-backlink" name="footnote-304-114-backlink">[114]</a></sup>. Başta Macar yazarı Imre Karácson<sup class="calibre3"><a href="ibrahim_split_144.html#footnote-304-115" id="footnote-304-115-backlink" name="footnote-304-115-backlink">[115]</a></sup> olmak üzere ilk Osmanlı matbaacısı hakkında yapılan araştırmalar genelde bu biyografi ip uçlarına dayanır. Aynı zamanda İbrahim Müteferrika’nın mezarı da araştırılır ve sonuçlar okuyucuya sunulurken<sup class="calibre3"><a href="ibrahim_split_145.html#footnote-304-116" id="footnote-304-116-backlink" name="footnote-304-116-backlink">[116]</a></sup>, Türk yazarları tarafından hazırlanan Osmanlı matbaacılığı tarihi hakkında ilk yazı basılır<sup class="calibre3"><a href="ibrahim_split_146.html#footnote-304-117" id="footnote-304-117-backlink" name="footnote-304-117-backlink">[117]</a></sup>. 20. yüzyılın ikinci on yıllık dönemi içerisinde Müteferrika konulu beş yeni baskı vardır<sup class="calibre3"><a href="ibrahim_split_147.html#footnote-304-118" id="footnote-304-118-backlink" name="footnote-304-118-backlink">[118]</a></sup>. 1920’li yıllarda ise bu baskıların sayısı dokuza yükselip, aralarında gerek Fransız (Henri Omont), gerek Türk (İhsan Sungu, Ahmed Refik) arşivlerinde bulunan değerli belgeleri tanıtan yazılar da yer alır<sup class="calibre3"><a href="ibrahim_split_148.html#footnote-304-119" id="footnote-304-119-backlink" name="footnote-304-119-backlink">[119]</a></sup>. 1928’de ise Osmanlıca dilinde olarak özellikle İbrahim Müteferrika matbaasını inceleyen ilk monografi basılır (Selim Nüzhet Gerçek)<sup class="calibre3"><a href="ibrahim_split_149.html#footnote-304-120" id="footnote-304-120-backlink" name="footnote-304-120-backlink">[120]</a></sup>. Bir sonraki on yıllık dönemi zarfında bir yandan konu ile ilgili yeni keşfedilen belgeler<sup class="calibre3"><a href="ibrahim_split_150.html#footnote-304-121" id="footnote-304-121-backlink" name="footnote-304-121-backlink">[121]</a></sup>, öte yandan Osmanlı matbaacılığı hakkında genel araştırmalar<sup class="calibre3"><a href="ibrahim_split_151.html#footnote-304-122" id="footnote-304-122-backlink" name="footnote-304-122-backlink">[122]</a></sup> basılırken, Selim Nüzhet Gerçek’in monografisi bu defa Latince harfli ve ilaveli olarak tekrar yayınlanır<sup class="calibre3"><a href="ibrahim_split_152.html#footnote-304-123" id="footnote-304-123-backlink" name="footnote-304-123-backlink">[123]</a></sup>. 1940’lı yıllarda çıkan yazılar ya bazı yeni bilgi aktarır, ya da o zamana kadar bilinenleri değerlendirir<sup class="calibre3"><a href="ibrahim_split_153.html#footnote-304-124" id="footnote-304-124-backlink" name="footnote-304-124-backlink">[124]</a></sup>. 1950’lerde basılan altı inceleme arasında en önemlisi Osman Ersoy’a ait ilk Osmanlı matbaası hakkındaki ikinci monografi olan kitaptır<sup class="calibre3"><a href="ibrahim_split_154.html#footnote-304-125" id="footnote-304-125-backlink" name="footnote-304-125-backlink">[125]</a></sup>. 1960’lı yılları kapsayan dönemde konudaki araştırmaların sayısı oldukça artarken, bunlardan bazı eski görüşleri eleştirip İbrahim Müteferrika’nın entelektüel profilini çizen Niyazi Berkes’in ile Osmanlı matbaacılığı başlangıcından 1876’ya kadar sadece tarih açısından değil, aynı zaman toplumsal ve kültürel bakımından da inceleyen Jale Baysal’ın araştırmaları dikkate değerdir<sup class="calibre3"><a href="ibrahim_split_155.html#footnote-304-126" id="footnote-304-126-backlink" name="footnote-304-126-backlink">[126]</a></sup>. 1970’li yıllarda ise Osmanlı matbaacılığı ve İbrahim Müteferrika hakkındaki bilimsel çalışmalarının sayısında adeta bir patlama söz konusudur. Toplam 20 basılan yazı arasında önemli kaynak (örneğin Mustafa Akbulut’un yayınladığı Edvard Carleson’un ilk Osmanlı matbaası ile ilgili rapor) ve Jale Baysal’ın metodolojisini takip ederek Müteferrika matbaasının Osmanlı toplumu ve kültür bağlamındaki yeri ve önemini değerlendiren çalışmalar yer alır. Söz konusu yazılarda matbaanın Osmanlı’ya nispeten geç girişinin ve ilk Osmanlı matbaa faaliyetlerin yeterince istikrarlı olmamasının sosyo-kültürel, dini, iktisadi, teknik vs sebepleri incelenir (Niyazi Berkes, A. F. Karamanlıoğlu, A. D. Jeltyakov, A. Rafikov, Osman Ersoy, Meral Alpay, İsmet Binark)<sup class="calibre3"><a href="ibrahim_split_156.html#footnote-304-127" id="footnote-304-127-backlink" name="footnote-304-127-backlink">[127]</a></sup>. 1980’lerde çıkan 17 yazının arasında artık İbrahim Müteferrika’nın kendisi yazdığı <span class="ideitalik">Risale-i İslâmiye</span>, <span class="ideitalik">Usulü’l-Hikem fi Nizami’l-Alem </span>ve <span class="ideitalik">Fuyuzat-ı Mıknatısiye </span>başlıklı risaleler de Mustafa Esad Coşan (yada mahlası olan Halil Necatioğlu), Ö. Okutan ve Şahap Demirel tarafından basılırken, Osmanlı matbaacılığının gecikmesinin sebeplerinin araştırılması da devam eder (İsmet Binark, Orhan Koloğlu)<sup class="calibre3"><a href="ibrahim_split_157.html#footnote-304-128" id="footnote-304-128-backlink" name="footnote-304-128-backlink">[128]</a></sup>.</p>
				<p class="normal">20. yüzyılın son on yıllık döneminde ise ilk Osmanlı matbaası ile ilgili araştırmaların sayısı en büyüktür. 20’den fazla olan bu incelemelerin arasında bir yandan Osmanlı matbaacılığı yeniden değerlendirilmeye yönelik yazılar (Hidayet Nuhoğlu, Yusuf Kaplan), öte yandan Müteferrika hakkında önemli yeni bilgi sağlayan son zamanlarda yıllar sonra arşivlerde keşfedilen belgeler (Erhan Afyoncu’nun araştırmaları) dikkate şayandır<sup class="calibre3"><a href="ibrahim_split_158.html#footnote-304-129" id="footnote-304-129-backlink" name="footnote-304-129-backlink">[129]</a></sup>. Bunların dışında bazı daha geç Osmanlı matbaaları hakkında ciddi araştırmalar da basılır (Kemal Beydilli, Johann Strauss, Erhan Serçe)<sup class="calibre3"><a href="ibrahim_split_159.html#footnote-304-130" id="footnote-304-130-backlink" name="footnote-304-130-backlink">[130]</a></sup>.</p>
				<p class="normal">Yeni yüzyılın başında basılan yedi araştırma<sup class="calibre3"><a href="ibrahim_split_160.html#footnote-304-131" id="footnote-304-131-backlink" name="footnote-304-131-backlink">[131]</a></sup>, İbrahim Müteferrika ve ilk Osmanlı matbaası konusu hala ilgi çekici ve müteakip incelemelere şayan olduğunu gösterir ki, bu konuda bilimsel çalışmaların ileride de şu ana kadar bilinmeyen ve incelenmeyen Osmanlı matbaa faaliyetlerinin ayrıntılarını ışığa kavuşturması sayesinde geçmiş yüz yılı aşkın süre içinde gelişen Osmanlı matbaası tarih yazıcılığı geleneği devam eder ve daha büyük bilimsel boyut ve değer kazanır. </p>
				<p class="normal">Bir nevi istatistik değerlendirmeye tabii tuttuğumuz konu ile ilgili araştırmaların sayısı ilk Osmanlı matbaasının tarihi ve kültürel öneminin bir belirtisi olurken, bu konuda yapılan bilimsel değerlendirmeler de büyük bir ehemmiyet teşkil eder. Aslında bu değerlendirmelere gelince konu daracık bilimsel hücreleri aşıp, daha geniş çaplı toplumsal, kültürel ve psikolojik boyutlar kazanır. Başka bir ifade ile, ilk Osmanlı matbaası konusuna gelince, konu sadece tarihsel araştırma çerçevesinde değerlendirilemez durumdadır. Çünkü bu değerlendirmelerde tarih gerçeklerinden ziyade günümüz açısından görüşler de yer alır. Bu da herhalde kaçınılmaz bir yaklaşımdır, çünkü ilk Osmanlı matbaası sırf bir tarihsel olgu olmayıp, aynı zaman Türklerin milli şuuru ve gururunu kurcalayan bir unsurdur. </p>
				<p class="normal1"><span class="ideitalik">Bir Tarihçilik ve Milliyetçilik Kompleksi mi Yoksa?</span></p>
				<p class="normal">Depremden dolayı 1894-1896 yıllarında İstanbul Kapalı Çarşı restore edilerek Kapalı Çarşı ila Beyazıt Camii arasındaki daracık yerde tahta dükkanlara sığınan, ancak 1950 yılında meydana gelen yangından sonra 1951-1952’de bugünkü haline kavuşan Sahaflar Çarşısı’na uğramayan kişi herhalde yoktur. Bu çarşının ortasındaki daracık yeşil bahçesinin bir ucunda İbrahim Müteferrika’nın mütevazı heykeli bulunur. Üzerinde Müteferrika doğum ve ölüm tarihlerini diye tahmin edilen 1674 ve 1745 rakamları ile <span class="ideitalik">İlk matbaacımız </span>diye bir yazı taşıyan heykel 1981 yılında Sahaflar Çarşısı’nın restore edildiği esnasında buraya konulmuştur<sup class="calibre3"><a href="ibrahim_split_161.html#footnote-304-132" id="footnote-304-132-backlink" name="footnote-304-132-backlink">[132]</a></sup>. </p>
				<p class="normal">Ancak kitap yığınları ve müşteri kalabalığında bu garip heykeli tesadüfen fark ettiğiniz zaman heykel dikkat çekemeyecek kadar oldukça küçük ve naiv olduğu etkisi bırakır. Heykelin gurur hevesini taşıyan yazısı ile mütevazı boyutlarının tuhaf kombinasyonu, bence gurur kaynağı olan unsurlar ile gelişmiş dünyadan geri kalışının hissinin paradoksal birleşmesinden oluşan çağdaş Türkiye’nin geleneksel komplekslerinden birini yansır<sup class="calibre3"><a href="ibrahim_split_162.html#footnote-304-133" id="footnote-304-133-backlink" name="footnote-304-133-backlink">[133]</a></sup>.</p>
				<p class="normal">Bu kompleks, modernleşme unsuru olarak kabul edilen matbaanın Avrupa’ya nazaran Osmanlı’ya yaklaşık üç yüz yıl daha geç ve hatta Türk menşeli değil de İbrahim Müteferrika gibi mühtedi biri sayesinde geldiği doğrultuda çağdaşlara can sıkıcı olan görüşüne dayanır. Üstelik Osmanlı İmparatorluğu’nda yaşamış Yahudi, Ortodoks ve Ermeniler gibi gayrimüslimler arasında matbaa bir buçuk-iki yüzyıl daha önce kullanılmıştır. Kompleksin diğer bir yanı da ilk Osmanlı matbaası fazla faaliyet göstermemesi, daha tutucu olmaması ve artık ta 18. yüzyılın sonlarında ve 19. yüzyılın başlarında yeniden canlanmasıdır. Bu kompleksin iki tarafı aynı zaman araştırmacıların mercek altına aldıkları </p>
				<p class="normal">• <span class="ideitalik">Neden matbaa Osmanlı’ya o kadar çok gecikti?</span> </p>
				<p class="normal">• <span class="ideitalik">Neden İbrahim Müteferrika matbaası yeterince başarılı olamadı?</span> tarzındaki iki ana problemi yansır.</p>
				<p class="normal">Hemen belirtmeliyiz ki, ikinci soruda sübjektif unsurlar yer alır. <span class="ideitalik">Yeterince </span>derken hangi standardı dikkate alırız? 18. yüzyılın Osmanlı ya da Avrupa standartları mı, yoksa bugünkü standartları mı? Bunun dışında İbrahim Müteferrika’nın matbaa faaliyetleri ticaret açısından ne derecede başarılı olup olmadığı yönünde güvenilir herhangi bir Osmanlı belgesi şu ana kadar araştırmacıların elinde mevcut değil idi. Ancak araştırmacılarca ilk Osmanlı matbaası tahminen fazla başarılı olamamıştır. Çünkü en azından İbrahim Müteferrika’nın ölümünden sonra sabit bir devamı yoktu. Ve <span class="ideitalik">matbaa başarısız idi</span> tezini esas alarak bunun belli başlı nedenleri araştırmaya girişirler.</p>
				<p class="normal">Yukarıda belirttiğimiz iki soru, mantıklı ve mukabil açıklama yapmak amacı ile bu nedenler hakkında değişik görüşlere yer veren sonsuz tartışmalara yol açar. Ancak bu sorulara cevap vermeye çalışırken Türk araştırmacılar genelde kendilerini savunma veya bahane uydurma durumunda hissederler ki, son zamanlarda duygusal düşünce ve gurur kırıklığı dışında ilk Osmanlı matbaasının daha objektif bir şekilde değerlendirilmesi doğrultusunda sesler de var. Yani –Hidayet Nuhoğlu’nun yazdığı gibi– ‘burada müdafaa halinde bulunmaya ihtiyaç yoktur’<sup class="calibre3"><a href="ibrahim_split_163.html#footnote-304-134" id="footnote-304-134-backlink" name="footnote-304-134-backlink">[134]</a></sup>.</p>
				<p class="normal">Bu durumda doğal olarak ilk Osmanlı matbaası sadece dar tarih alanı değil daha geniş bir bağlamda ele alınmalıdır. Toplumsal ve kültürel bir olgu olup, matbaa milli şuuru ve gururu açısından da değerlendirilmeye tabii tutulur ve dolayısıyla hakkındaki tartışmalar sadece bilimsel çerçevede değil, aynı zaman toplum çapında da yapılır. Bunun en iyi göstergelerinden biri birkaç yıl önce <span class="ideitalik">Milliyet </span>gazetesi sayfalarında <span class="ideitalik">Matbaa Osmanlı’ya Neden Geç Geldi </span>başlığı altında yer alan tartışmadır. Aralarında İlber Ortaylı da olan çağdaş Türk yazarlar, gazeteciler ve tarihçiler kendi görüşlerini paylaşıp savunurken, aslında bu konuda bilimsel çevrelerde oluşan birkaç esas tezin dışına çıkmazlar ki, bu tezler şöyle özetlenebilirler: </p>
				<p class="normal">• Matbaa da dahil her yeniliğe muhalif olan tutucu ulema sınıfı.</p>
				<p class="normal">• Osmanlı devletinin ekonomik yapısı çerçevesinde lonca teşkilatının gücü ve bu doğrultuda bir esnaf oluşturan yazıcı ve hattatların geçimlerini tehdit eden matbaaya karşı direnişi.</p>
				<p class="normal">• Osmanlı’da okuma yazma oranı düşük ve okur kitlesi oldukça sınırlı olduğundan dolayı el yazmalarının yeterli olmasına karşın basılı kitaplara fazla ihtiyaç duyulmaması (bu görüşü İlber Ortaylı savunmuştur)<sup class="calibre3"><a href="ibrahim_split_164.html#footnote-304-135" id="footnote-304-135-backlink" name="footnote-304-135-backlink">[135]</a></sup>. </p>
				<p class="normal">Yukarıda belirttiğimiz tartışma bilimsel olmak üzere herhangi bir iddiada bulunmaz, ancak problemin ve işaret ettiğimiz kompleksin ne kadar aktüel olduğunun bir simgesidir. Fakat bilimsel çerçeveye sığınıp bu konuda bazı esas görüşleri gözden geçirmemiz fena olmaz.</p>
				<p class="normal">Osmanlı matbaacılığı tarihi üzerine çalışan ilk Türk araştırmacılardan Selim Nüzhet Gerçek, matbaanın Osmanlı’ya geç gelişinin iki esas nedeni vurgular. Ona göre III. Ahmed (1703-1730) dönemine kadar Osmanlı toplumsal zihniyeti bu yeni teknolojiyi kabul edebilecek kadar seviyeye ulaşmamıştır. Basılı kitaplar ise hala el yazmalarına kıyasla daha düşük kaliteli idi. Öte yandan Gerçek, retorik bir soru da ekler ki, geçmişte savaş alanında galibiyetlerden dolayı gururlu bir zihniyete sahip olan Osmanlı nasıl olur da Yahudi, Ermeni ve Yunan gibi idare ettiği reayanın kullandığı bir teknolojiyi benimseyebilir<sup class="calibre3"><a href="ibrahim_split_165.html#footnote-304-136" id="footnote-304-136-backlink" name="footnote-304-136-backlink">[136]</a></sup>. </p>
				<p class="normal">Gerçek’in görüşleri geliştirilmiş bir şekilde İsmet Binark’ın matbaanın Osmanlı’ya geç girişinin sebeplerine ithaf edilen birkaç makalelerde de görülebilir. Binark vurgular ki, ekseriyetle bu geç girişin esas sebebi olarak tutucu Müslüman görüşünü gösterilirken, teknik, ekonomik ve özellikle sosyal ve siyasi sebeplerine çok az dikkat edilir. Ona göre, burada bir dini toplumun taassubu söz konusu olamaz, ancak Avrupa’nın üstünlüğü ve kültür etkisine direnen ve kendi kültürel kimliğini korumaya çalışan bir toplumdan söz edilebilir. Bu bakımdan –Binark’a göre– sebepler din ile değil, siyasi sorunlarla alakalıdır. Osmanlı İmparatorluğu’nun değişik müesseselerin gerilemesi zamana kadar uzun bir süre Osmanlı, Batı’ya kendi siyasi, askeri, fikri ve ekonomik üstünlüğünü kabul ettirdikten dolayı kendine fazla güvenme ve kibirlik duygularına kapılmışken, her ne kadar faydalı olsa da Batılı yeniliklerini benimsemez. Osmanlı, milli gururunu yansıtan bu tür tavrı sadece matbaaya karşı değil, herhangi bir yeni Batılı teknolojisine karşı sergiler. Ancak Batı’nın savaş alanlarında kaydettiği galibiyetler Osmanlı’nın bu gururu ve yeniliklere karşı direnişin kırılmasına neden olur. Binark, bu sosyo-psikolojik diye vasıflandırılabilir sebebin dışında kendi geçiminin adına matbaaya direnen hattat, müzehhip ve cetvelkeşlerin esnaflarına da değinir. Binark, Osmanlı’da el yazmalarına gösterilen büyük saygı, kağıt yetersizliği, Arapça harflerini dökecek ve dizecek uzmanların eksikliği gibi sebepleri de ilave eder<sup class="calibre3"><a href="ibrahim_split_166.html#footnote-304-137" id="footnote-304-137-backlink" name="footnote-304-137-backlink">[137]</a></sup>.</p>
				<p class="normal">Genel olarak, İsmet Binark’ın görüşleri değişik araştırmacıların farklı yönde vurguladıkları matbaanın Osmanlı’ya geç gelişinin sebeplerinin bir nevi özetidir. Örneğin Osman Ersoy’a göre Osmanlı’nın ta 1720’lilere kadar matbaasız olduğunun nedenlerin arasında kağıt yetersizliği başta olmak üzere teknik görevlilerin olmayışı ve Lale Devri’den önce elverişli bir ortamın bulunmaması yer alır<sup class="calibre3"><a href="ibrahim_split_167.html#footnote-304-138" id="footnote-304-138-backlink" name="footnote-304-138-backlink">[138]</a></sup>.</p>
				<p class="normal">Binark’ın görüşleri geliştirilmiş bir şekilde Yusuf Kaplan’ın tezinde görürüz. Matbaanın bir medeniyet problemi olduğunu vurgulayan Kaplan, Osmanlı tarafından geç benimsemesinin bir medeniyet krizi sorunu olarak değerlendirir. Matbaanın Avrupa’da geniş çapta yayınlandığı 16.-17. yüzyıllardaki savaşlarda Osmanlı giderek Avrupa güçlerine yenildiğinden dolayı zihniyetinde bir “savunma psikolojisi” oluşturulur. Bu da Osmanlı ve daha geniş anlamda Müslüman kültürünün geleneğinin ve geçmişin daracık sınırlarının içinde kalmasına neden olur. 18. yüzyılda devam eden mağlubiyetler ise önceki dönemde şekillendiren savunma psikolojisi “yenilgi psikolojisi”ne dönüşür. Böylece bir yandan devrin tahriklerine uymak üzere kendi kültür modelini geliştirme mekanizmaları bulmak için imkanlar sınırlanır, öte yandan Osmanlı diğerlerden üstün olduğu yanıltıcı ve kendini rahatlayan özgüven duygusuna kapılmış olur. Bu son duygu ise Osmanlı bakımından daha düşük seviyede olan halkların yeniliklerinin benimsemesine engel olur<sup class="calibre3"><a href="ibrahim_split_168.html#footnote-304-139" id="footnote-304-139-backlink" name="footnote-304-139-backlink">[139]</a></sup>.</p>
				<p class="normal">Osmanlı matbaacılığı tarih yazıcılığında matbaanın Osmanlı’ya geç girişinin nedenleri araştırılırken daha bir sebep genelde ihmal edilir yada fazla üzerinde durulmaz ki, buna Mustafa Asım Yediyıldız özellikle dikkat eder. Dini taassubun matbaanın geç gelişine sebep olduğuna dair hiçbir belgesel delil olmadığını vurgulayan Yediyıldız, Niyazi Berkes’in matbaanın ekonomik ve siyasi faktörlerden dolayı geciktiği doğrultudaki görüşünü destekler. Ancak Yediyıldız’a göre bu faktörlerin dışında daha esas bir neden var ki, o da matbaa faaliyetlerini gerçekleştirecek teknik imkanları ve uzmanların eksikliğidir. Bunu söylerken, araştırmacı İbrahim Müteferrika’nın matbaasının açılışı ile ilgili III. Ahmed’e hitaben yazdığı istidasındaki gereken alet ve matbaacılık sanatına sahip olan uzmanların eksikliğinden dolayı eskilerde matbaa açılmak düşüncelerin gerçekleşemediği doğrultudaki açıklamasına dayanır<sup class="calibre3"><a href="ibrahim_split_169.html#footnote-304-140" id="footnote-304-140-backlink" name="footnote-304-140-backlink">[140]</a></sup>.</p>
				<p class="normal">Aynı sebep Hidayet Nuhoğlu tarafından da vurgulanır, ancak kendisi talep-arz temel ekonomik prensibini matbaanın gecikmesine en önemli neden olarak değerlendirir. Ona göre, Batı Avrupa’daki kapitalist ekonomisi bir malın piyasaya sunması üzerine tüketicide ona karşı talep ve ihtiyaç yaratırken, Osmanlı’da duyulan talebe cevap verecek arz imkanları temin edilir. Kitap piyasasına gelince, Osmanlı İmparatorluğu’nda kitap ihtiyacı yeterli derecede hattat ve sahaflar tarafından karşılanır ki, bu spesifik durumdan dolayı basılı kitaplara fazla ihtiyaç duyulmaz<sup class="calibre3"><a href="ibrahim_split_170.html#footnote-304-141" id="footnote-304-141-backlink" name="footnote-304-141-backlink">[141]</a></sup>.</p>
				<p class="normal">Bir zamanların Sovyet tarih yazıcılığı temsilcilerinden A. Rafikov, Osmanlı ulema sınıfının dini taassubu matbaanın Osmanlı’ya geç girişinin sebebi olarak gösterir. Ona göre Osmanlı İmparatorluğu’nda en tutucu ve etkili olan bir yandan üst seviyeli ulema mensupları ve öte yandan derviş tarikatları ‘aydınlanmaya, bilimsel bilgilerinin yayınlanmasına ve ilerlemeye aşılamayan bir engel’ oluştururlar ki, onlara has dini taassup, direniş, gelenekçilik ve aşırı İslâmcılık matbaayı geciktirir. Rafikov, bu dini adamların dışında binlerce olan hattat, müzehhip ve kitabın hazırlanmasına katkıda bulunan diğer kitap uzmanları, sahaflara da matbaanın gecikmesinin bir faktörü olarak bakar. Sonuçta Osmanlı devletinin ‘idareci feodal güruhu’ ve ‘devlet adamları’nın matbaanın en barışmaz muhalifi olduklarını vurgulayan Rafikov, bu tavrı İslâm’ı zedeleyecek Batılı fikir ve kültür değerleri Osmanlı’ya nüfuz edeceğinden duyulan endişeye bağlar. Ona göre gerek din adamları, gerek devlet adamları her iki sınıf ta matbaanın kabulü ‘dinden vazgeçme’ olarak değerlendirir<sup class="calibre3"><a href="ibrahim_split_171.html#footnote-304-142" id="footnote-304-142-backlink" name="footnote-304-142-backlink">[142]</a></sup>.</p>
				<p class="normal"> Sovyet tarih yazıcılığının diğer bir temsilcisi olan A. D. Jeltyakov, matbaanın gecikmesinin sebebi olarak Osmanlı idaresi ‘feodal-despotik’, ülkenin kültür seviyesi oldukça düşük, halkın çoğu cahil olduğunu gösterir. O da kafirlerin bütün yeniliklerini inkar eden ve matbaa sayesinde din ve fikir alanında tekelinin zedelemesinden korkan din adamlarını, matbaayı kendi geçimlerini yok edecek kadar tehlikeli gören hattatları ve yüzyıllarca gelişmiş olan el yazma geleneğini matbaayı geciktiren faktörlerden biri olarak değerlendirir<sup class="calibre3"><a href="ibrahim_split_172.html#footnote-304-143" id="footnote-304-143-backlink" name="footnote-304-143-backlink">[143]</a></sup>.</p>
				<p class="normal">Gelenekçi ila yenilikçi (<span class="ideitalik">les traditionneles et les innovateurs</span>) arasındaki ‘uzun tartışma’ (<span class="ideitalik">le long débat</span>) çerçevesinde aynı sebepler üzerinde Tunuslu araştırmacı Wahid Gdoura da durmuştur. Müellif bu tartışmanın üç ayrı dönemi olduğunu vurgular ki, bunlar 1) matbaanın Avrupa’ya girdiği 15. yüzyılın ortalarından 1588 yılına; 2) 1588 yılından 1726 yılına; ve 3) ilk Osmanlı matbu kitabın çıktığı 1729 yılından 18. yüzyılın sonuna kadar sınırlı olan dönemlerdir. 1540’lı yıllarda Osmanlı İmparatorluğu ziyaret eden André Thevet’nin iddiası<sup class="calibre3"><a href="ibrahim_split_173.html#footnote-304-144" id="footnote-304-144-backlink" name="footnote-304-144-backlink">[144]</a></sup> doğru olduğunu kabul edemeyen Gdoura<sup class="calibre3"><a href="ibrahim_split_174.html#footnote-304-145" id="footnote-304-145-backlink" name="footnote-304-145-backlink">[145]</a></sup>, ilk dönemde matbaaya direnen ‘tutucu parti’ (<span class="ideitalik">parti conservateur</span>) hakimdir diye görüşü savunur.</p>
				<p class="normal">İkinci dönem, Batı Avrupa’da basılan Arapça harfli kitapların yabancı tüccar tarafından Osmanlı sınırlarına ithal edilmesi ve satılmasına izin veren III. Murad (1574-1595)’ın 1588 tarihli fermanı ve ilk Osmanlı matbaasının açılışı ve faaliyete izin veren III. Ahmed’in 1727 tarihli fermanı ile sınırlanır. Gdoura’ya göre ilk ferman, matbaanın muhalifleri ve taraftarları arasında bir uyuşmanın belirtisidir, ancak bundan sonra iki parti arasındaki tartışma bir partlar, bir söner. Üçüncü dönemde ise ilk Osmanlı matbaasının kapanışından sonra muhalefet partisi tekrar üstünlük kazanır ki, 1756 ila 1784 yılları arasında matbaa faaliyetleri durdurulmuş vaziyettedir.</p>
				<p class="normal">Wahid Gdoura, matbaanın Osmanlı’ya gecikmesinin sebepleri birkaç grup halinde değerlendirir. İlk grup kültürel nedenleri içerir ki, bunlar gelişmiş olan Arap yazısı geleneği ve hat sanatı, Arap yazısının estetik ve dini anlamı, Latince alfabesi’ne kıyasla müteharrik matbaa teknolojisine çok daha zor uyan Arapça’nın spesifik yazı tarzı, ve Osmanlı eğitim sisteminde müspet ilimlerinin ihmalidir. İkinci grupta hattatların geçimi ile ilgili sosyal nedenler yer alır. Üçüncü grup ise matbaa gibi oldukça büyük yatırımlar gerektiren girişimle ilgili finansal faktörlerden oluşur. Ancak Gdoura vurgular ki, teknik ve maddi problemler matbaanın gecikmesinde fazla büyük rol oynamamıştır<sup class="calibre3"><a href="ibrahim_split_175.html#footnote-304-146" id="footnote-304-146-backlink" name="footnote-304-146-backlink">[146]</a></sup>.</p>
				<p class="normal">Orhan Koloğlu, matbaanın Osmanlı’ya gecikme sebepleri üzerine özel bir monografi yazmıştır. Yazısında müellif dindarlık bu sebeplerden biri olduğunu ret ederken, İslâm dünyasında yüksek seviyede gelişmiş sözlü geleneğe dikkat eder. Örneğin, Kur’an hafızlığı, Kur’an yazarlığından daha büyük rağbet görür. Öğrenilmesi güç olan Arapça alfabesi ve yazı sistemi –özellikle Arapça konuşmayan Müslüman topluluklarda– sözlü geleneğin gelişmesine neden olur. Bundan dolayı da kulak yerine göz ile algılanması gereken basılı kitaplar lüzumsuz kalır. Öte yandan <span class="ideitalik">Kur’an-ı Kerim</span>’in Allah’ın kelamı olduğundan dolayı İslâm dünyasında Arapça yazılan metinler kutsal bir anlam kazanır. Bundan sonra Koloğlu matbaayı geciktiren Arapça harflerle müteharrik baskı yapmasındaki ciddi teknik zorluklarla devam eder. Müteharrik biçimde baskı yapan bir matbaanın ticari bakımdan başarılı olması için harflerin sayısı az olan bir alfabe ile yazılan metinlerin basılması gerekir. O yüzden müteharrik basma teknolojisi 80 bin sembolden oluşan Çin alfabesine yararlı olamamıştır. 18 harften oluşan Uygur alfabesi yada Avrupa’da kullanılan 25-30 harften ibaret Latince alfabesine kıyasla 450 harf ve şekilden oluşan Arap yazı sistemi de oldukça zor ve karışık bir sistemdir. Koloğlu, yazıcı ve hattatların matbaaya karşı direnişine de değinirken, halkı cahil tutmak amacı ile Osmanlı idare hiyerarşisinin ve ulema sınıfının alt seviyeli temsilcilerinin matbaaya karşı muhalif olduklarını tahmin eder<sup class="calibre3"><a href="ibrahim_split_176.html#footnote-304-147" id="footnote-304-147-backlink" name="footnote-304-147-backlink">[147]</a></sup>.</p>
				<p class="normal">Orhan Koloğlu’nun bu görüşleri kısmen Francis Robinson da paylaşır. Ona göre matbaanın gecikmesinde Arapça alfabesinin zorluğu ve hattat ile ulemanın muhalefetinden çok başka daha kökenli sebepler var ki, bunlardan en önemlisi İslâm dünyasında sözlü geleneğin yazılı geleneğinden daha gelişmiş olduğudur. Müslümanlar arasında bilgi genelde yazı-göz değil, ağız-kulak yolu ile aktarılır. <span class="ideitalik">Kur’an-ı Kerim</span> okutulurken esas amaç metin olarak okunması değil, ezberden söylenmesidir. Yazılı metinler ise sırf okunmak için değil, ezberlemeyi kolaylaştırmak için kullanılır. Robinson’a göre Batı Hristiyanları arasında yazı duyulan sözden daha güvenilirken, Müslümanlar yazıların yeterince doğru yazıldığından şüphe duyarak insandan insana, yada öğretmenden öğrenciye veya bilenden bilmeyene aktırılan sözlü bilgiye daha çok güvenirler. Bu bakımdan Müslüman topluluklarında bilgi ağız-kulak yolu ile dolaştığı için kitapların basma teknolojisi yolu ile çoğaltılmasına uzun zaman ihtiyaç duyulmaz ve ancak dinini muhafaza etmek zorunda kaldıkları dönemde matbaanın gerçek gücünü keşfederler<sup class="calibre3"><a href="ibrahim_split_177.html#footnote-304-148" id="footnote-304-148-backlink" name="footnote-304-148-backlink">[148]</a></sup>. </p>
				<p class="normal">Müteferrika matbaası hakkında 2002 yılında çıkan şimdilik son monografinin müellifi Hüseyin Gazi Topdemir, tarih yazıcılığında kabul edilen bazı tezleri ret edip, matbaanın geç girişinin sebepleri üzerinde uzun durur. Ona göre gecikmenin sebebi olarak asla hattatların direnişi götserilemez, çünkü Müteferrika’nın bastığı kitapların sayısı o kadar az idi ki, kesinlikle hattatların geçimlerini zedeleyemezdi. Zaten matbaa faaliyete başlamasından uzun zaman sonra da hat sanatı yaşamaya devam etmiştir. Topdemir, dinsel tutuculuk matbaanın gecikmesine bir neden olduğunu da ret eder. Ona göre 1727’de olduğu gibi iki yüzyıl önce de din içerikli kitap basılmamak şartı ile matbaaya izin verilebilirdi. Bu bakımdan Topdemir gecikme sebepleri olarak kültürel ve siyasi faktörleri öne sürerken, Arap yazı sisteminin özelliklerinin bu gecikmede önemli bir rol oynadığını da ihmal etmez. Ancak Topdemir’in vurguladığı en önemli sebep, daha erken dönemlerde Osmanlı toplumunun bu tür teknolojiye hazır olmamasıdır. Müellifçe, matbaa Osmanlı’ya ta Lale Devri’nde girer çünkü tam o dönemde Rönesans anlayışına has yeniyi aramak ve bilinmeyeni keşfetmek talebi gelişir. Sonuçta matbaa 15. yüzyılda Avrupa’da hızla yayılan Rönesans sürecinin bağlamda icat edilmiş bir araçtır. Topdemir, matbaanın Osmanlı’ya girişi bir gereksinim olarak görülmeyip, tamamen İbrahim Müteferrika’nın kişisel gayretlerine borçlu olduğunu da ekler. Dolayısı ile matbaa geç mi, yoksa erken mi geldi sorusu Osmanlı için anlamsız kalır<sup class="calibre3"><a href="ibrahim_split_178.html#footnote-304-149" id="footnote-304-149-backlink" name="footnote-304-149-backlink">[149]</a></sup>. Kemal Beydilli’nin “Bekleyen yolcusu olmayan durağa, otobüsün geç veya erken gelmesi ne ifade eder ki?” retorik sorusu bu görüşü güzel bir şekilde destekler<sup class="calibre3"><a href="ibrahim_split_179.html#footnote-304-150" id="footnote-304-150-backlink" name="footnote-304-150-backlink">[150]</a></sup>.</p>
				<p class="normal">Öte yandan, Türkiye Cumhuriyeti ilan edildikten sonraki yıllarda Osmanlı yada Türk matbaacılığın gecikmesi ile ilgili tarihçilik ve milliyetçilik kompleksinden kurtulmak amacı ile matbaacılık tarihinde Türklerin katkısı abartılıp, üzerinde fazla durulur. 1939 yılında basılan yukarıda bahsettiğimiz Selim Nüzhet Gerçek’in monografisinde Türklerin matbaa tarihine katkıları Gutenberg’in katkısından çok daha erken dönemlerde olduğunu gurur ile vurgulanır. Bu bağlamda Gerçek tam sekiz sayfada<sup class="calibre3"><a href="ibrahim_split_180.html#footnote-304-151" id="footnote-304-151-backlink" name="footnote-304-151-backlink">[151]</a></sup> o zamanlarda İstanbul Üniversitesinde arkeoloji profesörü olan Helmuth Bossert’in Eylül 1937’de düzenlenen İkinci Türk Tarihi Kongresi’ne sunduğu bildiride<sup class="calibre3"><a href="ibrahim_split_181.html#footnote-304-152" id="footnote-304-152-backlink" name="footnote-304-152-backlink">[152]</a></sup> savunan görüşüne yer verir. Bossert’e göre Türk topluluğu olan Uygurlar, müteharrik baskı teknolojisini 9. yüzyılda Çinlerden önce keşfetmiştir. Bunun asıl nedeni Uygurların az harfli alfabesi, çok sayıda kitaba ihtiyacı ve baskıya müsait olan kağıt olmasıdır. Uygurların idaresinde olan Moğollar matbaa da dahil idarecilerinin yüksek seviyede gelişmiş olan kültürünü benimseyip, 1241 yılında Alman topraklarını istila ettiklerinde yanında taşıdıkları matbu kitapları sayesinde müteharrik baskı teknolojiyi yerli halka tanıtırlar. Bossert’in iddiasına göre iki asır sonraki döneme rasgelen Gutenberg’in keşfi organik olarak Uygur matbaacılığı ile alakalıdır. </p>
				<p class="normal">Tarih kaynaklarına değil de, tamamen mantık ile dokulu düşünceye dayanan Bossert’in görüşü<sup class="calibre3"><a href="ibrahim_split_182.html#footnote-304-153" id="footnote-304-153-backlink" name="footnote-304-153-backlink">[153]</a></sup> 1930’larda yeni oluşan Türk kimliği ve milli gururuna çok yararlı olduğundan dolayı büyük rağbet kazanır. Aslında bu görüşü İslâm’la bağdaştırılan Osmanlı mirasına karşın Cumhuriyetin ve Atatürk’ün idaresinin ilk yıllarında oluşan ve her türlü delillerle savunulan Türk Tarih Tezi bağlamında değerlendirmek lazımdır. Bu tez Türkçülüğe önem verip, bilimsel yaklaşımdan ziyade siyasi ve ideolojik unsurlara dayanıp, Türk milli kimliğinin oluşmasının temelinde yer alır. Bossert’in katıldığı İkinci Türk Tarih Kongresi, Türk Tarih Tezi’nin mutlak galibiyet kazandığı bir vaka olduğu kabul edilir. 1930’lu yıllardan sonra Türk Tarih Tezi o kadar abartılı bir şekilde devam etmez ve milli şuur ve gururun oluşmasında rol oynayan Türk unsurlarına yine önem verilirken, aynı zaman eskisi gibi ideolojiye kapılmayıp, tarih gerçeklerine daha büyük saygı gösterilir<sup class="calibre3"><a href="ibrahim_split_183.html#footnote-304-154" id="footnote-304-154-backlink" name="footnote-304-154-backlink">[154]</a></sup>.</p>
				<p class="normal">Bu durum tamamen Bossert’in iddiasına da geçerli ve sonraki dönemlerde çalışan Türk matbaacılığı araştırmacıları tarafından az çok tenkitlere tabii tutulur. Osman Ersoy’un 1959’da basılan monografisinde Uygurların müteharrik baskı teknolojisinin keşifleri oldukları doğrultudaki Bossert’in tezi temelsiz olarak değerlendirilir. Ersoy’a göre daha doğrusu bu teknoloji Çinlerin keşfi olduğunu ve Uygurların ancak bu teknolojinin yayılmasına katkıda bulunduklarını söylenebilir<sup class="calibre3"><a href="ibrahim_split_184.html#footnote-304-155" id="footnote-304-155-backlink" name="footnote-304-155-backlink">[155]</a></sup>. 1991’de basılan <span class="ideitalik">Kitap ve Kütüphane Tarihine Giriş </span>başlıklı kitabında Jale Baysal, Bossert’in tezine değinirken, 1902-1907 yıllarında Doğu Türkistan Turfan’da yapılan kazılar esnasında basılı kitap değil, sadece dökülmüş Uygur harflerinin bulunduğundan dolayı bu tezin henüz tahminden başka bir şey olmadığını vurgular<sup class="calibre3"><a href="ibrahim_split_185.html#footnote-304-156" id="footnote-304-156-backlink" name="footnote-304-156-backlink">[156]</a></sup>. İlk Osmanlı matbaası hakkında şimdilik son monografinin müellifi Hüseyin Gazi Topdemir, Osman Ersoy’un ve Jale baysal’ın ileri sürdüklerine tamamen katılır<sup class="calibre3"><a href="ibrahim_split_186.html#footnote-304-157" id="footnote-304-157-backlink" name="footnote-304-157-backlink">[157]</a></sup>. Buna rağmen Bossert’in tezinin –örneğin İsmet Binark gibi<sup class="calibre3"><a href="ibrahim_split_187.html#footnote-304-158" id="footnote-304-158-backlink" name="footnote-304-158-backlink">[158]</a></sup>– daha sonraları da bazı taraftarları vardır.</p>
				<p class="normal">Matbaanın Osmanlı’ya gecikme sebeplerin dışında ilk Osmanlı matbaasının tahmini başarısızlığı ile ilgili soru da tartışma konusu edilmiştir. Bazen bu ikinci soru birinci soru ile birlikte ele alınır ve bahsettiğimiz kompleksi derinleştirir. Yani, matbaanın gecikmesi yanında geldiği zaman da fazla başarılı olamamıştır diye genel bir düşünce oluşturulur. Bu bakımdan soruları ele alanlar arasında sosyal tarihi uzmanı Niyazi Berkes öne çıkar. İsmet Binark’ın gibi Berkes te, Osmanlı devlet adamlarının zihniyetindeki ‘matbaa alerjisi’ İslâm dininden değil, ‘osmanlılık’tan kaynaklanır. Berkes’e göre matbaacılığın gelişmesi ve başarılı olması için üç esas şart var ki, bunlar: </p>
				<p class="normal">• teknoloji gelişmesinin var olması;</p>
				<p class="normal">• yeterli miktarda kağıt ürütülmesi;</p>
				<p class="normal">• geniş bir okur kitlesinin mevcudiyeti.</p>
				<p class="normal">Berkes, bu üç şartların Osmanlı İmparatorluğu’nda matbaanın başlangıcından sonra onu geliştirecek kadar seviyede olmadığını belirterek, Müteferrika matbaasında son kitabın basıldığı 1742 yılında Lehistanlı kağıt uzmanları temin etmek üzere Eflak voyvodasına yazılan emirnamenin Osmanlı devletinde kağıdın ne kadar eksik bir ürün olduğunu gösterdiğine dikkat eder. Şöyle ki, Müteferrika kendisi bir kağıt fabrikası açılması için girişimde bulunur. Berkes’e göre ilk Osmanlı matbaasının zayıf performansına orada basılan kitapların oldukça yüksek fiyatları etken olmuştur. Üstelik konu açısından bu kitaplar geniş bir okur kitlesi oluşturan medrese öğrencilerinin işine yaramaz çünkü onlar dini meseleleri ile ilgili metinleri el yazması olarak temin etmeye devam ederler. Dolayısı ile –Berkes’in sonucuna göre– ilk Osmanlı matbaasının toplum üzerinde fazla etkili olmaması sınırlı teknik ve ekonomik imkanlarına bağlı idi<sup class="calibre3"><a href="ibrahim_split_188.html#footnote-304-159" id="footnote-304-159-backlink" name="footnote-304-159-backlink">[159]</a></sup>.</p>
				<p class="normal">A. D. Jeltykov’a göre ise Müteferrika’nın bastığı kitaplar Osmanlının kültür seviyesinin gelişmesine vesile olup, bilgi aktarma alanındaki medreselerinin tekelini ciddi bir şekilde zedeler. Ancak gereken çapta sosyal ve kültür tabanı olmadığından dolayı basılan nüsha sayısı tamamen tükenemez. O zamanın okur yazar insanların ilgisini çeken konular el yazması olarak çoğaltılan ekseriyetle din içerikli kitaplardır. Halkın çoğu cahil olduğu ve kültür ve teknik açısından geri kalan Osmanlı ülkesinde müspet ilimlere gösterilen ilgi azdır. Dolayısı ile ilk faaliyet gösterdiği dönemde Osmanlı matbaasının toplum üzerindeki etkisi oldukça mütevazı kalır<sup class="calibre3"><a href="ibrahim_split_189.html#footnote-304-160" id="footnote-304-160-backlink" name="footnote-304-160-backlink">[160]</a></sup>.</p>
				<p class="normal">İsmet Binark, Niyazi Berkes ve A. D. Jeltyakov’un görüşlerinin Polonyalı araştırmacı J. S. Szyliowicz tarafından yazılan bir makalede özetlenmiş şekline rastlarız. Szyliowicz’in işaret ettiği gibi herhangi bir teknoloji denetlendiği toplumsal bağlamda algılanabilir. Batı Avrupa’ya has sosyal bağlam Osmanlı devletine has sosyal bağlamdan faklı olduğu için matbaa da faklı şekilde ve derecede mukabil olur. İlk Osmanlı matbaası çalıştığı zaman Osmanlı toplumu gelecekten ziyade geçmişe bakan geleneksel bir toplum idi. Szyliowicz, Osmanlı idare sınıfı ile halk arasındaki büyük uçurumu ve okur yazar insanların sayısı oldukça az olduğunu vurgularken, sayıları büyük olan hattatların da matbaaya karşı direnişlerini ihmal etmez. Başka bir ifade ile –müellifin çıkardığı neticeye göre– Osmanlı toplumsal ortamı Avrupa’daki gibi matbaanın kabulünü kolaylaştıran dereceye ulaşmamış ya da matbaanın faaliyetinin sürdürebilmesi için Osmanlı’da gereken sosyal tabanı eksik idi<sup class="calibre3"><a href="ibrahim_split_190.html#footnote-304-161" id="footnote-304-161-backlink" name="footnote-304-161-backlink">[161]</a></sup>.</p>
				<p class="normal">Müteferrika matbaası, iyi niyetli bir amatörün çabalarından öteye geçemeyen bir güzel girişimden başka bir şey olmadığını belirten Hüseyin Gazi Topdemir, matbaanın başarısızlığı kağıdın yüksek fiyatına yada gereken miktarda mevcut olmadığına, az sayıda okura ulaşabilecek baskı sayısı oldukça az olduğuna, konu itibarı ile okur kitlesinin beklentilerine uymamasına, Osmanlı kültür hayatı ve entelektüel gelişmesine katkıda bulunmamasına ve nihayet basılan kitapların yüksek fiyatlarına borçlu olduğunu ifade eder<sup class="calibre3"><a href="ibrahim_split_191.html#footnote-304-162" id="footnote-304-162-backlink" name="footnote-304-162-backlink">[162]</a></sup>.</p>
				<p class="normal">Topdemir, fiyatlarla ilgili düşüncelerini Osman Ersoy’un ilk Osmanlı matbaasında basılan kitapların fiyatları üzerine yazdığı bir makaleyi iktibas ederek aktarır. Osman Ersoy bu yazısında bu fiyatlar 18. yüzyılın ilk yarısına ait ortalama Osmanlı hayat standardına göre ve en yüksek maaşlı devlet memurları için bile oldukça pahalı olduğu fikrini savunur. Ersoy, matbaanın başarısızlığına etken olan diğer faktörler arasında yeterince kağıt ve matbaa uzmanları eksikliğine dikkati çeker<sup class="calibre3"><a href="ibrahim_split_192.html#footnote-304-163" id="footnote-304-163-backlink" name="footnote-304-163-backlink">[163]</a></sup>.</p>
				<p class="normal">Osman Ersoy’un makalesi aslında Aralık 1979’de Ankara’da Türk basım ve yayıncılığının 250. yıl dönümü münasebeti ile düzenlenen sempozyumda sunduğu bildirisidir. Tebliğlerin basıldığı ciltte aynı zaman sempozyum esnasında yapılan müzakerelere de yer verilmiştir ki, Ersoy’un sunduğu bildiri matbaanın Osmanlı’ya gecikmesi ve özellikle ilk Osmanlı matbaasının zayıf performansı hakkında ciddi bir tartışma yarattığı görülebilir. Bu tartışmalara katılan Şerafettin Turan ise ilk Osmanlı matbu kitapların fiyatları vefat eden Müslümanların geride bırakan miras listelerinde, yani Osmanlı belgelerinde tereke veya muhallefat defterleri ifadesi kullanılan belgelerde kaydedilen el yazma kitapların fiyatlar ile kıyaslanması lazım geldiğine işaret eder. Bunun dışında Turan, ilk Osmanlı basılı kitaplar daha varlıklı olan spesifik okur kitlesine yönelik olduğunu da tahmin eder<sup class="calibre3"><a href="ibrahim_split_193.html#footnote-304-164" id="footnote-304-164-backlink" name="footnote-304-164-backlink">[164]</a></sup>. </p>
				</body>
</html>