<html xmlns="http://www.w3.org/1999/xhtml">
<head>
  <title>Efsane_Tarih-3.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="Efsane_Tarih-3.html" xml:lang="tr-TR">
    <div class="Basic-Text-Frame">
      <p class="x0-PERDE-E"/>

      <p class="x1-baslik-E" id="toc_marker-4">Giriş</p>

      <p class="x2-baslik-E">Tarih Dediğin Şey…</p>

      <p class="a--Paragraf-E">Lisede hocamız Mehmet Özcan’ın tarih dersleri pek hararetli geçer ve çoğu zaman bu karşılıklı tartışmaya dönüşürdü. Sınıfa girer girmez karatahtaya çizdiği Osmanlı haritası ortadayken o gün okuduğumuz birkaç metin üzerinden kıyasıya tartışmaya girmemizin sebebi çevremizden tevarüs ettiğimiz ve karıştırdığımız birkaç kitaptan elde ettiğimiz engin bilgi değildi elbette. Aslında tarih de değildi tartışılan. 20.yy’da devletler kendine bağlı yeni toplumlar üretmek durumundaydı; bu daha yeni bir tarih okuması, yeni bir nesil demekti. Lise sıralarına kadar yansıyan tarihin kendi gerçeğiyle pek de ilgisi olmayan tartışmalar bu yarılmanın sonucuydu elbette. Halen de sürdüğü gibi Türkiye’deki tarih tartışmaları resmi ve gayri resmi okumalardan doğan zıtlıkları yansıtıyor; henüz aşılabilmiş değil bu. Resmi tarihin ‘bu böyle biline’ dediği, sadece demekle kalmayıp geniş kitlelere ‘onun öyle olduğunu gösterdiği, anlattığı ve aynı zamanda bellettiği’ şeye direnmek kolay değildi. Sonuçta bu yaşadığım ve büyük zevk aldığım ‘münazaralı tarih anlatımı’ beni zamanla sosyal bilimlerin ağına itti. Siyaset bilimi tahsil etmekle birlikte gazetecilik hayatımda ünlü tarihçilerle ve önemli tarihi konularla içli dışlı buldum kendimi. Bu zorunlu bir beraberlik olmadı hiçbir zaman.</p>

      <p class="a--Paragraf-E">Tarih aslında içinde yaşadığımız bir şey; bizden ayrı, uzakta, toprağa gömülü bir şeyden söz etmiyoruz. Tarihi olaylar ve şahsiyetler her an hayatımızı işgal etmekle meşgulken ‘tarih olmuş’ bir hayattan da söz edilemez elbette. Klasik bir yaklaşım olmakla birlikte bugün ne yaptığınız tarihe nasıl baktığınızla da çok ilgili. Tarihi yorumlama biçiminiz artık kişiliğinizin ve kimliğinizin bir parçası. Kimi kendinize yakın görüyorsunuz, hangi olayda siz kimin yanında saf tutuyorsunuz vs… Peki subjektif yargılardan uzak bir tarih gerçekliğinden söz edebilir miyiz? Bu zor olsa bile, geçmişe dair bir olayın hangi dinamikler ve aktörler eşliğinde gerçeğe en yakın haliyle gerçekleştiği bilinebilmesi halinde bugünü anlamak daha çok mümkün. Eğer bizde olduğu gibi tarih, üzerinde oynanan bir alan ise tarihle yüzleşmek daha hayati bir konuya dönüşüyor. Tarihi de duygulardan ve yerleşik düşüncelerden bağımsız değerlendirmek henüz mümkün değil; tarih demek aynı zamanda büyük toplumsal ve siyasi güçlerin güç çatıştırdığı meydan muharebesi alanı demekti.</p>

      <p class="a--Paragraf-E">Bu kitap, siyasi tarih tartışmalarından uzak bazı kelimeler, cümleler ve imajlarla başlayan merak ve sonrasında uzun uzadıya giden görüşmeler ve okumalarla hazırlanmış dosyalar bütünü. Her bir dosyanın bir cümlesi belki de bir fotoğrafı var bizi o konuya iten. Tarihi Vakfı yayınlarında çıkan sarı kaplı ciltlerin birinde 1944 Turancılık davasında mahkeme salonunu resmeden siyah beyaz fotoğraf o günlerden hayatta kalan ve artık aramızda olmayan iki kişiye ulaşmamızı ve Alman Rus savaşında denge oyunu oynayan İsmet İnönü’ün ibre Ruslar’a dönmeye başladığında milliyetçileri cezalandırma siyasetini inceleme fırsatı verdi. O tarihlerde arşivçilik okuyan eşimin ders notlarındaki bir cümleye takılmasaydım Cumhuriyet Tarihi Yazılamayacak başlığı ile çıkan arşiv skandalı belki hiç yazılmayacaktı. Bazen ünlü bir tarihçinin ortaya attığı kavram, kulağımıza çalınan bir cümle ve basmakalıp bazı anlatımlar tarihle flörtün kapısını araladı. Gazeteci dağınıklığı da denilebilir buna; inanın bu konularda ciddi ve düzenli ama hiçbir şeyi sorgulamayan bir akademisyenin oluşturabileceği tehlikeden daha büyüğü değil sözünü ettiğimiz şey. Bu kitapta yer alan tarih sorgulamaları, ‘bu hafta hangi konuyu soruştursak da okurumuzun bu haftaki ihtiyacını karşılasak’ türünden bir yayıncılık anlayışıyla çıkmadı. İlgilenmeye değer görülen konuların incelenmesiydi söz konusu olan.</p>

      <p class="a--Paragraf-E">Bu arada siyasi dosyalarda hiçbir zaman karşılaşmadığım dirençle bazı tarih konularında karşılaştığımı, yer yer de tehdit aldığımı ilave etmeliyim. Tarih bir tabular alanıydı; hiç ummadığınız anda sizi dövebilirdi! Ünlü bir profesör hazırladığım dosyayı yarıda bırakmamı ve asla yazmamamı istediğinde o konuya ilişkin kanaatimi pekiştirdiğinin farkında değildi.</p>

      <p class="a--Paragraf-E">Uzun süre babalarının köşedeki gazete bayisinde çalıştığını düşünen Oğlum Ömer ve kızım Zehra Elif’in büyüdüklerinde bu kitabı okuyabilecek olmaları heyecan verici. Bu arada, entelektüel ilgisini esirgemeyen eşim Ayşegül’e ve o yıllarda dosyaların yayınlanmasında manevi desteğini hissettiğim Mehmet Kamış’a teşekkür ederim.</p>

      <p class="paragraf-sag"><span class="bold-E">Muhsin Öztürk</span></p>

      <p class="paragraf-sag">Fatih / 10.10.2011</p>
    </div>
  </div>
</body>
</html>