<html xmlns="http://www.w3.org/1999/xhtml">
	<head>
		<title>Yakaran_Gonuller-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Yakaran_Gonuller" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-281">Enbiya-i İzamdan Bazılarının Duaları</p>
			<p class="Baslik_2" id="_idParaDest-282">Peygamberlerin Tesbîh ve Duaları </p>
			<p class="Besmele">Rahman ve Rahîm Allah’ın adıyla</p>
			<p class="Baslik_3" id="_idParaDest-283">Hazreti Âdem’in (a.s.) Tesbîhi</p>
			<p class="a_Paragraf">Allahım! Senden başka ilah yoktur; Seni tesbih eder ve Sana sonsuz hamd ü senâlarımı sunarım. Rabbim! Doğrusu ben bir hata işleyip nefsime zulmettim. Sen bağışlayanların en hayırlısısın; beni de bağışlamanı dilerim. Tevbemi de kabul buyur, buyur ki, Sen Sana teveccüh edenleri asla mukâbelesiz bırakmayacak kadar merhamet Sahibi bir Erhamürrâhimînsin.</p>
			<p class="Baslik_3" id="_idParaDest-284">Hazreti Âdem’in (a.s.) Bir Duası</p>
			<p class="a_Paragraf">Allahım! Efendimiz Hazreti Muhammed ve aile efradı hakkı için Sana yalvarıyorum. Sen her türlü noksandan münezzeh ve müberrâsın; bütün hamd ü senâlar da yalnız Sana’dır. Ben bir kusur işledim ve nefsime zulmettim. Ne olur Rabbim, beni bağışla. Bağışla ki, günahları Senden başka bağışlayacak hiçbir kimse yoktur. Rabbim! Tevbemi de kabul buyur, kabul buyur çünkü Sen kullarının tevbelerini teveccühsüz bırakmayan sonsuz merhamet sahibi bir Tevvâb ü Rahîm’sin. </p>
			<p class="Baslik_3" id="_idParaDest-285">Hazreti Âdem’e (a.s.) Ait Başka Bir Dua</p>
			<p class="a_Paragraf">Hayatı Kendinden, Kendi Kendine kâim, gökleri ve arzı yaratan celâl ve ikram sahibi Rabbim! “Senden başka yoktur ilah. Sübhansın, bütün kusurlardan münezzehsin. Doğrusu ben kendime zulmettim, yazık ettim. Affını bekliyorum Rabbim!”</p>
			<p class="Baslik_3" id="_idParaDest-286">Hazreti Âdem’e (a.s.) Ait Başka Bir Dua</p>
			<p class="a_Paragraf">Allahım! Senden kalbimi ebediyyen marifetinin nurlarıyla ihya etmeni diliyorum. “Ey Allahım!” Ey Erhamürrâhimîn! Lütf u kereminle dînî hayatımızı her türlü arızadan sâlim kılmanı, son nefesimizde imanımızı muhafaza buyurmanı, merhameti olmayan zalimleri bize musallat etmemeni ve bu kapıkullarını dünyada da, âhirette de en hayırlı şeylerle rızıklandırmanı diliyoruz. Sen her şeye Kadîrsin Allah’ım; dualara icabet edecek olan da yalnız Sensin; bizim dualarımızı da kabul eyle.</p>
			<p class="Baslik_3" id="_idParaDest-287">Hazreti Âdem’e (a.s.) Ait Diğer Bir Dua</p>
			<p class="a_Paragraf">Azîz ve Ğaffâr olan Allahım! Fazlın ve kereminle bizi Cehennem ateşinden koru ve iyi kullarınla beraber Cennet’ine al! Ey kullarını esmâ-i hüsnâsının ve sıfât-ı ulyâsının değişik tecellîleriyle hâlden hâle sokan Rabbim! Bizim hâlimizi en güzel hâle tebdîl eyle.</p>
			<p class="Baslik_3" id="_idParaDest-288">Hazreti Âdem’e (a.s.) Ait Başka Bir Dua</p>
			<p class="a_Paragraf">Allahım! Hidayete erdiren sadece ve sadece Sensin; benim itimadım da yalnız Sana’dır. Sendendir inayet ve tevfîk ve Sensin en güzel Refîk!</p>
			<p class="Baslik_3" id="_idParaDest-289">Hazreti Âdem’e (a.s.) Ait Başka Bir Dua</p>
			<p class="a_Paragraf">Yüce Allahım! Gizlimi de açığımı da bilen yalnız Sensin; n’olur i’tizarımı kabul buyur. İhtiyacım olan şeylere nigahban olan da bir tek Sensin; ihsanla muamele et ve lütfen, keremen dileklerimi karşılıksız bırakma! İçimden geçen şeyleri de sadece Sen bilebilirsin; günahlarımı mağfiret buyur. Rabbim! Kerem ve ihsan deryandan kalbimle bütünleşecek bir iman ve başıma gelen şeylerin, aksine ihtimal vermeyecek şekilde sadece Senin takdir buyurdukların olduğuna inanacak ölçüde bir yakîn diliyorum. Yüce Mevlâm! Gönlümde icraât-ı sübhaniyene karşı açık-gizli zerre ağırlığınca bir itiraz hissi bırakma ve beni, hakkımda hükmettiğin hususların tamamında rızadâde eyle.</p>
			<p class="Baslik_3" id="_idParaDest-290">Hazreti Nuh’un (a.s.) Tesbîhi</p>
			<p class="a_Paragraf">Hiç kimseye muhtaç olmayan, bütün hamdlerin biricik mercii, icraatı ve tecellîleriyle hep müstesna güzellikler sergileyen, merhameti, şefkati bol Rabbim! Seni her türlü noksan sıfatlardan tenzih ederim. </p>
			<p class="Baslik_3" id="_idParaDest-291">Hazreti İbrahim’in (a.s.) Tesbîhi</p>
			<p class="a_Paragraf">Ululuk ve azametiyle beraber yarattıklarına onlardan daha yakın olan, Nuh nebîyi sâhil-i selâmete çıkaran, Âdem’in <span class="_aleyhisselam-_E _idGenCharOverride-1">(aleyhisselâm) </span>zellesini bağışlayıp evbesini kabul eden, gecenin zulmeti ve gündüzün aydınlığı yüce şanını takdis eden Rabbim! Seni bütün eksikliklerden tenzih ederim! </p>
			<p class="Baslik_3" id="_idParaDest-292">Hazreti İsmail’in (a.s.) Tesbîhi</p>
			<p class="a_Paragraf">Kalblerin derinliklerinden geçen mülahazalara bile muttali olan, Kendisine göklerde ve yerde hiçbir şeyin gizli kalmadığı, Raûf ve Rahîm Rabbim! Sübhansın, bütün kusurlardan münezzehsin. </p>
			<p class="Baslik_3" id="_idParaDest-293">Hazreti İshak’ın (a.s.) Tesbîhi</p>
			<p class="a_Paragraf">Hiçbir şekilde dengi ve benzeri olmayan yegâne Rabbim! Azameti başları döndüren, Yüceler Yücesi Allahım! Sübhan Sensin; bütün kusurlardan, noksan sıfatlardan ve aczden münezzehsin. </p>
			<p class="Baslik_3" id="_idParaDest-294">Hazreti İshak’ın (a.s.) Duası</p>
			<p class="a_Paragraf">Ey tasaları gideren, gam ve kederlerden kurtuluş yolları yaratan ve ızdırar içinde kıvranan kullarının dualarına her zaman cevap veren Allahım! Dünyada da, âhirette de Rahman ve Rahîm yalnız Sensin. Kulluğumu sadece Sana bağladım. Ümit ettiğim hususların gerçekleşmesini de yalnızca Senden beklerim; ne olur, yüce nezdinden göndereceğin rahmet tecellîleriyle beni de sırılsıklam hale getir; getir ki Senden başka hiç kimsenin kapısında merhamet dilenciliği yapma zavallılığına düşmeyeyim! </p>
			<p class="Baslik_3" id="_idParaDest-295">Hazreti Eyyub’un (a.s.) Tesbîhi</p>
			<p class="a_Paragraf">Nefislerde ürperti ve haşyet hâsıl eden, her türlü güzelliğin biricik kaynağı, kadri yüce, şanı yüksek, hamd ü senaların yegâne mercii, ilim ve rahmetiyle bütün varlığı kuşatan, her şeyiyle nâmütenâhî olan, kat’iyen hiç kimseye muhtaç olmayan ve hoşnut olduğu kullarının üzerindeki belaları def’ ü ref’eden Rabbim! Seni bütün eksik ve kusurlardan tenzih ederim. </p>
			<p class="Baslik_3" id="_idParaDest-296">Hazreti Salih’in (a.s.) Tesbîhi</p>
			<p class="a_Paragraf">Eşi-benzeri olmayan Sultanlar Sultanı, mutlak fazl ve şeref sahibi, olup biten her şeyi görüp hıfzeden ve Yüce Zâtından hiçbir şey saklanamayan, hiçbir şeye ve hiçbir kimseye asla muhtaç olmayan, bütün varlığın sahibi, Ferd, Vitr, Azîm, A’zam, Vâhid, Ehad, Mâcid, Hafîz, Ğaniyy Rabbim! Sübhan Sensin, her türlü noksandan sonsuz defa münezzeh ve berîsin. </p>
			<p class="Baslik_3" id="_idParaDest-297">Hazreti Yunus’un (a.s.) Tesbîhi</p>
			<p class="a_Paragraf">Ey acz, kusur, ihtiyaç, zaruret gibi noksanlıklardan münezzeh ve müberrâ olan Rabbim! Yegâne hüküm verici Sensin. Yarattıklarını kusursuz şekilde yaratan Hâlık Sen, her şeye gücü yeten Kâdir ü Muktedir Sen, bütün hamd ü senaların tek mercii Azîm Sen, bütün hakikatlerin verasında Hakikatü’l-Hakâik (Hakikatler Hakikati) Sen, dilediği zaman sıkan, dilediği zaman genişleten Kâbıd(z) u Bâsıt Sen, kullarına faydalı şeyler ihsan eden Nâfi’ Sen, her zaman hak ile hükmeden ve hükmünü gerçekleştiren Hâkim-i Mutlak da Sensin. </p>
			<p class="Baslik_3" id="_idParaDest-298">Hazreti Yakub’un (a.s.) Tesbîhi</p>
			<p class="a_Paragraf">Ey inananların recâ ve ümit kaynağı Rabbim! Ümitsizliğe düşmeme müsaade etme! Ey rahmetiyle yardım talebinde bulunanların yardımına koşan Allahım! Bu çaresiz ve kimsesiz kalmış kuluna da inayet elini uzat! Ve ey tevbe ile Hak kapısına yönelenlerin teveccühlerini karşılıksız bırakmayan Yüce Mevlâm! Gidecek başka hiçbir kapısı olmayan bu zavallı kulunun tevbesini de kabul buyur; ne olur!</p>
			<p class="Baslik_3" id="_idParaDest-299">Hazreti Yusuf’un (a.s.) Tesbîhi</p>
			<p class="a_Paragraf">Rabbim Rahîm’sin, günahkârları cezalandırmakta acele etmezsin; Rakîb ismiyle müsemmasın, görür ve işitirsin, Senden hiçbir şey gizli kalmaz/kalamaz; iyilik ve ihsanına hudut yoktur; Ğaniy-yi Mutlak’sın, hiçbir nesneye muhtaç olmazsın. Rabbim, Sübhansın, bütün eksikliklerden fersah fersah uzaksın. </p>
			<p class="Baslik_3" id="_idParaDest-300">Hazreti Yusuf’un (a.s.) Duası</p>
			<p class="a_Paragraf">Ey bütün sanat güzellikleriyle donatılmış varlığın Sânii olan, kırık ve mahzun gönülleri onaran, yalnızlık derdine düşmüşleri yüce dostluğuyla onurlandıran, gurbet acısı çekenlere derman olan, uzak düşmüşlerin sinelerini yakınlığının huzuruyla dolduran, her fısıltıyı duyan, her toplulukta hazır bulunan ve her şeye her zaman galip olup, hiçbir kuvvet Kendisine üstün gelemeyen Rabbim! Rahmet, inayet, şefkat, re’fet, kerem ve ihsanına sığınıyor, içine düştüğüm sıkıntı ve tasalardan kurtulabilmem için fereç ve mahreç yolları lutfetmeni, gözümden bütün varlığın silinip gideceği ölçüde kalbimi mukaddes sevginle lebâleb doldurmanı ve gönlümü başka hiçbir kapıya ihtiyaç hissetmeyecek kadar reca hisleriyle donatmanı dileniyorum. Kapından eli boş geri çevirip de beni inkisara uğratma Allahım! Ne olur Allahım, ne olur!</p>
			<p class="Baslik_3" id="_idParaDest-301">Hazreti Yusuf’un (a.s.) Bir Başka Duası</p>
			<p class="a_Paragraf">Ey feryat edenlerin çığlıklarına cevap veren, yardım talebinde bulunanların imdadına yetişen, hüzne kapılanların gamlarını izale eden merhameti Sonsuz Rabbim! Hâlimi görüyor, durumumu biliyorsun; hepsi bütünüyle Sana ayan; göstereceğin çıkış yollarıyla ol dertlerime derman!</p>
			<p class="Baslik_3" id="_idParaDest-302">Hazreti Musa’nın (a.s.) Tesbîhi</p>
			<p class="a_Paragraf">Kâinat denilen memleketinde hiçbir varlığa kat’iyen zulümde bulunmayan ve onların haklarını zayi etmeyen, yüceliğiyle beraber kullarına yakınlardan daha yakın, yakınlığıyla beraber ululardan daha ulu, saltanatında sonsuz kudret, mülkünde nihayetsiz izzet sahibi olan Yüce Rabbim Sübhan’dır, bütün kusurlardan münezzeh ve müberrâdır.</p>
			<p class="a_Paragraf">Allahım! “Lâ havle velâ kuvvete illâ billahilaliyyilazîm” bitmez tükenmez hazinesinin Sahibi olarak, kapısında yardım talebiyle beklenilecek biri varsa o da şüphesiz Sensin. Hamd ü senâ da yalnız Sanadır. Biz de Sana hamdediyor, ihtiyaçlarımızı Sana arzediyoruz.</p>
			<p class="a_Paragraf">Allahım! Düşmanlarım(ız)ın hayırlarını gözlerinin arasına, şerlerini de ayaklarının altına koy.</p>
			<p class="a_Paragraf">Allahım! Ancak Senin inayetinle düşmanlık besleyenlerin şerlerini def’ edebilirim; bunun için de yüce dergâhından yardım dileniyor, izzet ve kudretine sığınıyorum.</p>
			<p class="a_Paragraf">Allahım! Sen azametinle Arş’a istiva buyurmuşsun; kullarından hiç kimsenin gücü Senin bu ululuğunu vasfetmeye yetmez.</p>
			<p class="a_Paragraf">Şanı ne uludur Yüce Allah’ın; yoktur O’ndan başka hiçbir ilah; Sübhan’dır, her şeyi bilen yalnız O’dur. Muhammed (aleyhisselâm) O’nun resûlüdür. O yüceler yücesi Rab Halîmdir, Kerîmdir, Arş-ı a’zamın sahibidir. Benim ve bütün mahlûkatın bütün hamd ü senâları Âlemlerin Rabbi O Allah’adır. </p>
			<p class="Baslik_3" id="_idParaDest-303">Hazreti Harun’un (a.s.) Tesbîhi</p>
			<p class="a_Paragraf">Her şe’ninde medhe layık, bütün şuûnatında mecd, sena ve ululuk sahibi Allah Sübhan’dır. Bu yüce hakikat, tesbih-i izzette, “sübhanallahilazîmi ve bihamdihî/Azamet tahtının biricik sahibi Allah Sübhan’dır ve hamd O’na mahsustur” şeklinde zâhir olmuştur.</p>
			<p class="Baslik_3" id="_idParaDest-304">Hazreti Yahya’nın (a.s.) Tesbîhi</p>
			<p class="a_Paragraf">Sonsuz kudretine hiçbir şeyin halel getiremeyeceği, hiçbir karşılığın şükrünü îfâya yetemeyeceği ve O’ndan gayrı hiçbir kimsenin ölülere hayat veremeyeceği yüceler yücesi Allah her türlü noksan ve eksik sıfatlardan sonsuz defa münezzehtir.</p>
			<p class="Baslik_3" id="_idParaDest-305">Hazreti İsa’nın (a.s.) Tesbîhi</p>
			<p class="a_Paragraf">Ölüleri diriltecek, dilediğini dilediğine sahip yapan, her dâim Kendi Kendine kâim olan Allah, bir eksiklik olarak mülahaza edilebilecek her türlü vasıftan evvel-âhir berîdir.Ve bütün hamd, şükür ve senâların biricik mercii ve azamet tahtının sultanı yine O Yüce Allahtır. </p>
			<p class="Baslik_3" id="_idParaDest-306">Gaybın Son Habercisi Nebîler Serveri Peygamber Efendimiz Hazreti Muhammed’in (s.a.s.) Tesbîhi</p>
			<p class="a_Paragraf">Kulları için tasalardan kurtuluş yolları yaratan, gönüllerdeki keder ve hüzünleri gideren, ızdırar içinde kıvranan kullarının dualarına cevap veren ve dünyada da âhirette de Rahmâniyet ve Rahîmiyetiyle muamele eden ve edecek olan Rabbim! Sübhansın Sen, her türlü eksiklik ve kusurdan tenzih ederim Seni ben!</p>
			<p class="Baslik_3" id="_idParaDest-307">Efendimiz’in (s.a.s.) Bir Duası</p>
			<p class="a_Paragraf">Allahım! Kalbimi nifaktan, amellerimi riyadan, gözlerimi de bakmamaları gereken şeylere bakmak suretiyle hıyanet etmekten koru! Sen ihanet eden gözleri de, kalblerin en uzak noktalarında deveran eden mülahazaları da en iyi bilirsin. Rabbim! Sübhan Sensin, hamd ü sena da bir tek Senin şanına yaraşır. Ne olur, günahlarımı mağfiret buyur. Rızkımı genişlet. Ahlâkımı güzelleştir. Kazancımı tertemiz eyle. Rızık olarak lütuflandırdığınla kanaat etme mülahazalarını kalbime perçinle. Nefsimin gidip şer’-i şerîfinde men’ettiğin şeylere bulaşmasına izin verme ve hoşnutluğunla âbâd etmeden evvel beni bu dünyadan çıkarma, ey merhametlilerin en merhametlisi olan Rabbim!</p>
			<p class="Baslik_3" id="_idParaDest-308">Efendiler Efendisi’nin Bir Başka Duası</p>
			<p class="a_Paragraf">Allahım! Ömrümün en bereketli zaman dilimini âhir ömrüm, en faziletli amellerimi hayatımın sonuna doğru işlediğim ameller ve en hayırlı günlerimi Sana kavuşacağım günler eyle. Amin!</p>
			<p class="Baslik_3" id="_idParaDest-309">Peygamber Efendimiz’in (s.a.s.) Hira Otağında İken Okumuş Olduğu Dua</p>
			<p class="a_Paragraf">Ey yalnızlık vahşetinden elem çekenlere enîs olan, ümitsizlik uçurumlarının kenarlarında dolaşanlara kol-kanat geren, sermayesi tükenen müflislere zenginlik, zayıf düşen bîçarelere güç-kuvvet kaynağı olan, hazinesini fakirlerin, dergâhını gariplerin müracaat mahalli yapan, celâl ve azametiyle eşi ve benzeri olmayan, fazl u keremi bol, cömertlikle maruf Rabbim! Dara düştüğüm şu zamanda ne olur inayet elini bana da uzat!</p>
			<p class="Baslik_3" id="_idParaDest-310">Azrail’in (a.s.) Tesbîhi</p>
			<p class="a_Paragraf">Yüce Zâtı kudret ve bekâ ile izzet sahibi olan, kullarını mevt ve fenâ/fânilik ile hükmüne râm eden Allah Sübhan’dır. Hakem ve Adl Allah Sübhan’dır. Celâl ve ikram sahibi Allah Sübhan’dır. Azamet sahibi Allah’tan başka bir ilah yoktur. Ben de, O Azîm Allah’a iman ettim. Azîm Allah’tan başka ilah yoktur ve gerçek havl ve kuvvet O Aliyy ü Azîm’e aittir. </p>
			<p class="Baslik_3" id="_idParaDest-311">Mikail’in (a.s.) Tesbîhi</p>
			<p class="a_Paragraf">Bütün meleklerin ve Cebrâîl’in Rabbi, Sübbûh ve Kuddûs’tür; her türlü kemâl evsâfıyla mevsûf, bütün noksanlardan berî ve Zâtında mukaddes ve münezzeh, fiillerinde mutahhir ve munazziftir. Rubûbiyetinde şerîki yoktur; bütün varlığın yegâne Rabbidir. O Aliyy ü Azîm Allah Sübhan’dır.</p>
		</div>
	</body>
</html>