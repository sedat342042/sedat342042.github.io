<html xmlns="http://www.w3.org/1999/xhtml">
	<head>
		<title>Yakaran_Gonuller-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Yakaran_Gonuller" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-312">Bazı Sahabe ve <br/>Tâbiîn Efendilerimizin (r.a.)<span class="_aleyhisselam-_E _idGenCharOverride-3"> </span>Duaları</p>
			<p class="Besmele">Rahman ve Rahîm Allah’ın adıyla </p>
			<p class="Baslik_3" id="_idParaDest-313">Hulefâ-i Râşidîn Efendilerimizi Daha Çok Sevmek ve Onların Sevgisine Mazhar Olmak İçin Yapılacak Dua</p>
			<p class="a_Paragraf">Allahım! Hazreti Ebû Bekir, Hazreti Ömer, Hazreti Osman, Hazreti Ali, Hazreti Hasan, Hazreti Hüseyin, Hazreti Hamza ve Hazreti Abbas efendilerimize, onlar gibi Kur’ân yolunun sevdalısı olan bütün inananlara, onlara muhabbet duyup tâbî olanlara hep merhamet buyur; onlardan razı ve hoşnut ol ve bizi de onlarla ve onlar gibi salih kullarınla beraber haşreyle. Amin!</p>
			<p class="Baslik_3" id="_idParaDest-314">Hazreti Hamza’ya (r.a.) Ait Bir Dua</p>
			<p class="a_Paragraf">Kudreti bütün güç ve kuvvetlerin üstünde olan Allahım! Asla sarsılmayan ve engellenemeyen meşîetinle, bu kimsesi olmayan nâçar kulunu sıyanet buyur. Fazl u kereminle rızıklandır ve her zaman emir buyurduğun hususlara riayet eden, kulluğun özünü kavramış bahtiyarlardan eyle. Bunları hududu olmayan ihsan ve lütuflarından diliyor ve dileniyorum, ey merhametlilerin en merhametlisi olan Allahım!</p>
			<p class="Baslik_3" id="_idParaDest-315">Hazreti Abdullah ibn Mes’ud’a (r.a.) Ait, Korkulardan Emin Olmak İçin Okunabilecek Bir Dua</p>
			<p class="a_Paragraf">Yedi kat göklerin ve içindekilerin, Arş-ı a’zamın, Cebrâîl, Mîkâîl ve İsrâfîl’in Rabbi olan Yüceler Yücesi Allahım! Hakkımda haksız yere düşmanlık ve kin besleyen (şu) kimselerin, taraftar ve yandaşlarının verebilecekleri zararlara, azgınlık ve taşkınlıklara karşı koruyup kollayanım Sen ol! Azîz ve Celîl yalnız Sensin; Senden başka hiçbir ilah yoktur ve olamaz da. Gerçek güç ve kuvvet sadece ve sadece Sana aittir. Çünkü Sen, “lâ havle ve lâ kuvvete illâ billahilaliyyilazîm” bitip tükenmez hazinesinin yegâne mâlikisin. </p>
			<p class="Baslik_3" id="_idParaDest-316">Hazreti <span class="bold_E">Enes ibn Mâlik’in </span>(r.a.)<span class="bold_E"> Virdi</span></p>
			<p class="a_Paragraf">Yüceler Yücesi Allah’ın yegâne ilah olduğunu ikrar edenlerin söyledikleri tehlîller adedince “Lâilâheillallah. <span class="ayet_kaynaklari_E _idGenCharOverride-1">(3 defa)</span>” O’nun büyüklüğünü vird edinenlerin tekbîrleri adedince “Allahuekber. <span class="ayet_kaynaklari_E _idGenCharOverride-1">(3 defa)</span>” O’nun her eksiklikten münezzeh ve her kemâl ile muttasıf bulunduğunu seslendirenlerin tesbihatı adedince “Sübhanallah. <span class="ayet_kaynaklari_E _idGenCharOverride-1">(3 defa)</span>” Ve bağışlanma dileyenlerin istiğfarları adedince “Estağfirullah. <span class="ayet_kaynaklari_E _idGenCharOverride-1">(3 defa)</span>” </p>
			<p class="a_Paragraf">Hiç şüphe yok ki, gerçek havl ve kuvvet yalnız Aliyy ü Azîm Allah’a aittir ve O’nun lütfu iledir. Allah bize yeter; O ne güzel Vekîl’dir! Allah’ın olmasını dilediği olur, olmamasını dilediği de olmaz. “<span class="italik_E">Bilirim ki, Allah her şeye Kâdirdir.</span>” “<span class="italik_E">Allah her şeyi ilmiyle kuşatmış</span>” ve tek tek sayıp ortaya koymuştur.</p>
			<p class="a_Paragraf">Allahım! Efendimiz Hazreti Muhammed’e <span class="_aleyhisselam-_E _idGenCharOverride-1">(sallallahu aleyhi ve sellem)</span>, tertemiz, pırıl pırıl ailesine, kerem ve iyilik temsilcileri olan ashâbına salât ve selâm eyle. </p>
			<p class="a_Paragraf">Gerçek güç ve kuvvet, yalnız ululuk ve azamet sahibi Cenab-ı Allah’a aittir. </p>
			<p class="a_Paragraf">İlahî! Senden emân diliyorum. “<span class="italik_E">O gün ki, ne mal, ne mülk, ne evlat insana fayda eder. O gün insana fayda sağlayan tek şey, Allah’a temiz bir kalble gelmesi olur</span>” hakikatinin yaşanacağı günün dehşetinden el-emân, el-emân! “<span class="italik_E">O gün zalimlere mazeretleri fayda sağlamaz. Onlara sadece lânet vardır! Onlara sadece kötü bir yurt vardır</span>” gerçeğinin apaçık görüleceği günün dehşetinden el-emân, el-emân! “<span class="italik_E">Öyle bir günden çekinin ki, o gün hiçbir baba evladına asla fayda veremez, evlat da babasına fayda sağlayamaz. Allah’ın vaadi elbette gerçektir</span>” beyanıyla haber verilen günün dehşetinden el-emân, el-emân! “<span class="italik_E">İşte o gün kişi kardeşinden, annesinden ve babasından, eşinden ve evlatlarından bile kaçar. O gün onlardan her birinin başından aşkın derdi ve tasası vardır</span>” âyet-i kerîmesinde anlatılan günün dehşetinden el-emân, el-emân! “<span class="italik_E">O, kimsenin kimseye hiç fayda veremeyeceği bir gün! O gün, bütün hüküm yalnız Allah’ın</span>” ihbarıyla haber verilen günün dehşetinden el-emân, el-emân! Emân diliyorum Allahım Senden, emân diliyorum.</p>
			<p class="a_Paragraf">Mevlâm! Yüce Mevlâm! Sen Mevlâsın, ben de Senin kulunum; bir kula Mevlâsından başka kim merhamet eder ki! Mevlâm! Mevlâm! Sen Mâliksin, ben de Senin kölenim; bir köleye sahibinden başka kim merhamet eder ki! Mevlâm! Mevlâm! Sen Hâlık’sın, ben de Senin mahlûkunum; bir mahlûka Hâlıkından başka kim merhamet eder ki! Mevlâm! Mevlâm! Sen Rezzâk’sın, ben de Senin merzûkunum; rızka muhtaç birine Râzıkından başka kim merhamet eder ki! Mevlâm! Mevlâm! Sen sonsuz kudret sahibi Kaviyy’sin, ben de zayıf bir bîçareyim; zayıf bir bîçareye Sonsuz güç sahibi Rabbinden başka kim merhamet eder ki! Mevlâm! Yüce Mevlâm! Sen Azîzsin, ben ise zavallı bir zelîl; bir zavallıya, Yüceler Yücesi bir Azîz’den başka kim merhamet eder ki! Mevlâm! Yüce Mevlâm! Sen keremi sonsuz, şanı yücelerden yüce bir Kerîm, ben ise alçaklardan alçak bir leîmim; böyle bir leîme, bir Kerîmden başka kim merhamet eder ki! Mevlâm! Mevlâm! Sen rahmeti nihayetsiz bir Rahman, ben de her zaman Senin rahmetine muhtaç bir gedayım; rahmete muhtaç birine sonsuz rahmet sahibi Rahmandan başka kim merhamet eder ki! Mevlâm! Mevlâm! Sen bütün mahlûkatı, saltanatı tahtında tutan bir Sultan, ben ise Senin kapıkulunum; bir kapıkuluna, Sultanından başka kim merhamet eder ki! Mevlâm! Mevlâm! Sen kullarına sırat-ı müstakîmi gösteren bir delil ve Hâdî, ben ise yolunu şaşırmış bir mütehayyirim; bir mütehayyire bir Hâdî’den başka kim merhamet eder ki! </p>
			<p class="a_Paragraf">Mevlâm! Yüce Mevlâm! Sen mağfireti bol bir Ğâfir, ben ise Senin mağfiretine çok muhtaç bir isyankârım; bir âsîye bir Ğâfir’den başka kim merhamet eder ki! Mevlâm! Mevlâm! Sen biricik Matlûb, ben de O en yüce Matlûb’un merhamete muhtaç tâlibiyim; bir tâlibe bir Matlûb’tan başka kim merhamet eder ki! Mevlâm! Mevlâm! Sen yegâne Büyük, ben ise hakirlerden hakir bir küçüğüm; bir küçüğe bir Büyük’ten başka kim merhamet eder ki! Mevlâm! Mevlâm! Sen her sözü, her hükmü, her vaadi en doğru olan bir Sâdık, ben ise hayatı hatalarla, iniş çıkışlarla dolu bir günahkârım; hataları çok bir zavallıya, Sâdıklar Sâdığı bir Rabb’den başka kim merhamet eder ki! Mevlâm! Mevlâm! Sen hayatı Kendinden olan bir Hayy, ben ise ölüme mahkûm bir fânîyim; bir fâniye bir Bâkî’den başka kim merhamet eder ki! Mevlâm! Mevlâm! Sen Gâlib-i Mutlak, ben ise bir mağlûbum. Bir mağlûba, bir Gâlib-i Mutlak’tan başka kim merhamet eder ki! Mevlâm! Mevlâm! Sen bir Dâim, ben ise zevale mahkum bir zâilim; bir zâile bir Dâim’den başka kim merhamet eder ki! Mevlâm! Mevlâm! Sen bütün varlığı yaratan yegâne Hâlık, ben ise tedirginlik ve endişe içinde yaşayan bir mahlûkum; endişelerle yaşayan birine, onu yaratan Hâlıkından başka kim yardım eder ki! </p>
			<p class="a_Paragraf">Mevlâm! Mevlâm! Sonsuz rahmetinle bana merhamet eyle. Cömertliğinle beni affeyle. Fazl u kereminle beni iğnâ eyle. İhsanlarından bana da ikram eyle. Ey saltanat Sahibi! Ey lütf u ihsan Sahibi! Ey Hayy u Kayyûm! Ey celâl ve ikram Sahibi! Ey Merhametliler Merhametlisi! Ey yardımı bütün yardımların en hayırlısı! Ey rahmet dilenenlere rahmet elini uzatan Allahım! Ey Erhamürrâhimîn! Ben de yardımına muhtacım; bana da şefkat elini uzat. Hiç şüphesiz gerçek havl ve kuvvetin yegâne Sahibi Sensin. Sen Aliyy ü Azîmsin; ululuk ve azamet tahtının biricik Mâlikisin. </p>
			<p class="a_Paragraf">Ey Merhameti Sonsuz Allahım! Senin nihayetsiz merhametine iltica ediyoruz. Bize, kadını erkeği, hayatta olanı olmayanıyla bütün Müslümanlara, bütün müminlere merhametinle muamele eyle. “Ey Allahım! <span class="ayet_kaynaklari_E _idGenCharOverride-1">(3 defa)</span>” “Ey Ğafûr! <span class="ayet_kaynaklari_E _idGenCharOverride-1">(3 defa)</span>” </p>
			<p class="a_Paragraf">Allah’tan <span class="_aleyhisselam-_E _idGenCharOverride-1">(celle celâluhû)</span> başka ilah yoktur ve Hazreti Muhammed <span class="_aleyhisselam-_E _idGenCharOverride-1">(aleyhisssalâtü vesselâm)</span> O’nun Resûlüdür. </p>
			<p class="a_Paragraf">Ey Hâlık, ey Rezzâk, ey Fettâh, ey Rabb, ey Azîz, ey Kerîm, ey Alîm, ey celâl Sahibi, ey Allah, ey Samed, ey “<span class="italik_E">doğurulmayan ve doğurmayan!</span>” Efendimiz Hazreti Muhammed’e, tertemiz, Hak katında makbul ehline, iyilik ve kerem temsilcisi bütün sahabe-i güzînine salât ve selâm eyle. Evvel-âhir bütün hamd ü senalar yalnız Sana mahsustur, ey Âlemlerin Rabbi olan Allahım!</p>
			<p class="Baslik_3" id="_idParaDest-317">Hazreti Abdullah ibn-i Abbas’a (r.a.) Ait, Bir Matlûba Nâil Olabilmek İçin Okunacak Bir Dua</p>
			<p class="a_Paragraf">Allahım! Yüce Allahım! Dileyenlerin ihtiyaçlarını karşılamaya muktedir, sessizlik murâkabesine dalanların içlerinden geçeni bilen, her yerde her zaman hâzır ve nâzır bulunan, olup biten her şeyi duyan, hiçbir şeyi başıboş bırakmayan, varlığı ezelî ilmiyle tamamen kuşatan, vaadleri dosdoğru, inayetleri her zaman gelip sadık kullarına ulaşan, ihsanlarına asla bir hudut olmayan Allahım! Kerîm Sensin, celâl ve ikramı cem’ eden de Sensin; ne olur, bahtına düştüm, yüce dergâhına sığındım, kapının tokmağına dokundum; bana da rahmet, re’fet ve şefkatinle muamele eyle. Amin!</p>
			<p class="Baslik_3" id="_idParaDest-318">Hazreti Ebu’d-Derdâ’ya (r.a.) Ait, Gelebilecek Zararlara Mâni Olmak İçin Okunacak Bir Dua</p>
			<p class="a_Paragraf">Allahım! Benim yegâne Rabbim Sensin; zaten Senden başka bir Rab de yoktur. Sana inandım, Sana dayandım. Arş-ı a’zamın sahibi Sen, “Lâ havle velâ kuvvete illâ billahilaliyyilazîm” hazinelerinin yegâne Sahibi de Sensin. Olmasını dilediklerin olur, olmamasını dilediklerin de olmaz. Biliyorum ve inanıyorum ki Rabbim, Senin her şeye gücün yeter ve Sen ilminle her şeyi kuşatmışsındır.</p>
			<p class="a_Paragraf">Allahım! Nefsimin ve mukadderâtını elinde tuttuğun bütün canlıların şerrinden Senin hıfz u sıyanetine sığınırım. “Yolun Rabbime ait olanı doğrudur.” </p>
			<p class="Baslik_3" id="_idParaDest-319">Hazreti Kabîsa İbnü’l-Mehârik El-Hüzelî’nin (r.a.) Dünya Umûrunun Hayırlı Olması İçin Söylemiş Olduğu Bir Vird</p>
			<p class="a_Paragraf">Yüce Allah’ı her türlü eksiklikten tenzih eder ve O’na hamd ederim. Azamet tahtının sultanı ve her türlü hamd ü senânın yegâne mercii olan Rabbim bütün noksanlardan berîdir. </p>
			<p class="Baslik_3" id="_idParaDest-320">Hazreti Kabîsa İbnü’l-Mehârik El-Hüzelî’nin (r.a.) Ahiret Umûru İçin Okumuş Olduğu Bir Dua</p>
			<p class="a_Paragraf">Allahım! Nezd-i ulûhiyetinden göndereceğin lütuflarla hidayetimi artır. Fazl u ihsanlarını üzerimden sağanak sağanak yağdır. Rahmetinle zâhir ve bâtın bütün latîfelerimi arındır ve bu muhtaç kuluna ihsan ettiğin nimetlerini, onları bereketlendirmek sûretiyle taçlandır! Amin!</p>
			<p class="Baslik_3" id="_idParaDest-321">Efendimiz’in Ehl-i Beytine Ait Dua</p>
			<p class="a_Paragraf">Ey izzet ridasını sadece Kendisi kuşanan Allahım! Seni bütün noksanlardan tesbih ü tenzih ederim. </p>
			<p class="a_Paragraf">Kullarına hep şefkat ve keremle muamele eden ululuk sahibi, her türlü senaya layık Allah Sübhan’dır; bütün eksiklerden münezzeh, bütün kemâl vasıflarıyla muttasıftır. Tesbîh ü tenzih yalnız Kendisine mahsus olan Allah Sübhan’dır. İlmi, yaratması ve kudretiyle her bir şeyi tek tek sayıp ortaya koyan Allah Sübhan’dır. İzzet ve nimet sahibi Allah Sübhan’dır. Kudret ve kerem sahibi Allah Sübhan’dır. İhsan ve nimet sahibi Allah Sübhan’dır; bütün eksiklerden muallâ ve müberrâdır. </p>
			<p class="a_Paragraf">Ey Yüceler Yücesi Allahım! Senin azametinin ilk tecellî ufku olan Arşının izzeti hürmetine, Yüce Kitabında yer alan sonsuz rahmetin, ism-i a’zamın, yüce şanın ve sıdk u adl itibariyle temâmiyetin remzi olan kelimelerin hürmetine Senden, Efendimiz Hazreti Muhammed’e ve tertemiz ehline salât ü selâm eylemeni ve hayırlı, uzun bir ömürle birlikte dünya ve âhiretin hayırlarını ve güzelliklerini bu muhtaç kulunda da bir araya getirmeni diliyorum. </p>
			<p class="a_Paragraf">Allahım! Sen Hayy u Kayyûm’sun. Beni hidayete erdiren Sen, yediren Sen, içiren de Sensin. Murad buyurduğunda verdiğin can emanetini geriye alacak ve sonra ikinci bir diriliş lutfedecek olan da yine Sensin. Sen Merhametliler Merhametlisi’sin. Ne olur, lütf u kereminle dualarımı kabul buyur. </p>
			<p class="Baslik_3" id="_idParaDest-322">Büyük İmam Süfyan Es-Sevrî’ye (r.h.) Ait, Günahların Örtülmesi ve Bağışlanması İçin Okunacak Bir Dua</p>
			<p class="a_Paragraf">Ey her şeyin Rabbi, her şeyin ilahı, her şeyin yaratıcısı, her şeyin sahibi, her şeye boyun eğdiren, her şeye varlık urbası giydiren, her şeyin mâliki, her şeyi bilen, her şeye hükmeden ve her dilediğini yerine getirmeye muktedir olan Rabbim! Sonsuz kudretin hakkı için bütün hata, kusur ve günahlarımı bağışlamanı, mevhibelerinle gönlümü âbâd etmeni, beni hesap gününde altından kalkamayacağım suallerle yüzyüze getirmemeni ve üstesinden gelemeyeceğim şekilde hesaba maruz bırakmamanı diliyorum. Ne olur Rabbim, bu aciz kulunu kapından eli boş, haybet ve hüsran içinde geri çevirme! Amin! </p>
			<p class="Baslik_3" id="_idParaDest-323">Büzürkvar’ın (k.s.) Bir Duası</p>
			<p class="a_Paragraf">Ey kemâlin bütün güzelliklerini cem’ eden Güzeller Güzeli! Ey celâliyle azamet Sultanı! Ey ihsanları bol keremkânî! Ey her yerde, her zaman hâzır ve nâzır olan! Ey bütün fiillerinde hep güzellikler ortaya koyan! Ey kullarını hiçbir halde rızıksız bırakmayan; günahlarına, isyanlarına rağmen onlara verdiği rızkı kesmeyen! Ey güzellikte eşi ve misli bulunmayan! Ey Kendisi için zevâl asla söz konusu olmayan; Yüce Zâtı hep kâim olan! Ey bütün beşeriyetin yegâne İlahı! Ey şanı yüce! Ey mü’min kullarına zafer için inayet eden! Ey kâinattaki eserleriyle ma’ruf olan! Ey Allah! Ey Rahman! Ey “din gününün yegâne Mâliki! Biz yalnız Sana ibadet eder ve yardımı sadece Senden isteriz.”</p>
			<p class="a_Paragraf">Efendimiz, Efendiler Efendisi Hazreti Muhammed’e, âline ve ashâbına salât ü selâm eyle Allahım ve o salavât hürmetine dualarımızı dergâh-ı izzetinde kabul buyur. </p>
			<p class="Baslik_3" id="_idParaDest-324">Hazreti Muhammed el-Medenî’ye (r.h.)<span class="_aleyhisselam-_E _idGenCharOverride-4"> </span>Ait, Hastalıklardan Şifa Bulmak İçin Okunacak Bir Salât ü Selam</p>
			<p class="a_Paragraf">Allahım! Kalblerin tabibi ve devası, bedenlerin afiyet kaynağı ve şifası, gözlerin nuru ve ziyası olan Efendimiz Hazreti Muhammed’e salât ü selâm eyle.</p>
			<p class="Baslik_2" id="_idParaDest-325"><span class="bold_E">Münacât-ı Mudariyye</span></p>
			<p class="Besmele">Rahman ve Rahîm Allah’ın adıyla</p>
			<p class="a_Paragraf">Ey Rabbim! Muhakkak ki, günahlarım pek çok, hayr u hasenâttaki himmetim ise pek azdır. </p>
			<p class="a_Paragraf">Ey Rabbim! Sen Kudreti Sonsuzsun; ahlâkımı körelten bu günahlardan beni kurtar ve onların sebebiyet verdiği tasayı izale et. </p>
			<p class="a_Paragraf">Ey Rabbim! İhtiyarlık ve beraberindeki zaaflar, ölümü hiç düşünmediğim bir vakitte ansızın gelip beni gaflette yakaladılar. </p>
			<p class="a_Paragraf">Ey Rabbim! İşlediğim günahlar, amel defterimin sayfalarını simsiyah hâle getirdi. Yarın o sayfalar açılırsa, nice olur benim hâlim!</p>
			<p class="a_Paragraf">Ey Rabbim! Günahlarımı ve onlar karşısında affına ne kadar muhtaç bulunduğumu Sen biliyorsun. Lakin inanıyorum ki, kulun ne kadar muhtaç olursa olsun, Senin ihsanın hepsini karşılayacak kadar geniştir. </p>
			<p class="a_Paragraf">Ey Rabbim! Nefsime ve şeytana karşı gelmem gerekirken, ne acı ki, ben onlara uydum. Neticesi de, işte boynumda asılı kalan bu günahlar oldu. </p>
			<p class="a_Paragraf">Ey Rabbim! Bizi cezalandırmak Senin nihayetsiz hazinelerine bir şey katacak değildir. Sen Ğaniy-yi Mutlak’sın. Öyleyse ne olur, kulaklarımızdan, gözlerimizden (ve bütün âzalarımızdan) sâdır olan cinayet büyüklüğündeki o günahları mağfiret buyur. </p>
			<p class="a_Paragraf">Ey Rabbim! Karşılarında kamerin bile kendinden hacalet duyduğu müstesna dilberlerin ve yüksek kasırların bulunduğu Cennet’ine bizi de al. </p>
			<p class="a_Paragraf">Ey Rabbim! Hidayet Rehberi, Şefaat Sahibi Efendimiz’le tevessülde bulunup, alev alev yanan ve etrafa kıvılcımlar saçan Cehennem ateşinin hararetinden Sana sığındım, Sana sığınıyorum.</p>
			<p class="a_Paragraf">Ey Rabbim! Bana ve bütün Müslümanlara, geride günahın zerresini bırakmayan bir tevbe ve o tevbeyle beraber hoşnutluğunu nasip et. </p>
			<p class="a_Paragraf">Ey Rabbim! Şefaatkânımız, yaratılmışların en hayırlısı, Mudar’ın Kendisiyle siyadet ve şeref kazandığı Nebiy-yi Muhtar Efendimiz’e salât eyle.</p>
			<p class="a_Paragraf">Ve Din-i Mübîn-i İslâm’ın neşrinde, O Şânı Yüce Resûl’e, bütün azm ü cehtleriyle yardımcı olan âl ve ashâbına Ya Rab!</p>
			<p class="Baslik_2" id="_idParaDest-326"><span class="bold_E">İmam Bûsirî’nin Kasîde-i Mudariyyesi</span></p>
			<p class="Besmele">Rahman ve Rahîm Allah’ın adıyla </p>
			<p class="a_Paragraf">Ey Rabbim! Mudar’dan<span class="Footnote_E"><a class="_idFootnoteLink" href="#footnote-288-37" id="footnote-288-37-backlink">37</a></span> seçtiğin Mümtaz Nebî Efendimiz Hazreti Muhammed’e ve bütün enbiya ve resûllere yüce isimleri anıldıkça salât eyle. </p>
			<p class="a_Paragraf">Salât eyle Rabbim, bütün insanlığın O Eşsiz Hidayet Rehberine ve Din’in i’lâsı için hayatlarını vakfeden âl ü ashâbına.</p>
			<p class="a_Paragraf">Onlar ki, O Habîb-i Kibriya ile beraber Allah yolunda cihatta bulundular.. bütün cehtlerini ortaya koydular.. hicret ettiler ve hicret edenlere kucak açıp eşi görülmemiş yardımlarıyla onları mesrûr eylediler.<span class="Footnote_E"><a class="_idFootnoteLink" href="#footnote-288-38" id="footnote-288-38-backlink">38</a></span></p>
			<p class="a_Paragraf">Din’in farzını ve sünnetini en güzel şekilde yine onlar beyan ettiler. Kavmiyetçilikten kurtulup Allah için omuz omuza verdiler. Allah’ın yüce dinine sımsıkı sarıldılar ve neticede O’nun nusretiyle muvaffak ve muzaffer oldular. </p>
			<p class="a_Paragraf">Etrafına yaydığı güzel kokular bütün kevn ü mekanları kaplayacak, en duru, en bereketli ve en yüce salât ile salât eyle.</p>
			<p class="a_Paragraf">Miske batırılmış olsun o salât ve onun kokusundan her bir tarafa Cennet bahçelerinin güzel kokusu yayılsın.</p>
			<p class="a_Paragraf">Bütün taşlar, topraklar ve kum taneleri, ayrıca semadaki yıldızlar, arzdaki bitkiler ve kerpiçler sayısınca…</p>
			<p class="a_Paragraf">Yine dağların ağırlıkları miktarınca, bütün suların ve yağmurların damlaları sayısınca… </p>
			<p class="a_Paragraf">Topyekün ağaçların yaprakları sayısınca; okunup yazılan bütün harfler sayısınca…</p>
			<p class="a_Paragraf">Geçmişte ve gelecekte ve şimdi, mevcut olan ve olacak ne kadar vahşi hayvan, kuş, deniz ve kara hayvanları varsa hepsi sayısınca; yine cinler, melekler, insanlar sayısınca…</p>
			<p class="a_Paragraf">Zerreler, karıncalar, tahıl dâneleri, keçilerin üzerindeki kıllar, koyun, kuş ve develerdeki tüyler sayısınca…</p>
			<p class="a_Paragraf">Senin nihayetsiz ilminin kuşattıkları ve üzerinde kalem ve kaderin cereyan ettiği her şey sayısınca…</p>
			<p class="a_Paragraf">Ta en baştan haşre kadar mahlûkatına lutfettiğin ve edeceğin nimetlerin sayısınca…</p>
			<p class="a_Paragraf">Nebîlerin kendisiyle müşerref olup meleklerin iftihar ettiği, Efendiler Efendisi’nin yüce makamının büyüklüğü ölçüsünde…</p>
			<p class="a_Paragraf">Ey Biricik Dayanağım, kâinatlarda bugüne kadar vukû bulmuş ve bundan sonra ba’s ü ba’de’l-mevte kadar vukû bulacak şeyler sayısınca…</p>
			<p class="a_Paragraf">Göklerin ve yerlerin bütün sakinleri her göz açıp kapadıklarında…</p>
			<p class="a_Paragraf">Semavat u arz, dağlar, ferş, Arş, Kürsî dolusunca ve bunların ihata ettikleri şeyler sayısınca…</p>
			<p class="a_Paragraf">Yüceler Yücesi Cenab-ı Allah mevcûdu ma’dûm, ma’dûmu da mevcut kıldığı müddetçe; devamlı ve sayılamayacak kadar çok salât ile…</p>
			<p class="a_Paragraf">Bütün zamanlarda, bütün sayıları içine alacak ve topyekün sınırları kuşatacak, geride hiçbir sayı ve sınır bırakmayacak kadar çok salât ile…</p>
			<p class="a_Paragraf">Ey Yüceler Yücesi Allahım! Bir sonu, bir nihayeti olmayan, bitmeden hep devam eden, devam ettiği için de sayısı takdir edilemeyecek kadar çok olan salât ile…</p>
			<p class="a_Paragraf">Ey her şeyin kaderini kudret elinde tutan Rabbim! Bütün bu sayılanların katı ve onun da katları adedince…</p>
			<p class="a_Paragraf">Ey Seyyidler Seyyidi Rabbim! Sevip hoşnut olduğun ve bize yapmamızı emrettiğin şekilde âlemlere rahmet olarak gönderdiğin O Sevgili Elçi’ne salât eyle; eyle ki Senin sonsuz gücün her şeye yeter.</p>
			<p class="a_Paragraf">Ve bir de selâm eyle O Şânı Yüce Resûl’e Allahım; geçen bütün sayılar ve onların katları adedince selâm eyle; eyle ki Senin fazlın nihayetsizdir. </p>
			<p class="a_Paragraf">Senin yüce hakkın için Rabbim, bütün bu sayıların Senin geçmiş-gelecek bütün mahlûkatının nefesleri sayısıyla çarpımından çıkacak sonuç kadar O Efendiler Efendisi’ne salât ve selâm eyle. </p>
			<p class="a_Paragraf">Ey Rabbim! Bu salât ü selâmı okuyanlara, dinleyenlere ve nerede, ne zaman bulunurlarsa bulunsunlar bütün Müslümanlara…</p>
			<p class="a_Paragraf">Ve anne-babamıza, ailemize, komşularımıza affınla muamele eyle ve mağfiretinin lezzetini duyur; duyur ki, ey Seyyidler Seyyidi, biz hepimiz Senin affına muhtaç gedalarınız. </p>
			<p class="a_Paragraf">Ben sayılamayacak kadar çok günahla Senin huzuruna geldim Allahım! Fakat bilirim ki, Senin affın geride hiçbir günah bırakmayacak kadar geniş ve engindir.</p>
			<p class="a_Paragraf">Gam ve kederlerim beni arzu ve hedeflerimden hep alıkoydular. Ben de boynum bükük, kalbim kırık Senin dergâh-ı izzetine iltica ettim.</p>
			<p class="a_Paragraf">Ey Rabbim! Senden, mübarek avuçlarının içinde taşların tesbihe durduğu Efendiler Efendisi hatırına, her iki cihanda biz muhtaç kullarına hep rahmet ve re’fetinle muamele etmeni diliyorum.</p>
			<p class="a_Paragraf">Ey Yüce Rabbim! Hakkımızda takdir buyurduğun ecrini çoğalttıkça çoğalt ve mağfiretini artırdıkça artır. Hiç şüphesiz Senin cömertlik denizin bir bahr-i bî-pâyandır; sâhili olmayan bir ummandır.</p>
			<p class="a_Paragraf">Allahım! Gönlümüze darlık, ruhumuza ızdırap veren borç yüklerinden bizi âzâde eyle ve lutfedeceğin fereç ve mahreçlerle bizi tasalarımızdan kurtar; kurtar ki Sen gücü her şeye yeten Kâdir-i Mutlak’sın. </p>
			<p class="a_Paragraf">Başımıza gelen bela ve musibetler karşısında bizi en güzel lütuflarınla sevindir; öyle sevindir ki Allahım, o sıkıntılar en kısa sürede, en kolay şekilde kaybolup gitsin.</p>
			<p class="a_Paragraf">Hayru’l-Enâm olan ve şanını yüceltmek için hakkında sureler inen Hazreti Mustafa ve Mücteba hürmetine bize lütufta bulun. </p>
			<p class="a_Paragraf">Yine, Güneş doğmaya devam ettiği, Ay şualarıyla etrafını aydınlatmayı sürdürdüğü müddetçe O Nebiy-yi Muhtar’a salât eyle.</p>
			<p class="a_Paragraf">Sonra, Din’in i’lâsı için ona en güzel şekilde omuz veren Allah Resûlü’nün ilk halifesi Hazreti Ebû Bekir’den <span class="_aleyhisselam-_E _idGenCharOverride-1">(radıyallahu anh)</span> razı ol. </p>
			<p class="a_Paragraf">Hükümlerinde en güzel kararı verip kavl-i faslı ortaya koyan, Resûlullah’ın güzide arkadaşı Ebû Hafs Ömer el-Fâruk’tan <span class="_aleyhisselam-_E _idGenCharOverride-1">(radıyallahu anh)</span> da razı ve hoşnut ol. </p>
			<p class="a_Paragraf">Her iki dünyanın güzelliklerini kemâl ölçüsünde kendisinde toplamış olan Hazreti Osman Zü’n-nûreyn’e <span class="_aleyhisselam-_E _idGenCharOverride-1">(radıyallahu anh)</span> de bol bol ihsanda bulun.</p>
			<p class="a_Paragraf">Yine ehl-i abâ<span class="Footnote_E"><a class="_idFootnoteLink" href="#footnote-288-39" id="footnote-288-39-backlink">39</a></span> payesiyle serfiraz oldukları hadîs-i şerifle bildirilen Hazreti Ali’ye, iki oğluna ve onların annelerine de lütuflarını bol bol bahşet. </p>
			<p class="a_Paragraf">Yine her biri bir seyyid ve nûrânî rehber olan Sa’d, Saîd, İbn Avf, Talha, Ebû Ubeyde, Zübeyr’e<span class="Footnote_E"><a class="_idFootnoteLink" href="#footnote-288-40" id="footnote-288-40-backlink">40</a></span> de ihsanlarını çok eyle.</p>
			<p class="a_Paragraf">Aynı şekilde efendilerimiz Hazreti Hamza, Hazreti Abbas ve onun Habru’l-Ümme/Ümmetin Âlimi olan ve kendisiyle en azametli zorlukların zâil olduğu oğlu Abdullah ibn Abbas’dan <span class="_aleyhisselam-_E _idGenCharOverride-1">(radıyallahu anhum)</span> razı ve hoşnut ol. </p>
			<p class="a_Paragraf">Ve bütün âl ve ashâbdan, tâbiînin hepsinden, gece karanlığıyla her şeyin üzerini örtmeye, gündüz de ışığıyla gelip o örtüyü kaldırmaya devam ettiği müddetçe razı ol ve hepsine bol bol ihsanda bulun.</p>
			<div class="_idFootnotes">
				<div class="_idFootnote" id="footnote-288-37">
					<p class="b_Paragraf"><a class="_idFootnoteAnchor" href="#footnote-288-37-backlink">37</a><span class="Footnote_E _idGenCharOverride-2">	</span>Arapların dört ana kolundan biri.</p>
				</div>
				<div class="_idFootnote" id="footnote-288-38">
					<p class="b_Paragraf"><a class="_idFootnoteAnchor" href="#footnote-288-38-backlink">38</a>	Neml sure-i celîlesinin 72 ve 74. âyetlerine atıfta bulunularak muhacir ve ensar efendilerimize işaret ediliyor. </p>
				</div>
				<div class="_idFootnote" id="footnote-288-39">
					<p class="b_Paragraf"><a class="_idFootnoteAnchor" href="#footnote-288-39-backlink">39</a>	Peygamber Efendimiz (sallallahu aleyhi ve sellem) Hazreti Ali, Hazreti Fâtıma, Hazreti Hasan ve Hazreti Hüseyin’i (radıyallahu anhum) mübarek abasının altına alarak onlara dua etmiştir. Âl-i aba, Efendimiz ve ehl-i beytinden bu dört kişidir. </p>
				</div>
				<div class="_idFootnote" id="footnote-288-40">
					<p class="b_Paragraf"><a class="_idFootnoteAnchor" href="#footnote-288-40-backlink">40</a>	 Hulefâ-i Râşidîn’le beraber Sa’d ibn Ebî Vakkâs, Saîd ibn Zeyd, Abdurrahman ibn Avf, Talha ibn Ubeydullah, Zübeyr ibn el-Avvâm (radıyallahu anhum ecmaîn) hazretleri Cennet’le müjdelenen sahabi efendilerimizdir. </p>
				</div>
			</div>
		</div>
	</body>
</html>