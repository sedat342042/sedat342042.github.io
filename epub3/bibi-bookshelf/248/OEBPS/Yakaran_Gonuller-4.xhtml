<html xmlns="http://www.w3.org/1999/xhtml">
	<head>
		<title>Yakaran_Gonuller-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Yakaran_Gonuller" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-7">Önsöz</p>
			<p class="a_Paragraf">Yüzlerce âyet-i kerîmede kullarına dua ile teveccüh edecekleri kapıyı gösteren, onlara gerçek kıymetlerini ancak dua ile kazanabileceklerini ifade eden, en özlü ve kuşatıcı duaları, peygamberleri vasıtasıyla kullarına talim buyuran ve ayrıca salih kullarının kalblerini güzel yakarış ve niyazlarla donatan Yüceler Yücesi Cenab-ı Allah’a nihayetsiz hamd ve sena; binlerce hadîs-i şerifi ile ümmetine dua tavsiye ve tahşîdatında bulunan, duanın kulluğun özü olduğu üzerinde ısrarla duran, hayatın her faslında yapılması gereken duaları bize öğreten ve bunu bizzat hayat-ı seniyyeleriyle gösteren Efendimiz’e <span class="_aleyhisselam-_E _idGenCharOverride-1">(sallallahu aleyhi ve sellem) </span>sonsuz salât ve selâm olsun. </p>
			<p class="a_Paragraf">Dua ikliminin sultanı Peygamber Efendimiz <span class="_aleyhisselam-_E _idGenCharOverride-1">(aleyhi ekmelüssalavât ve etemmütteslîmât)</span> başta olmak üzere, diğer nebîlere <span class="_aleyhisselam-_E _idGenCharOverride-1">(alâ nebiyyina ve aleyhimüsselâm)</span> ve Efendimiz’in değişik dönemlerdeki çırakları sayılan Allah dostlarına ait olup el-Kulûbu’d-Dâria’da yer alan güzellerden güzel duaları, vird ve zikirleri dilimize tercüme etmek için çıktığımız yolda Cenab-ı Allah’ın inayetiyle bir noktaya ulaşmış bulunuyoruz. Bu çok kıymetli dua mecmuasını insanlığın istifadesine sunan Muhterem M. Fethullah Gülen Hocaefendi’ye dualar ederek, dua ve evrâd ü ezkâr iştiyakıyla aslına ve tercümesine teveccüh eden gönüllerden dualar bekleyerek, tercümedeki muhtemel eksik ve yanlışlarımız için de bağışlanma dileyerek el-Kulûbu’d-Dâria Tercümesi Yakaran Gönüller’i sunuyoruz. Sunuyor ve bize bu lütuf ve ihsanda bulunan Rabbimiz’e bir kez daha O’nun ilmi ve malûmâtı adedince hamd ü sena ediyoruz.</p>
			<p class="a_Paragraf">Söz cevherinin gerçek sahibi olan beyan sultanı Efendimiz’in özlü ve kuşatıcı dualarını, diğer peygamberân-ı izam efendilerimizin tesbîhatlarını, Hazreti Ebû Bekir, Hazreti Ömer, Hazreti Osman ve Hazreti Ali efendilerimizin içten yakarışlarını, İmam Zeynülâbidîn hazretlerinin gönülden kopup gelen münacâtlarını, İmam Cafer-i Sâdık’ın <span class="_aleyhisselam-_E _idGenCharOverride-1">(radıyallahu anh) </span>kötülük ve zararlardan Allah’a sığındığı istiâzelerini, Hasan el-Basrî hazretlerinin kalbden bir nedametle Rabbi’nden bağışlanma dilendiği tevbe ve istiğfarlarını, büyük kadın Râbiatü’l-Adeviye’nin seher vakti yalvarışlarını, Hüccetü’l-İslâm İmam Gazzâlî’nin değişik bela ve musibetlere karşı kalkan saydığı vecîz dualarını, Abdülkâdir Geylânî hazretlerinin muhtelif hiziplerini, İmam Şâh-ı Nakşebend hazretlerinin evrâd-ı kudsiyesini, İbn Meşîş <span class="_aleyhisselam-_E _idGenCharOverride-1">(kuddise sirruhû)</span> gibi büyüklerin salât ü selâmlarını, Muhyiddîn ibn Arabî hazretlerinin, biraz da yürüdüğü yolun hususiyetlerini aksettiren derinlikli yönelişlerini, İmam Şâzilî hazretlerinin değişik konulardaki hiziplerini, İbn Atâullah es-Sekenderî’nin hikmet dolu münacâtlarını, Mustafa Sıddık el-Bekrî’nin seher ve gurup vaktindeki teveccüh ve zikirlerini, Muhammed ibn Üsâme’nin <span class="_aleyhisselam-_E _idGenCharOverride-1">(rahmetullahi aleyh) </span>günlük virdlerini, Üstad Bediüzzaman hazretlerinin tazarru ve niyazlarını, Muhterem Fethullah Gülen Hocaefendi’nin bir kırık dilekçe mahiyetinde dergâh-ı İlahîye sunduğu arz-ı hallerini, iç döküşlerini ve ümmet-i Muhammed hakkındaki yakarışlarını ve burada zikredemediğimiz fakat ihtimamla seçilip el-Kulûbu’d-Dâria’ya konan diğer duaları tercüme etmenin kolay olmadığı muhakkaktır. </p>
			<p class="a_Paragraf">Bu dualara ve o dualar içerisinde yer alan tevhidlere, tekbirlere, tehlillere, tesbihlere, hamdlere, medh u senalara, tenzihlere, ta’zimlere, tevbe ve istiğfarlara, istiâze ve istiânelere, zikir, fikir ve şükürlere, havale ve tefvizlere, tazarru ve niyazlara, yalvarış ve yakarışlara, iç dökme ve arz-ı hallere, doğru bir bakış açısı ve samimi bir kalble bakıldığında, onların Zât-ı Ulûhiyet ile çok derin ve ciddi bir münasebetin, pek kavi bir irtibatın ve Allah’ın <span class="_aleyhisselam-_E _idGenCharOverride-1">(celle celâluhû)</span> onlarla olan yakın muamelesinin semereleri ve değişik ilham ve keşiflerin meyveleri olduğu fark edilecektir. Fark edilemese bile o duaların, Allah dostlarının, kulluktaki derinlikleri ölçüsünde kalblerine gelen lâhûtî soluklar olduğu teslim edilecektir ve edilmelidir. </p>
			<p class="a_Paragraf">Hiç şüphe yok ki, Kâinatın İftihar Tablosu <span class="_aleyhisselam-_E _idGenCharOverride-1">(aleyhi elfü elfi salâtin ve selâm)</span> başta olmak üzere, Allah dostlarının duaları, onların Allah ile derin münasebetlerinin ifadesi olmanın yanında, ayrıca Allah, kâinat ve insan hakkındaki engin düşüncelerini, Yüce Yaratıcı karşısındaki fevkalâdeden inceliklerini, o inceliklerine göre pek yüksek bir kıvama ulaşan derinlerden derin edep ve saygılarını ve o saygıyı ifadedeki ince üsluplarını da aksettirmektedir. M. Fethullah Gülen Hocaefendi bu hususu bir yerde şöyle ifade eder: “Hak dostları daha önce kimsenin söylemediği ve hiç matbaa mürekkebi görmemiş sözler söylerler. Onlar aşk u iştiyaklarını, Allah’a karşı o kadar saygılı, üslup itibarıyla o kadar ince ve Mevlâ-yı Müteâl’e o kadar layık bir eda ile seslendirirler ki, o ifadeler karşısında kalbinizin ritmi değişir, bayılacak gibi olursunuz ve kendinizi yere atarsınız.”</p>
			<p class="a_Paragraf">İşte bu hakikatler bize göstermektedir ki, Allah dostlarının birbirinden güzel bu dualarını anlayabilmek ve anlaşılır hâle getirebilmek, büyük ölçüde bu üstün hususiyetleri ve faziletleriyle onları tanımaya bağlıdır. Duaları, dahası o duaların satır aralarını iyi okumak, tercih edilen kelimelerdeki inceliklerin farkına varmak, dua sahiplerinin iç dünyalarındaki iniş-çıkışlara, şevk-hüzün ve ümit-korku hâllerine vâkıf olmak da ayrıca önem arz eder. Bu ise hemen hemen imkânsız olduğundan, onların cevher değerindeki sözlerini ve o sözlerin özü mahiyetindeki âlî hakikatleri asıl safvet ve duruluklarını koruyarak tercüme edebilmek de adeta imkânsız gibidir.</p>
			<p class="a_Paragraf">Bu, meselenin bir yanını teşkil etmektedir. Diğer tarafına gelince, o da her türlü zorluğuna ve bu zorluk karşısındaki acziyetimize, yetersizliğimize rağmen elden gelen bütün gayreti, gönülden gelen bütün samimiyeti ortaya koyarak hem tevdî edilen bir vazifeyi yerine getirmek, hem de yapılması çok geniş kitlelerce beklenen bir işi gerçekleştirmek yani el-Kulûbu’d-Dâria’da yer alan kıymetli duaları, herkesin anlayabileceği şekilde tercüme etmektir. Bundan maksat ise hiç şüphesiz herkesin okuduğunu anlayarak daha içten, daha gönülden dua etmesi, dua halkalarının genişleye genişleye külliyet kazanması ve böylece ümmet-i Muhammed’in kalbinde söndürülmüş gibi gözüken dua aşk ve iştiyakının yeniden diriltilmesi istikametinde üzerimize düşen sorumluluğun yerine getirilmesidir. Yüce Rabbimiz’in hoşnutluğu, Efendimiz’in ve Allah’ın velî kullarının şefaati elbette bütün vesile ve gayelerin ötesindeki yegâne maksadımızdır. Gayret bizden, muvaffakiyet ise Cenab-ı Allah’tandır.</p>
			<p class="a_Paragraf">Burada el-Kulûbu’d-Dâria’yı tercüme etmeye çalışırken ihtimam gösterilen bazı hususlara temas etmekte de fayda mülahaza ediyoruz:</p>
			<p class="a_Paragraf">1. Tercümeye başlamadan önce Muhterem Hocamız’ın makalelerinde ve vaaz u nasihatlerinde yer alan dualar okunup dinlendi ve tercüme boyunca dualarda kullanılacak ifade ve üslup oralardan takip edilmeye çalışıldı. Bu cümleden olarak <span class="italik_E">Kalbin Zümrüt Tepeleri</span>’ne sık sık müracaat edildi. Mesela, hazîratü’l-kuds, vâhidiyet, ehadiyet... gibi Zât-ı Ulûhiyet’le alâkalı kelimeler geçtiğinde ilgili makalelere başvuruldu. Yine, Efendiler Efendisi’yle alâkalı olarak..<span class="italik_E"> ve Gaybın Son Habercisi, Nübüvvetin Çehresinde Okuduklarımız</span> gibi yazılara dönüşler yapıldı. </p>
			<p class="a_Paragraf">2. Kelime kelime tercümenin meseleyi daraltacağı hesaba katılarak lafzî manadan ziyade harfî mana gözetildi. Dolayısıyla kelimelerin tek başlarına bulundukları zamanki anlamları değil de, diğer sözcüklerle bir araya geldiği zamanki manaları verilmeye çalışıldı.</p>
			<p class="a_Paragraf">3. Seçilen kelimelerdeki incelik ve nükteler göz önünde tutulmaya ve tercümeye aksettirilmeye gayret edildi. </p>
			<p class="a_Paragraf">4. Tercümede herkesin anlayabileceği sade bir Türkçe hedeflendi.</p>
			<p class="a_Paragraf">5. Arapça ve Türkçe lügatlere, tasavvuf sözlüklerine, İbn Arabî sözlüğüne, duaların mevcut şerhlerine ve diğer nüshalarına, ansiklopedi maddelerine ve diğer pek çok kaynağa müracaat edildi.</p>
			<p class="a_Paragraf">6. Âyet-i kerîmelerin mealleri italik olarak verildi. Meallerde Peygamber Efendimiz’in ya da peygamberan-ı izamdan <span class="_aleyhisselam-_E _idGenCharOverride-1">(alâ nebiyyina ve aleyhimüsselâm)</span> birisinin ismi geçtiğinde bir salât ü selâm ifadesi konuldu.</p>
			<p class="a_Paragraf">7. Esmâ-i hüsnaya Hocaefendi’nin tercih ettiği anlamlar verildi. Ayrıca esmâ-i hüsna’nın ebced değerlerini gösteren bir tablo kitabın sonuna ilave edildi.</p>
			<p class="a_Paragraf">8. Tercümede en son baskı (2013 yılı baskısı) nazara alındı. Tamamen metne uyuldu, yani metinde ne varsa o tercüme edildi. Bununla beraber -az önce de ifade edildiği gibi- tercümenin gerektirdiği esneklik de göz önünde tutuldu. </p>
			<p class="a_Paragraf">9. Öncesi ve sonrası nazar-ı itibara alınarak Besmelenin bazı yerlerde anlamı verildi, bazı yerlerde ise verilmedi. “Bismillahirrahmanirrahîm. Ferdün, Hayyün, Kayyûmün…” gibi. Esmâ-i hüsnada da aynı yol takip edildi.</p>
			<p class="a_Paragraf">10. Manzum (şiir formatındaki) duaların tercümeleri de nesir (düzyazı) şeklinde yapıldı; sadece iki manzum duanın tercümesi nazım hâlinde ifade edilmeye çalışıldı.</p>
			<p class="a_Paragraf">11. Duaların sahipleriyle alakalı saygı ve tazim ifadeleri zarurete binaen kısaltmalarla ifade edildi. Bunlardan, (s.a.s.), “sallallahu aleyhi ve sellem”; (a.s.), “aleyhisselam” veya “aleyhimüsselam”; (r.a.), “radıyallahu anh” veya “radıyallahu anhum”; (r.h.), “rahmetullahi aleyh”, “rahmetullahi aleyhim” veya “rahimehullah”; (k.s.), “kuddise sirruh” ve (k.v.), “kerramallahu vecheh” anlamlarına gelmektedir.</p>
			<p class="a_Paragraf">Bütün bunları ifadeyle beraber gönülden dileğimiz odur ki, inşaallah Arapça ve Türkçe’nin hususiyetlerini iyi bilen ve dildeki temel espriye vâkıf olan dil erbabı ve Hak’la irtibatı kavî gönül ehli insanlar ileride daha güzel bir tercüme ortaya koyar ve istifademize sunarlar.</p>
			<p class="a_Paragraf">Sözümüzün sonunda, el-Kulûbu’d-Dâria gibi çok değerli bir dua kaynağını bizlere armağan eden, Türkçe’ye kazandırılması istikametinde kıymetli tavsiyelerde bulunan, tercümede zihnimize takılan sorulara lütfedip cevaplar veren Muhterem Hocamız M. Fethullah Gülen Hocaefendi’ye bir kez daha şükran ve minnetlerimizi arz ediyor, Cenab-ı Mevlâdan kendisi için sıhhat, afiyet, uzun ömür, hizmetlerinde kolaylık ve adavet besleyenlere karşı da sıyanet diliyoruz.</p>
			<p class="a_Paragraf">Ayrıca duaların tercümesi hususunda teşvikte bulunan Cemal Türk ve Reşit Haylamaz beylere, özellikle İbn Arabî hazretlerinin dualarını anlayıp ifade etmede mülahazalarını bizimle paylaşan M. Enes Ergene beye ve Arapça kelime ve terkiplerin daha iyi anlaşılması ve duaların kaynaklarına ulaşılması konusunda yardımcı olan Ecir İşiyok beye şükranlarımızı sunuyoruz.</p>
			<p class="a_Paragraf">Rahmeti sonsuz Cenab-ı Mevlâdan bu çalışmayı eksikleriyle beraber Yüce Zâtının hoşnutluğuna, Resûl-i Ekrem Efendimiz’in ve Allah dostlarının şefaatlerine vesile kılması biricik niyazımızdır.</p>
			<p class="Paragraf_sag_isimler"><span class="bold_E">Mustafa Yılmaz<br/></span>Üsküdar, 2014<br/>@yakarangonuller </p>
		</div>
	</body>
</html>