<html xmlns="http://www.w3.org/1999/xhtml">
	<head>
		<title>Yakaran_Gonuller-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Yakaran_Gonuller" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-243"><span class="bold_E">Haftalık Hizb ve Virdler</span></p>
			<p class="Baslik_2" id="_idParaDest-244"><span class="bold_E">Günlük Tehlîl ve Münacaatlar</span></p>
			<p class="Besmele_sola_dayali"><span class="bold_E">Cuma Gününe Mahsus Bir Hizb</span></p>
			<p class="Besmele_sola_dayali">Rahman ve Rahîm Allah’ın adıyla</p>
			<p class="a_Paragraf">Ey gözlerin göremediği, vehim ve zanların erişemediği, vasfa kalkışanların aciz düştüğü, hâdiselerin değiştiremediği, gelip geçen zamanların fânilik dokunduramadığı, devirlerin geride bırakamadığı ve âkıbetlerin Kendisinden kaçamadığı; dağların ağırlıklarını, denizlerin hacmini, ağaçlardaki yaprakların adedini, yağmur damlalarının sayısını ve üzerine gecenin karanlığının çöktüğü, gündüzün aydınlığının doğduğu her şeyin sayısını bilen; hiçbir semanın diğer bir semayı, hiçbir arzın bir başka arzı, hiçbir dağın içindekileri ve hiçbir denizin dibindekini Kendisinden gizleyemediği; azameti karşısında bütün ümmetlerin boyun eğdiği, heybeti önünde semaların ve arzların tezellül ile iki büklüm olduğu Yüceler Yücesi Allahım! Nezd-i ulûhiyetine teveccüh edip kurb-u huzuruna geldim. Senden, Efendimiz Hazreti Muhammed’e ve âline salât ü selâm eylemeni, O Habîb-i Kibriya hürmetine, en hayırlı günümü Sana kavuştuğum gün, en hayırlı amelimi son amelim, en hayırlı ânımı ömrümün sonu, en hayırlı saatimi ve zamanımı da, dostlardan ayrılıp, Senin, sevdiğin dostlarına ikramda bulunduğun, Sana düşmanlık yapıp da buğzuna müstahak olmuş kem talihlileri de hor hakir hale getireceğin dâr-ı bekâya geleceğim saatler eylemeni diliyorum. Sonra ya Rabbî, Senden dünyada, dünyanın bütün hayır ve güzelliklerini câmi’ bir afiyet, âhirette de sürpriz lütuf ve ihsanlar diliyorum. Ey celâl ve ikram Sahibi Allahım! Sen her şeye Kâdir’sin.</p>
			<p class="a_Paragraf">Allahım! Hakkımda kötülük düşünenlere fırsat verme. Aleyhimde entrika çevirenlerin komplolarını başlarına yık. Haddini aşıp hukukuma saldıran mütecavizlerin şerlerini üzerimden def’ et.</p>
			<p class="a_Paragraf">Allahım! Güç kuvvet kullanarak zarar vermek isteyenlere karşı her zaman yanımda ol. Yine düşmanlık sâikiyle ateş yakanların ateşlerini söndür. Tasa ve huzursuzluk vermek isteyenlerin şerlerine karşı beni koru. Mahlûkâtının şerrine karşı beni, Senin o zarar verilemeyen ve ulaşılamayan himayene dâhil eyle. Komplocuların komplolarına karşı beni Sen koruyup kolla. Kâfirlerin azgınlıklarını, fâcirlerin tuzaklarını ve zalimlerin entrikalarını üzerimden def’ ü ref’ et. Beni her şeye yeten korumana ve asla bitmeyen sıyanetine al. Ey her şeye karşı kâfi gelen fakat Kendisine karşı hiçbir şey kâfi gelmeyen! Bizim için de Kâfî ve Vâfî ol. Dünyadaki ve âhiretteki ihtiyaç ve isteklerimizi karşıla. Sen bize Senin hakkında hüsn-ü zanla düşünmemizi emrediyorsun; ne olur, bize mülahazalarımızda haybet ve hüsran yaşatma.</p>
			<p class="a_Paragraf">Ey şefkat ve rıfkı sonsuz Şefîk u Refîk! Nebiy-yi Atîk/Kerîm ve Muhtâr olan Nebîn Hazreti Muhammed <span class="_aleyhisselam-_E _idGenCharOverride-1">(sallallahu aleyhi ve sellem)</span> hürmetine tasa, gam ve darlıklara karşı bana çıkış yolları bahşet. Güç yetiremeyeceğim yükleri bana tahmîl etme. Yegâne ilah Sensin; ibadet edilmeye yalnız Sen layıksın. Benim biricik Rabbim de Sensin. Ey her bir varlık hususî lisanıyla Kendisine nida eden! Ey hükümlerinin delilleri parlak, temelleri çok sağlam olan! Ey her yerde hâzır ve nâzır bulunan! Ey hiçbir iş Kendisini başka bir işten meşgul edemeyen Kudreti Sonsuz! Efendimiz Hazreti Muhammed’e ve ailesine salât ve selâm eyle. Beni de uykudan münezzeh olan görüp gözetmenle koru ve asla dokunulamayan, dokunulup zarar verilemeyen hıfz u sıyanet seralarına al. </p>
			<p class="a_Paragraf">Yüce Allahım! Şeksiz, şüphesiz, yakinen inanıyorum ki, Sen benim yanımda olduğun müddetçe ben asla helak olmam ve hüsran yaşamam. Sen benim tek güven ve reca kaynağımsın. Sen Erhamürrâhimînsin. Lütfen ve keremen, kudret ve rahmetinle her zaman yanımda ol. </p>
			<p class="a_Paragraf">“Ey Allahım! <span class="ayet_kaynaklari_E _idGenCharOverride-1">(3 defa)</span>” Gecenin karanlığıyla, gündüzün aydınlığıyla, kamerin nuruyla, şemsin şuaıyla, suların çağıltıları, ağaçların hışırtıları ve rüzgarların esişleriyle huzurunda secdeye vardıkları Ma’bûd-u Mutlak yalnız Sensin. </p>
			<p class="a_Paragraf">“Ey Allahım! <span class="ayet_kaynaklari_E _idGenCharOverride-1">(3 defa)</span>” Nuh’u <span class="_aleyhisselam-_E _idGenCharOverride-1">(aleyhisselâm)</span> boğulmaktan kurtaran, Davud’un <span class="_aleyhisselam-_E _idGenCharOverride-1">(aleyhisselâm)</span> zellesini bağışlayan, balık tarafından yutulan Yunus’un <span class="_aleyhisselam-_E _idGenCharOverride-1">(aleyhisselâm)</span> tasasını gideren, Eyyûb’e <span class="_aleyhisselam-_E _idGenCharOverride-1">(aleyhisselâm)</span> dokunan zararı kaldıran, Musa’yı <span class="_aleyhisselam-_E _idGenCharOverride-1">(aleyhisselâm)</span> tekrar annesine kavuşturan ve Yusuf’u <span class="_aleyhisselam-_E _idGenCharOverride-1">(aleyhisselâm)</span> kendisine kurulan çirkin tuzaklardan koruyan Merhameti Sonsuz sadece Sensin. </p>
			<p class="a_Paragraf">“Ey Allahım! <span class="ayet_kaynaklari_E _idGenCharOverride-1">(3 defa)</span>” İbrahim’in <span class="_aleyhisselam-_E _idGenCharOverride-1">(aleyhisselâm)</span> içine atıldığı ateşi serin ve selâmetli hâle Sen getirdin. Nitekim Yüce Kitabında, «<span class="italik_E">onu tuzağa düşürmek istediler ama, Biz asıl onları hüsrana uğrattık. Asıl tuzağa düşenler kendileri oldular</span>” buyuruyorsun. Benî İsrail’e denizi de Sen musahhar etmiştin. Musa <span class="_aleyhisselam-_E _idGenCharOverride-1">(aleyhisselâm)</span> denize asasıyla vurur vurmaz “<span class="italik_E">deniz yarıldı, öyle ki birer koridor gibi açılan yolun iki yanında sular büyük dağlar gibi yükseldi.</span>”</p>
			<p class="a_Paragraf">Ey boğulmak üzere olanları kurtaran, helake yürüyenlere necat yolları gösteren, gariplerin Celîsi, yalnızların Enîsi olan ve yardım dileyenlerin yardımına yetişen Yüce Rabbim! Efendimiz Hazreti Muhammed’e ve âline salât ve selâm eyle. İşlerimizi salâh, felah ve necâh/muvaffakiyet ile taçlandır. Ey Aliyy, ey Azîm, ey Halîm, ey Kerîm! Sensin her ihtiyacımı benden çok daha iyi bilen Alîm! Sensin onların hepsini bana verebilecek gücün yegâne sahibi Kadîr! Bunları gerçekleştirmek Senin için pek kolaydır. Aslında Senin rahmetin benim yanımda oldukça her zor benim için de pek kolaydır. Sen her şeye gücü yeten Kudreti Sonsuzsun Allahım! </p>
			<p class="a_Paragraf">Allah bana yeter. O ne güzel Vekîldir! Ne güzel Mevlâ ve ne güzel yardımcıdır! Gerçek güç ve kuvvet sahibi de yalnız O Aliyy ü Azîm Allah’tır.</p>
			<p class="a_Paragraf">Allahım! Bütün muradımı ezelî ilminle Sen biliyorsun. O ihtiyaçlardan beni kurtaracak olan da sonsuz kudretinle yine Sensin. Her zorluk Senin nezdinde pek kolay ve pek hafiftir. Ben de böyle inandım ve yalnız Sana tevekkül ettim. Ey keremi sonsuz, ey cömertliği hudutsuz! Lütfunla bu muhtaç kulunun ihtiyaçlarını gider. Yaratılmışların en hayırlısı olan Efendimiz Hazreti Muhammed’e <span class="_aleyhisselam-_E _idGenCharOverride-1">(aleyhissalâtü vesselâm)</span> pırıl pırıl ailesine ve iyilerden iyi ashâb-ı kirâmına salât ve selâm eyle Allahım! O salavât aşkına bizim dualarımızı da kabul ve makbûl eyle. Bunu Senin engin rahmetinden dileniyoruz. Bize merhametinle muamele eyle, eyle ki, Sen Merhametliler Merhametlisisin.</p>
			<p class="Baslik_2" id="_idParaDest-245"><span class="bold_E">Tehlîller ve Haftalık Münacaatlar</span></p>
			<p class="Besmele">Rahman ve Rahîm Allah’ın adıyla</p>
			<p class="a_Paragraf">Cenab-ı Allah’ın yegâne ilah olduğunu ikrar edenlerin söyledikleri tehlîller adedince “Lâilâheillallah. <span class="ayet_kaynaklari_E _idGenCharOverride-1">(3 defa)</span>” O’nun büyüklüğünü vird edinenlerin tekbîrleri adedince “Allahuekber. <span class="ayet_kaynaklari_E _idGenCharOverride-1">(3 defa)</span>” O’nun her eksiklikten münezzeh ve her kemâl ile muttasıf bulunduğunu seslendirenlerin tesbihatı adedince “Sübhanallah.<span class="ayet_kaynaklari_E _idGenCharOverride-1"> (3 defa)</span>” Bağışlanma dileyenlerin istiğfarları adedince “Estağfirullah. <span class="ayet_kaynaklari_E _idGenCharOverride-1">(3 defa)</span>” </p>
			<p class="a_Paragraf">Şüphesiz gerçek havl ve kuvvet, yalnız Aliyy ü Azîm Allah’a aittir ve O’nun lütfu iledir. Allah bize yeter; O ne güzel Vekîl’dir! Allah’ın olmasını dilediği olur, olmamasını dilediği de olmaz. Şehadet ederim ki, Allah her şeye Kâdir’dir ve Allah her şeyi ilmiyle kuşatmış ve tek tek sayıp ortaya koymuştur.</p>
			<p class="a_Paragraf">Allahım! Efendimiz Hazreti Muhammed’e <span class="_aleyhisselam-_E _idGenCharOverride-1">(sallallahu aleyhi ve sellem)</span>, tertemiz, pırıl pırıl ailesine, kerem ve iyilik temsilcileri olan ashâbına salât ve selâm eyle. </p>
			<p class="a_Paragraf">Gerçek güç ve kuvvet, yalnız ululuk ve azamet sahibi Cenab-ı Allah’a aittir. </p>
			<p class="a_Paragraf">Allahım! Senin yardımını dileniyorum. Sana tevekkül ediyorum. Ey dünyada ve âhirette sevdiği kullarının taleplerini en güzel şekilde karşılayan Rabbim! Benim istediklerimi de lutfet. İşte Senin kulun olarak kapına geldim. Kapında duran bir muhtac u gedayım. Tezellül içerisinde başımı kapının eşiğine koydum. Senin esirinim. Ey bütün Âlemlerin Rabbi! Kapında Senin miskîn bir benden olarak duruyorum. Günahlarla kendisini kirletmiş bir kem-tâlih olarak kapına dayandım. Ey mahzun gönüllerin hüzünlerini gideren Rabbim! Kalbim hüzünle dolmuş bir şekilde kapına geldim. Ey ebrârın başka değil sadece Kendisini talep ettiği Sevgililer Sevgilisi! İsyanlarımın farkında fakat affını uman bir âsî olarak kapına geldim. Ey Merhametliler Merhametlisi! İşte kapının önünde o isyanlarımı Sana itiraf ediyorum. Ey tâliplerin yegâne Matlubu! Nefsine ve başkalarına karşı zulümler işlemiş bir zavallı olarak kapına geldim. Senin mahlukun ve masnuunum; bir müsî’/günahkar olarak kapına geldim, dergâhına avdet ettim. Kapında huşû ile iki büklüm oldum. Ey kapısının tozu-toprağı gözlerime sürme Sultanım! Ne olur; hâl-i hazînime merhamet buyur ve beni affet.</p>
			<p class="a_Paragraf">Mevlâm! Yüce Mevlâm! Sen bağışlaması bol olan Ğâfir, ben de günahları çok bir isyankârım. Bir günahkâra, bir Ğâfirden başka kim merhamet edebilir ki! Mevlâm! Yüce Mevlâm! Sen Rabbsin, ben de bir kul. Bir kula Rabbinden başka kim merhamet edebilir ki! Mevlâm! Yüce Mevlâm! Sen her şeyin ve benim sahibim olan Mâlik, ben ise Senin kölen olan memlûküm. Bir köleye sahibinden başka kim merhamet edebilir ki! Mevlâm! Yüce Mevlâm! Sen Azîz’sin, bense zavallı bir zelîl! Bir zavallıya, Yüceler Yücesi bir Azîz’den başka kim merhamet edebilir ki! Mevlâm! Yüce Mevlâm! Sen gücü her şeye yeten bir Kaviyysin, ben ise zayıflardan zayıf bir bîçareyim. Zayıf bir bîçareye, bir Kudreti Sonsuz’dan başka kim merhamet edebilir ki! Mevlâm! Yüce Mevlâm! Sen keremi sonsuz, şanı yücelerden yüce bir Kerîm, ben ise cimrilerden cimri, alçaklardan alçak bir leîmim. Böyle bir leîme, Senin gibi bir Kerîm’den başka kim merhamet edebilir ki! Mevlâm! Yüce Mevlâm! Sen bütün mahlûkatı besleyen bir Rezzâk, ben de her anımda Senin lutfedeceğin rızka muhtaç olan bir merzûkum. Her nefesinde rızka ihtiyaç duyan bir acize, bütün kâinatın rızkını gönderen Rezzâktan başka kim merhamet edebilir ki! Mevlâm! Yüce Mevlâm! Ben zayıfım, Sen Kaviyy; ben zelîlim, Sen Azîz; ben hakîrim, Sen Azîm; ben korkudan tir tir titreyen bir zavallıyım, Sen affı, bağışlaması, ihsanı ve şefkati bol Afüvv ü Ğafûr u Mennân ü Hannân; ben günahkâr, Sen ise günahkâr kullarını çokça yarlığayan bir Ğaffârsın.</p>
			<p class="a_Paragraf">İlahî! Senden kabrin karanlık ve darlığına karşı emân diliyorum; el-emân, el-emân! İlahî! Münker ve Nekîr’in cevabı zor sualleri ve kalbleri titreten heybetleri karşısında emân diliyorum; el-emân, el-emân! İlahî! Kabrin vahşet ve yalnızlığına karşı Senden eman diliyorum; el-emân, el-emân! El-emân ya Rabbî, el-emân! </p>
			<p class="a_Paragraf">İlahî! Uzunluğu elli bin sene olan bir günün azabından el-emân, el-emân! İlahî! Senin sıyanet buyurdukların dışında yerde ve göklerdeki herkesin korkudan yüreklerinin ağzına geleceği, Sur’un üflendiği o günün dehşetinden el-emân, el-emân! İlahî! “<span class="italik_E">Arzın müthiş bir zelzeleyle sarsılacağı</span>” zaman için el-emân el-emân! İlahî! “<span class="italik_E">Gök, beyaz bulutlar şeklinde yarılıp dağılacağı</span>” zaman için el-emân el-emân! İlahî! Göklerin yazı kağıtlarının dürüldüğü gibi dürüleceği zaman için el-emân el-emân! İlahî! “<span class="italik_E">Yeryüzünün ve semaların alt-üst edilip başka bir âleme tebdîl edileceği ve bütün insanların kabirlerinden kalkıp Vâhid ü Kahhâr’ın huzuruna çıkarılacakları</span>” zaman için el-emân el-emân! İlahî! “Herkesin dünya hayatındayken yapıp ettiği şeyleri önünde göreceği ve kâfirlerin, “ah, keşke toprak olsaydım!” diyecekleri” günün ürperticiliğinden el-emân, el-emân! İlahî! Arşın derinliklerinden bir münadînin, “nerede dünya hayatını isyan derelerinde, cürüm vadilerinde geçirenler? Nerede Allah’a verdikleri söze ihanet edenler, hep ihanetlerinin korkusuyla yaşayanlar ve ömrü bir kayıptan ibaret olanlar?” diye nida ettiği günün elem ve ızdırabından el-emân, el-emân! </p>
			<p class="a_Paragraf">Ey talihsizlerin sığınağı, ey acizlerin güç kaynağı, ey dertlilerin tabibi ve ey yolda kalmışların hâdîsi ve yol göstereni! Ey her duada bulunana icabet eden ululuk tahtının sultanı! Sen benim gizli açık her şeyimi bildiğin gibi ihtiyaçlarımı da en iyi bilensin. Kereminden dileniyorum, lütfen ve keremen, bu muhtaç bendeni istediklerine nâil kıl ve kapından haybet ve hüsran içinde geri çevirme. </p>
			<p class="a_Paragraf">İlahî! İrtikap ettiğim sayısız günah ve isyanlardan “of” ediyor, Senden emân diliyorum. İşlediğim zulüm ve cefalardan “of” ediyor, Senden emân diliyorum. Kovulmaya müstahak, heva ve heveslere tâbî, günahlara saplanmış nefs-i emmaremden “of” ediyor, Senden emân diliyorum. Nefsimden, heva ve heveslerimden “of” ediyor ve Senden eman diliyorum. Ayaklarımın kaymasına, kalbimin kararmasına, düşüncelerimin bulanmasına karşı yine Senden yardım ve emân dileniyorum Allahım! </p>
			<p class="a_Paragraf">Ya İlahî! Ben Senin günahkar, mücrim ve hataları çok bir kulunum.  “Ey sevdiklerini Cehennem azabından koruyan Mücîr! <span class="ayet_kaynaklari_E _idGenCharOverride-1">(2 defa)</span>” Cehennem ateşinden beni de koru!</p>
			<p class="a_Paragraf">Allahım! Şayet merhametinle muamelede bulunup beni affedecek olursan, o Senin şanındandır ve Sana da o yaraşır. Yok eğer azap edecek olursan ben ona fazlasıyla layık ve müstehakım Fakat öyle olsam da Senin beni affedeceğine olan inancım kat’î, ümîdim de tamdır; zira Sen düşenlerin günahlarını bağışlama şanına en çok yaraşan yegâne Zâtsın. Bu kıtmir kulunu da bağışla ey Merhametlilerin En Merhametlisi ve ey Bağışlayanların En Hayırlısı!</p>
			<p class="a_Paragraf">Allah bana yeter ve O’ndan güzel vekîl yokturO’nun dostluğu da bambaşka, yardımı da bambaşkadır.</p>
			<p class="a_Paragraf">Yüce Rabbim! İnsanların en hayırlısı olan Habîbin Hazreti Muhammed’e, âline ve ashâbına salât ü selâm ederek bu dileklerimi gerçekleştirmeni Senden niyaz ediyorum! Lütfen beni ulu dergâhının kapısından geri boş çevirme.</p>
			<p class="Baslik_3" id="_idParaDest-246"><span class="bold_E">Cumartesi Günü</span></p>
			<p class="a_Paragraf">Rahman ve Rahîm Allah’ın adıyla. “Ya Allah! <span class="ayet_kaynaklari_E _idGenCharOverride-1">(3 defa)</span>” “Ya Rahman! <span class="ayet_kaynaklari_E _idGenCharOverride-1">(3 defa)</span>” “Ya Rahîm! <span class="ayet_kaynaklari_E _idGenCharOverride-1">(3 defa)</span>” Ey kalbleri evirip çeviren Allahım! O kulunun<span class="Footnote_E"><a class="_idFootnoteLink" href="#footnote-288-31" id="footnote-288-31-backlink">31</a></span> kalbini benim için yumuşat ve bana karşı re’fet, rahmet, sevgi, şefkat ve kabul hisleriyle doldur. “<span class="italik_E">Şayet aldırmaz, yüz çevirirlerse, ey Resûlüm de ki: Allah bana yeter. O’ndan başka ilah yoktur. Ben yalnız O’na dayanırım. Çünkü O, büyük Arş’ın, muazzam hükümranlığın sahibidir.</span>” “<span class="italik_E">Bir vakit de İbrahim </span><span class="_aleyhisselam-_E _idGenCharOverride-1">(aleyhisselâm)</span><span class="italik_E">: Ya Rabbî, ölüleri nasıl dirilteceğini bana gösterir misin? demişti. Allah: Ne o, yoksa buna inanmadın mı? dedi. İbrahim </span><span class="_aleyhisselam-_E _idGenCharOverride-1">(aleyhisselâm)</span> <span class="italik_E">şöyle cevap verdi: Elbette inandım, lâkin sırf kalbim tatmin olsun diye bunu istedim. Allah ona: Dört kuş tut, onları kendine alıştır. Sonra kesip her dağın başına onlardan birer parça koy. Sonra da onları çağır! Koşa koşa sana geleceklerdir.</span>” “<span class="italik_E">Sen bundan gaflet içindeydin. İşte gözünün önünden perdeyi kaldırdık, şimdi artık gözün pek keskindir!</span>”</p>
			<p class="Baslik_3" id="_idParaDest-247"><span class="bold_E">Pazar Günü</span></p>
			<p class="a_Paragraf">Rahman ve Rahîm Allah’ın adıyla. Ey her fısıltıyı işiten, her arz-ı hâli gören, en gizli şeyleri bilen, dilediği kullarından belaları gideren, Hazreti İbrahim, Hazreti Musa ve Server-i Enbiya Hazreti Muhammed <span class="_aleyhisselam-_E _idGenCharOverride-1">(ala nebiyyina ve aleyhimüsselâm)</span> Efendimiz’e necat ihsan eden Yüce Allahım! Ey Rabbim! İhtiyacı şiddetlenmiş, kuvveti zaafa maruz kalmış, çözüm yolları tükenmeye yüz tutmuş, garip, kederden boğulmak üzere olan, hasret yaşayan, tasalarla boğuşan, ızdırar içinde kıvranan ve Senin inayetinden gayrı bu dertlerden hiçbir çıkış yolu bilmeyen ve bulamayan bir kalb ile huzuruna geldim. “Senden başka hiçbir ilah yoktur.<span class="ayet_kaynaklari_E _idGenCharOverride-1"> (2 defa)</span>” Ya Erhamerrahimîn! Üzerimize musallat olmuş şu Senin ve biz kullarının düşmanı şeytanın, ayrıca dalâlete saplanmış şu insanların ve o kulunun<a class="_idFootnoteLink" href="#footnote-288-32" id="footnote-288-32-backlink">32</a> kötülük ve zararlarını bizden uzaklaştır. “Medet ey Allahım! <span class="ayet_kaynaklari_E _idGenCharOverride-1">(3 defa)</span>” Ey örneği kendine ait, her şeyi kusursuz yaratan ve inşâ eden Bâri’! Senin için bir bidayet düşünülemez. Ey Dâim, Senin bir nihayetin de yoktur. Ey Hayy, ey ölüleri dirilten Muhyî! Ey her nefsi işledikleriyle bilip gören! Ey Kendisinden başka bir ilah olmayan, yegâne ilah Yüce Zâtı olan! Tekvînî ve teşrîî bütün kelimelerin hakkı için Senden, emniyet, af ve dinî, dünyevî ve uhrevî bütün işlerimiz, ailemiz, bedenimiz, malımız, evlâdımız ve bütün Müslümanlar için afiyet dileniyoruz. Ya Rabbelâlemîn! Senin kudretin her şeye yeter. Ya Erhamerrahimîn! Sonsuz rahmetinle bana da merhamet eyle. </p>
			<p class="Baslik_3" id="_idParaDest-248"><span class="bold_E">Perşembe Günü</span></p>
			<p class="a_Paragraf">Rahman ve Rahîm Allah’ın adıyla. Hamd olsun Kendisine itimat edilen ve kulunu başkalarına bırakmayan Allah’a. Hamd olsun gamımızı gideren ve üzerimizdeki belaları kaldıran Allah’a. Hamd olsun eş ve evlat edinmek gibi yaratılmışlara mahsus avârızdan münezzeh ve müberrâ olan Allah’a. “’<span class="italik_E">Hâkimiyetinde hiçbir ortağı yoktur. Acze düşüp de bir desteğe muhtaç olmamıştır’</span> <span class="italik_E">de ve tekbir getirerek O’nun büyüklüğünü ilan et!</span>” Allah’tan başka ilah yoktur. Büyük Allah’tır ve hamd yalnız O’na mahsustur. Sonsuz hamd ile Rabbimiz Allah’a hamd ü senalar olsun. Sabah-akşam ikrarımız şudur ki, Allah Sübhan’dır, her türlü noksandan muallâdır. Allah bize yeter; O ne güzel Vekîldir. Ne güzel Mevlâ ve ne güzel yardımcıdır! Bağışla bizi, yarlığa bizi Rabbimiz; dönüşümüz Sanadır. Salât ve selâm Efendimiz Hazreti Muhammed’e, durulardan duru aile efradına ve her biri bir kerem temsilcisi olan bütün ashâbına olsun. </p>
			<p class="a_Paragraf">Ey sırları bilen, fısıltıları işiten, zarar ve belaları def’ ü ref’ eden Allahım! Ey Merhametliler Merhametlisi! Rahmetinden işlerimde bana da fereç ve mahreçler lutfet. Ey her varlık yalnız Yüce Zâtına kullukta bulunan, herkes sadece Kendisine hamd eden, bitip tükenmişler bir tek Kendisine sığınan, bütün kaybedilenler yalnız Yüce Zâtından talep edilen, kapısının tokmağına dokunanlara kapısı hiçbir zaman kapanmayan, hükümleri reddedilemeyen, Yüce Zâtı asla kıyam ve kuûd, hareket ve cümûd gibi yaratılmışlara mahsus hallerle tavsif edilemeyen Ulu Allahım! Her halimde şu kelimât-ı mukaddese-i mübeccele ile Sana teveccüh ediyorum: Her nimet için “elhamdülillah/hamd yalnız Allah’adır”; her kolaylık için “eşşükru lillah/şükür sadece Allah’adır”; hayret ve hayranlık uyandıran her bir şey için “Sübhanallah/Allah bütün noksanlardan pak ve müberrâ, bütün kusurlardan mukaddes ve muarrâdır”; her bir günah için “estağfirullah/bağışlanmamı Allah’tan isterim”; her musibet için “innâ lillah/Allah’tan geldik ve O’na aitiz”; her darlık ve zorluk için “hasbünallah/Allah bize yeter”; her kaza ve kader için “tevekkeltü alallah/Allah’a tevekkül ettim”; her tâatı yapabilmek ve her mâsiyetten kaçabilmek için “lâ havle velâ kuvvete illâ billahilaliyyilazîm/kulluk yapmak ve mâsiyetlerden uzak durmak için ihtiyacım olan havl ve kuvvet, yalnız Aliyy ü Azîm olan Allah nezdindedir”; her gam ve tasa için “maşâallah/Allah neyi dilerse o olur” diyorum. Hiçbir kimse ve hiçbir nesne Allah’a galip gelemez. Her şeye galip gelen Hâkim-i Mutlak yalnız Allah’tır. Allah bize yeter ve Kâfî’dir. O, dua eden her yüreğin sesini işitir. Dünyada ve âhirette kendisine teveccüh edilecek O Gâyetü’l-Gâyât’tan başka hiçbir mercî ve melce’ yoktur. </p>
			<p class="a_Paragraf">Allah’tan başka ilah yoktur ve O’nun celâli başları döndürecek kadar yücedir. Allah’tan başka ilah yoktur ve O’nun senâsı pek büyüktür. Allah’tan başka ilah yoktur ve her varlık fanî yalnız O Bâkîdir. Allah’tan başka ilah yoktur; O’nun birbirinden güzel isimleri her türlü kusurdan mukaddestir. Allah’tan başka ilah yoktur; O Müteâl ve Mütekebbir’dir. Allah’tan başka ilah yoktur; iman yalnız O’nadır. Allah’tan başka ilah yoktur; emân sadece O’ndandır. Allah’tan başka ilah yoktur; emanet yalnız O’nun yüce nezdinde gerçek değerini bulur ve zayi olmaktan kurtulur. Allah’tan başka ilah yoktur; Muhammed <span class="_aleyhisselam-_E _idGenCharOverride-1">(aleyhissalâtü vesselâm)</span> O’nun Resûlüdür. Allah’tan başka ilah yoktur; O, her yerde yegâne Ma’bud, yegâne ibadet edilendir. Allah’tan başka ilah yoktur; ezelde ve ebedde, her zaman var olan yalnız O’dur. Allah’tan başka ilah yoktur; her in’amında bilinip tanınan O’dur. Allah’tan başka ilah yoktur; her lisanla yalnız O zikredilir. Allah’tan başka ilah yoktur; her ihsanına karşı şükürle huzurunda gerilime geçilen yine O’dur. Allah’tan başka ilah yoktur; nimetlerini minnet etmeden kullarına bahşeden O’dur. Allah’tan başka ilah yoktur; O her an ayrı bir şe’ndedir. Melekleri sayısınca, “lâilâheillallah.” Yarattıkları, yaratıyor oldukları ve yaratacakları sayısınca “lâilâheillallah.” Allah’tan başka ilah yoktur ve kâfirler hoşlanmasalar da biz yalnız O’na kulluk yapar ve dini sadece O’na hâlis kılarız. </p>
			<p class="a_Paragraf">Melik ve Cebbâr Allah’tan başka ilah yoktur. Vâhid ve Kahhâr Allah’tan başka ilah yoktur. Müheymin ve Settâr Allah’tan başka ilah yoktur. Kebîr ve Müteâl Allah’tan başka ilah yoktur. Allah’tan başka ilah yoktur. Tek ilah O’dur ve ortağı yoktur. Mülk bütünüyle O’na aittir; hamd de O’na mahsustur. Hayat veren O, verdiği hayatı dilediği zaman geri alan O’dur. O, hayatı Kendinden ebedî bir Hayy’dır. Ölüm asla O’nun için söz konusu değildir. O Ebedî, Dâimî ve Bâkîdir. Her hayrın kaynağı O’dur. O her şeye Kâdir’dir. Dönüş de yalnız O’nadır.</p>
			<p class="a_Paragraf">Allahım! Senin Kendini sena ettiğin gibi ben Seni sena edemem. Sen Yüce Zâtını nasıl sena etmişsen öylesin, öyle büyüksün. Yakınlığına erenler sadece izzet bulurlar. Medh ü senan başları döndürecek kadar uludur. Senden başka ilah yoktur. “<span class="italik_E">Tâ Hâ. Kur’ân’ı sana, meşakkat çekip, bedbaht olasın diye indirmedik. Yüce gökleri ve yeri yaratan tarafından onu, Yaratana saygı duyanı uyaran, irşad eden buyruklar halinde tedricen indirdik. O, Rahman’dır (sonsuz merhamet ve şefkat sahibidir), arşa çıkmış, (hükmünü yürütmüştür). Göklerde ne var, yerde ne varsa O’nundur. Bu, ikisi arasında olan, yerin altında olan da O’nundur. İster yavaş konuş, ister açıktan, O’na göre birdir. Zira O gizliyi de, gizlinin gizlisini de bilir. O’dur Allah, O’ndan başka yoktur ilah. En güzel isimler ve vasıflar O’nundur.</span>” “<span class="italik_E">O halde bu isimlerle O’na dua edin.</span>” Aliyy ve Azîm Allah <span class="_aleyhisselam-_E _idGenCharOverride-1">(celle celâluhû)</span> her sözünde mutlaka en doğruyu söyler. Allah’tan başka bir ilah yoktur. O, Rahman, Rahîm, Melik, Kuddûs, Selam, Mü’min, Müheymin, Azîz, Cebbâr, Mütekebbir, Hâlık, Bâri’, Musavvir, Ğaffâr, Vehhâb, Rezzâk, Fettâh, Alîm, Kâbıd(z), Bâsıt, Hayy ve Kayyûm’dur. “<span class="italik_E">İyi bilesiniz ki yaratmak da, emretmek de O’na mahsustur. Evet O Rabbülâlemin olan Allah ne yücedir!</span>” Allahım! Sadece Sana ibadet eder ve inayeti yalnız Senden dileriz.</p>
			<p class="a_Paragraf">Allahım! Yalnız Sana hamd eder, yardımı yalnız Senden bekler ve yalnız Sana tevekkülde bulunuruz. “<span class="italik_E">İyi bilin ki bütün işler eninde sonunda Allah’a döner, hükümler O’ndan çıkar.</span>”<span class="italik_E"> “Onların hakkından gelmek için Allah sana yeter. O hakkıyla işitir ve bilir.</span>” </p>
			<p class="a_Paragraf">Allahım! Efendimiz Hazreti Muhammed’e <span class="_aleyhisselam-_E _idGenCharOverride-1">(aleyhissalâtü vesselâm)</span>, tertemiz ehline, her biri birer kerem mümessili olan ashâbına salât ve selâm eyle. Ey günahları çokça bağışlayan Ğaffâru’z-zünûb, ey ayıpları örten Settâru’l-uyûb, ey Allah, ey Cebbâr, Nebiy-yi Muhtar <span class="_aleyhisselam-_E _idGenCharOverride-1">(sallallahu aleyhi ve sellem)</span> hakkı için; ey Sâdık, Ebû Bekr-i Sıddîk <span class="_aleyhisselam-_E _idGenCharOverride-1">(radıyallahu anh)</span> hürmetine; ey Vehhâb, Ömer ibn Hattâb <span class="_aleyhisselam-_E _idGenCharOverride-1">(radıyallahu anh)</span> hürmetine; ey Hannân, Osman ibn Affân <span class="_aleyhisselam-_E _idGenCharOverride-1">(radıyallahu anh) </span>hürmetine; ey Aliyy ü A’lâ, Alî el-Murtaza <span class="_aleyhisselam-_E _idGenCharOverride-1">(radıyallahu anh)</span> hürmetine Senden dileniyoruz: Bize hem dünyanın hem de âhiretin hayır ve güzelliklerini lutfet. Ey Erhamürrâhimîn, merhametinle bizi Cehennem azabından da muhafaza buyur. </p>
			<p class="a_Paragraf">Hamd ü sena, şükr ü minnet, medh ü tebcîl yalnız Senin hakkın ve Sana mahsustur Allahım! </p>
			<div class="_idFootnotes">
				<div class="_idFootnote" id="footnote-288-31">
					<p class="b_Paragraf"><a class="_idFootnoteAnchor" href="#footnote-288-31-backlink">31</a>	Burada isim(ler) zikredilebilir.</p>
				</div>
				<div class="_idFootnote" id="footnote-288-32">
					<p class="b_Paragraf"><a class="_idFootnoteAnchor" href="#footnote-288-32-backlink">32</a>	Burada isim(ler) söylenebilir.</p>
				</div>
			</div>
		</div>
	</body>
</html>