<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4"><span><img alt="04 World.ai" class="calibre3" src="../Images/04world_opt.jpeg"/></span><br class="chapter"/>
  <br class="chapter"/>
  Günlük Hayat Koşturmacası</h1>

  <p class="normal1">İsteyerek veya istemeden, bir şekilde Japonya’da yaşamak zorunda kaldınız. Toplumun size dayattığı şartları kabul ettiniz ve kendinizi sokağa attınız. Ama işiniz bitmedi; artık bildiğiniz dünyada, bildiğiniz kurallarla yaşamıyorsunuz. Günlük hayatın her aşamasında birileri size farklı bir evrende yaşadığınızı hatırlatacaklardır.</p>

  <p class="normal">En azından, elbet bir gün, yaşamsal ihtiyaçlarınız için alışveriş yapacaksınız. İşte o zaman alfabesine kadar farklı bir toplumda yaşamak neymiş göreceksiniz. Markete gidip beyaz peynir ve diş macunu alacaksınız, eve dönünce de peynirin <span class="ideitalik">tofu</span> (bir çeşit soya mamulü), diş macununun ise traş kremi olduğunu görerek çıldıracaksınız.</p>

  <p class="normal">Buna benzer birkaç acı tecrübeden sonra, “İnsanlık öldü mü be?” diyerek, gittiğim mağazalardaki diğer Japon müşteri ve tezgâhtarlardan yardım istemeye karar verdim. Almak istediğim şeyi, en azından vücut lisanıyla kör topal anlatıp, işimi halledemez miydim? Edemezmişim...</p>

  <p class="normal">Öncelikle, “chotto matte” terimiyle tanışmanız lazım. “Chotto matte”nin kelime anlamı “Bi dakka hemşerim” gibi bir şey olsa da, bu ifade çok daha derin bir felsefe içerir. Bu felsefeyi açıklamadan önce baştan uyarayım: Eğer Japonya’ya giderseniz, bir mağazada, sokakta ya da bankada bir Japonla muhatap olursanız ve size herhangi bir sebepten dolayı “chotto matte” derse, o mıntıkayı büyük bir hızla terk edin, toz olun, bir daha yakınına uğramayın.</p>

  <p class="normal"><span class="ideitalik">Chotto matte</span>, “Bu şaşkın <span class="ideitalik">gaijin</span>e istediği şeyin mümkün olmadığını, mümkün olsa bile riske girmemek için yapmak istemeyeceğimizi, işi yokuşa süreceğimizi, ısrarcı olursa sinir sistemini çökertene kadar onunla uğraşacağımızı nasıl anlatsak” sorusuna cevap bulabilmek için Japonların kendi aralarında en az on dakika süren değerlendirmeleri sırasında sizi bekletmek için kullandıkları sözcüktür.</p>

  <p class="normal">Küçük bir örnek için şu karşılaştırmayı yapayım: İstanbul’ da bir mağazaya girersiniz, güzel bir gömlek beğenirsiniz. “Acaba bu gömleğin mavisi var mı?” diye merak edip sorarsınız. Tezgâhtar size, “Yok, ama beyazı sizi çok açtı” der, beyaz gömleği alıp çıkarsınız. Tokyo’da bir mağazaya girersiniz, güzel bir gömlek beğenirsiniz. “Acaba bu gömleğin mavisi var mı?” diye merak edip sorarsınız. Tezgâhtar gömleği evirir çevirir, otuz metrekarelik dükkânda sanki bu gömleği ilk kez görüyordur. Yüzü şekilden şekile girer, gözleri iyice küçülür, yüzü kızarır ve size “Chotto matte” diyerek elinde gömlekle ortadan kaybolur. Önce muzaffer bir edayla “Yahu, gömleğin mavisi yoksa bile benim için dikecekler” diye düşünürsünüz. Beklemeye başlarsınız; on dakika, yirmi dakika, otuz dakika... Tezgâhtar, yüzleri kızarmış ve sıkıntıdan ter basmış dört tane arkadaşıyla birlikte yanınıza gelir, yüzlerinde acı bir ifadeyle birbirlerine bakarlar ve “Yok” derler. Sigortanız atar, “Yok demek için mi beni yarım saattir bekletiyorsunuz?” dersiniz, ama olan oldu bir kere... Bu yüzden, “chotto matte”yi duyduğunuz anda baştan yok olacaksınız.</p>

  <p class="normal">Bizim eve çok yakın, Don Kişot adlı büyük bir süpermarket vardı. İçinde yiyecek, içecek, giyim, elektronik eşya, mobilya, her şey satılıyor. “Ne var bunda, Ankara’daki herhangi bir hipermarkette de bunlar satılıyor” diyebilirsiniz. Ancak, Don Kişot’ta bu malzemeler ülkemizdeki büyük bir marketin umumi tuvaletleri kadar bir alanda satılıyor. Haliyle eşyaların yerleşimi de pek pratik sayılmaz; tencerelerin üstünde çoraplar, televizyonun yanında sabunlar, saç fırçasının yanında diş macunu, tuvalet kağıdının yanında zımpara kağıdı falan bulunuyor. Don Kişot’ta aradığınız malı bulmanız, değirmenlere saldıran Don Kişot’un durumu kadar umutsuz.</p>

  <p class="normal">Bir keresinde eve elektrik gereçleri alırken, ampullerin yanındaki rafta yetişkin kadınlara hitap eden, titreşerek çalışan elektrikli gereçleri gördüm. Yahu, burası bir erotik mağaza değil, mahalle marketi. Adamlar çeşitli renk, ebat ve özelliklerde fantezi takımlarını koymuş raflara; yandaki reyonda da çocuk oyuncakları sergileniyor! Küçük bir oğlan kendine plastik kılıç seçerken, annesi de yanında plastik... Tövbe tövbe...</p>

  <p class="normal">Neyse, bana izole bant lazımdı. Titreşimli araçların arasında da bulamayınca, markette görevli bir kıza sorma gafletinde bulundum. İngilizce “tape, isolating electricity” (kabloları yalıtmak için, bant) gibi bir şeyler geveledim, pek anlamadı, “Chotto matte” diyerek ortadan kayboldu. Bakınmaya devam ettim, raflar arasında yalıtkan görünümlü bir paket bandı buldum. “Şimdilik şunu alayım” düşüncesiyle kasaya gittim. Yardım istediğim kız ile bir oğlan kasada benim talebimi analiz ediyorlardı. Beni ve elimdeki bandı görünce kız oğlana telaşla bir şeyler söyledi, oğlan da bandı elimden aldı, “Hayatta olmaz” anlamında bir şey dedi. Sonra cep telefonunu çıkardı, İngilizce bilen bir arkadaşını arayıp telefonu bana verdi. Telefondaki çocuğa derdimi anlatmaya çalıştım, anlamadı; “Önemli değil” diyerek telefonu kasiyere verdim, bandın parasını uzattım. Kasiyer inatla bandı bana satmıyor, olmaz gibi bir şeyler diyor. “Yahu sana ne, parasıyla değil mi, ver şu bandı bana” demeye çalışıyorum. Para benim, çarpılırsam da ben çarpılırım. Yok, telaşla bir şeyler anlatmaya çalışıyor. “Bu bandı başka bir yerde kullanacağım” diye bir yalan uydurdum, pandomimle koli paketleme şekilleri yaptım, sonunda kabul etti ve sattı.</p>

  <p class="normal">Gündelik alışverişin zorluklarını görünce, tavsiye üzerine bir “evlere servis” alışveriş sistemiyle tanıştık. Tabii, henüz sanal marketler yaygın değildi. Haftada bir kez evinize her türlü siparişinizi getiren şirket, bir sonraki haftanın siparişini alıyor ve iki hafta sonranın kataloğunu bırakıp gidiyordu. Siz kataloğu inceleyip, ÖSYM’nin optik formlarına benzer sipariş formunu doldurarak servis elemanını bekliyordunuz. Etlisi, sütlüsü, deterjanı, izole bandı, ne ararsanız kapınıza kadar paketlenmiş geliyordu.</p>

  <p class="normal">Tabii günlük hayat sadece alışverişten ibaret değil; her an yeni bir sorunla karşılaşıyorsunuz. Evimizin demirbaşı arasında bulunan bulaşık makinemiz bozulunca emlakçımıza haber verdik. Japonya’da ev sahibiyle doğrudan muhatap olmak söz konusu değil; emlakçınız aracılığıyla iletişim kuruyorsunuz. Aslında makinenin arızası mühim değildi ve çalışmasına da engel olmuyordu. Yine de ev sahibemiz arızadan dolayı mahcup olmuş. Bize emlakçıyla haber gönderdi ve ertesi gün öğleden sonra saat ikide evde bulunmamızı rica etti. O saatte evde olan eşim, kapı çalınıp da karşısında iki görevli ve yepyeni bir bulaşık makinesi görünce şaşırmış; adamlar arızayı bile kontrol etmeden makineyi değiştirmişler.</p>

  <p class="normal">Ev sahibemiz, Japonya’daki ilk yılbaşımızda bir iki Japon işi ev hediyesi göndererek bizi utandırmıştı (Japonya’da yeni bir eve taşındığınızda komşularınız size sabun hediye ediyor; anlamını çözebilmiş değilim). Altta kalmamak için ertesi yılbaşı Türkiye’den elişi bir örtü paketleyip kadına hediye ettik. Tam vicdanımızı rahatlattık derken, iki gün sonra bir misillemeyle karşılaştık; Tokyo’nun en saygın mağazalarının birinden alınmış, belki de ödediğimiz bir aylık kira tutarında bir gümüş hediye setini karşımızda görünce, ev sahibemizle hediye yarışına girmemeye karar verdik.</p>

  <p class="normal">Bulaşık makinesi arızası dışında, su, elektrik gibi altyapı arızaları da meydana gelebiliyor. Tokyo’da yaşadığım üç buçuk yıl içerisinde sadece bir kez su borularında tamirat oldu; o tamiratı da belediye yetkilileri bir ay önceden mahalledeki tüm evlere duyurdu: “Falanca tarihte saat 11:25 ile 13:52 arasında su kesilecektir” (Kesinti saatleri bile küsuratlı). 13:53’te suların aktığını söylememe gerek yoktur sanırım...</p>

  <p class="normal">Üç buçuk yıl içerisinde bir kez bile elektrik kesintisi yaşamadık. Bir keresinde, Japon bir arkadaşımla konuşurken, Ankara’da sık sık kesilen elektrikler yüzünden elektronik cihazlarımızın zarar gördüğünü söylemiştim. Arkadaşım “elektrik kesintisi”nin ne demek olduğunu pek anlayamadı, ve aramızda şöyle gülünç bir sohbet gelişti:</p>

  <p class="indentmetin"><span class="ideitalik">“Elektrik kesintisi ne demek?”</span></p>

  <p class="indentmetin"><span class="ideitalik">“Evine elektrik gelmiyor.”</span></p>

  <p class="indentmetin"><span class="ideitalik">“Nasıl yani, niye gelmiyor?”</span></p>

  <p class="indentmetin"><span class="ideitalik">“Nereden bileyim? Trafo, şebeke, cereyan... Elektrik arzı, talebi, yoğunluk, arıza...”</span></p>

  <p class="indentmetin"><span class="ideitalik">“Bir eve elektriğin gelmemesi ne demek ki? Mantıksız bir şey. Elektrik dediğin sürekli vardır.”</span></p>

  <p class="normal1">Tartışmanın âlemi yoktu. Daha genç nesilden olan arkadaşımın elektrik kesintisi olgusunu anlayabilmesi mümkün değildi; Ankara’daki evimde günde beş altı kez cereyanın gidip gelmesi, onun için ateşin keşfinden önceki taş devrine ait bir vaka olmalıydı.</p>

  <p class="normal">Su, elektrik gibi kamu hizmetleri arasında, çöplerin toplanması en karmaşık ve sorunlu olanı. Yeni bir eve taşınınca, ilk olarak çöp toplanmasıyla ilgili, sayfalarca uzunlukta bir genelgeyi burnunuza dayıyorlar. Çöpleri önce “yanabilen” ve “yanamayan” olarak ikiye ayırmak lazım. Ama neyin yanıp neyin yanmadığı bir bilmece; bana kalırsa, gerekli ısı ve basınç şartlarını sağlayınca her şey yanar. Ama Japonun ayağı öyle değil; yakıldığında atmosfere istenmeyen gazlar salabilecek çöpler “yakılamaz” sınıfına giriyormuş.</p>

  <p class="normal">Yanabilen çöpler belediyelerin çöp terminallerinde yakılıyor ve elektrik enerjisine çevriliyor. Yakılamaz çöpler de kendi aralarında geri dönüşümü olanlar ve olmayanlar diye ayrılıyor. Geri dönüşenlerden, kâğıtlar kâğıt fabrikasına, camlar cam fabrikasına, metal kutular da tren vagonu yapılmak üzere metal tesislerine gidiyor. Geri dönüşümü olmayanlarsa, belli bir dolgu malzemesiyle karıştırılarak denizi doldurmak gibi yeni görevler üstleniyorlar.</p>

  <p class="normal">Her bir çeşit çöpün alındığı belli gün ve saatler var; şaşırdın mı vay haline! Yanlış günde bıraktığın çöpü almadan gidiyorlar, mahalleye madara oluyorsun (Şu Türkler bir çöp atmayı becerememiş misali). Çöpünü geri alıp bir sonraki sefere kadar salonda başköşeye oturtuyorsun. Sabahları evde, uykulu uykulu, değişik sınıflara ayrılmış çöp torbalarına bakıyordum; hangi torbada ne vardı, bugün günlerden ne, hangisini alacaklar gibi şeyler düşünerek... Memleketimdeki sorumsuz çöp atma özgürlüğümü aradığım günler olmadı değil.</p>

  <p class="normal">En büyük sorun ise, televizyon, buzdolabı, fırın gibi “nitelikli” çöpleri atmak. Bu çöpleri alması için, belediyeden günler öncesinden randevu alıyorsun ve yüklü bir harç yatırıyorsun. Japonya’yadaki ilk günlerimizde, elimizde patlayan kocaman, bozuk bir televizyonu atmamız gerekmişti. Yüklü bir para karşılığı televizyonu attırdım. Neyse ki televizyon bir Japon markasıydı; geri dönüşebilen parçaları olduğu için daha ucuza atılıyormuş. Aynı modelin bir Avrupa markasını ancak iki katı fiyata çöpe atabilirmişim!</p>

  <p class="normal">Bu maceradan sonra, bir İngiliz arkadaşımdan faydalı tüyolar aldım. Tokyo’ya komşu Kawasaki bölgesinde çöp atmak ücretsizmiş. Bazı Tokyolular, yükte ve pahada ağır çöplerini arabaya yükleyip Kawasaki’de bir yol kenarına veya boş araziye gizlice bırakırmış. Benim de atmam gereken bir video, bilgisayar ve mikrodalga fırın vardı. Daha çevreyi pek tanımıyordum, ama bir gece çöpleri arabanın bagajına attım, Tokyo’dan yola çıktım gidiyorum... 10 km, 20 km, 40 km... Bir türlü yerleşim bölgesinden çıkamıyorum! Yol kenarında birkaç metrekare boşluk görsem, atıp kaçacağım... Sonunda anayoldan çıkıp mahalle aralarına girdim ve bir apartmanın önünde bir miktar çöp gördüm. Hava kararmış, sokakta kimse yok. Cami avlusuna bebek bırakır gibi, çöpleri gizlice atıp kaçayım dedim. Ama acemi hırsız işe çıkınca, ay akşamdan doğarmış! Arabanın kapısını farları kapatmadan açtığım için uyarı sirenleri cayır cayır ötmeye başladı. Onu kapatayım derken, elim vitese çarptı, araba geri vitese takıldı ve geri vites müziği ötmeye başladı. Tabii bütün mahalle sakinleri camlara üşüştü; ben de şaşkın bakışlar arasında çöplerimi gizlice (!) atıp kaçtım.</p>

  <p class="normal">En büyük dert ise, kesin dönüş öncesi arabayı çöpe atmak. Arabamı başkasına sattığıma ya da hurdaya çıkardığıma dair bir kâğıt olmadan Türkiye’ye dönemiyorum. On yaşında arabayı Japonya’da kimse almaz; hurdaya çıkarmak da 350-400 dolar masraf gerektiriyor. Türkiye’de olsa, su içinde on-on iki bin dolara okutacağım arabayı başımdan atmak için üste para vermem gerekiyor. Sonunda ikinci el araba işiyle uğraşan bir Türk arkadaşım benden arabayı parasız aldı da, kurtuldum!</p>

  <p class="normal">Japonya’da araba sahibi olmanın Türkiye’ye göre en büyük kolaylığı, araba yıkatma ihtiyacının ortadan kalkmasıydı. Tokyo’da üç seneden fazla araba kullandım, sık sık şehirlerarası yolculuklara çıktım ve arabayı sadece iki veya üç kez yıkattım; o da âdet yerini bulsun diye. Bu kadar çok yağmur yağan ve adım başı karşınıza çıkan park ve bahçeler yüzünden çamura bulanma ihtimalinizin yüksek olduğu bir ülkede ayakkabı boyatma ve araba yıkatma ihtiyacı duymamanız müthiş bir duygu. “Nasıl oluyor acaba” diye düşünerek yürürken cevaplardan birini gözlerimle gördüm.</p>

  <p class="normal">Tokyo’nun merkezindeki çok büyük bir inşaat alanından çıkan hafriyat kamyonları, caddeye çıkmadan önce bir platforma alınıyor ve çamurlu tekerlekleri dakikalarca basınçlı suyla yıkanıyordu. Caddeye çıkan bir inşaat kamyonunun lastikleri, evinizdeki halıya bastığınız terliklerden daha temizdi. Yollarda tozun toprağın zerresi bulunmadığından, yağmur yağdıktan sonra arabanıza sıçrayan su, sadece “su” oluyordu.</p>

  <p class="normal">Tokyo içinde bir kez de taşınma derdiyle uğraşmam gerekti. İki üç nakliye şirketinden teklif aldım. Adamların iş ciddiyetini unutamam. Ellerinde ölçü aletleriyle gelip ilk önce daracık sokağımızın genişliğini, kamyonun dönüş yapıp yapamayacağını ölçtüler. Sonuçta, orta boy bir kamyon yerine iki küçük kamyon gelmesi gerektiğini söylediler. Evin kapısını, asansörün ebatlarını, evdeki eşyaların hacimlerini ince ince hesapladıktan sonra tekliflerini verdiler; bizdeki “Yaparız abicim” amatörlüğünden çok uzaktılar.</p>

  <p class="normal">Taşınma günü ekiplerin sabah sekizde geleceği söylendi. Sabah sekize yirmi kala arabamı park yerinden çekmek için aşağı indim. Bir de baktım, elli metre ileride iki kamyon, içinde ekipler oturmuş bekliyor. Yanlarına gittim, “Ne bekliyorsunuz burada” diye sordum, saatin sekiz olmasını bekliyorlarmış. Vaktinden erken ya da geç gelmek ayıp olurmuş. Saat sekizde geldiler eşyaları toparlamaya. Önce apartmanın kapılarını, asansörünü, koridorlarını, duvarlarını yumuşak bir malzemeyle kaplayıp çarpmalardan zarar görmesini engellediler. Korkunç sıcak bir havada, en küçük bir çay bardağını dahi dört kat paketleyerek arı gibi çalıştılar. Soğuk bir içecek teklifimi bile geri çevirip, mola sürelerinde kendi paralarıyla içeceklerini aldılar.</p>

  <p class="normal">Eşyalarım önce Tokyo içinde başka bir eve, iki yıl sonra da Tokyo’dan Ankara’ya kadar en küçük bir fire vermeden taşındı. Ankara’da ise, 200 metre mesafedeki yeni evimize taşınırken kırılan dökülen bardak ve tabakların, çizilen duvarların listesini bile tutamadık.</p>

  <p class="normal">Taşımacılara üstün hizmetlerinden dolayı biraz bahşiş vermek istedim, ama Japonya’da bahşiş söz konusu değil, hatta hakaret olarak kabul edilebiliyor. Öyle ya, adam ücreti karşılığında bir hizmet veriyor; bahşiş de neymiş? Hayatım boyunca bahşiş vermekten tiksindiğim, bu işi bir türlü beceremediğim için Japon tarzı bana gayet uymuştu. Türkiye’de çok iyi hizmeti ancak yüklü bahşiş karşılığı alabiliyorken, Japonya’da daha da iyi hizmeti bahşiş gibi bir ilkellik olmadan almak harika bir duyguydu.</p>

  <p class="normal">Örneğin, ne zaman işe giderken yol üstündeki benzinciye uğrasam, bir kadın görevli arabamın camlarını silmek için gelir. Pompaların yanındaki dolapta onlarca temiz havlu dizilidir. Görevli, bir havlu alır, ıslatıp camları siler, sonra kirli havlu sepetine atar. Yeni bir havlu alıp camları kurular. Her araba için iki temiz havlu kullanılır. Böyle bir hizmet için de istesen bile tek kuruş bahşiş veremezsin. Türkiye’de ise, adamın biri çamurlu beziyle arabamın zaten temiz olan camlarını kirlettiğinde, bir de para diye yakama yapışır.</p>

  <p class="normal">Benzincide arabamın camlarını silen Japon, her zaman saçları fönlü, tırnakları manikürlü, yüzü makyajlı, sürekli gülümseyen bir kızdı. Konuyu biraz dağıtacağım ama, toplumdaki huzur havasını sağlayan sebeplerden biri de buydu sanırım: Toplumsal sınıflar arasındaki fark yok denecek kadar azdı ve gelir dağılımında büyük bir adaletsizlik yoktu. Herkes insanca kazanıyordu, herkes birbirinin “müşteri”siydi. Kimsede bir diğerini hor görme, adam yerine koymama tavrına rastlanmıyordu. En pahalı restoranlardan en lüks mağazalara kadar hiçbir yerde tipinize, kılığınıza göre farklı muamele görmüyordunuz. Hafta içi size yemek servisi yapan garsonla hafta sonu kayak yapmaya gidebiliyordunuz.</p>

  <p class="normal">Türkiye’ye dönüş yaptıktan sonra “günlük hayat”ta beni en çok rahatsız eden konulardan biri, olabildiğince eşit yaşanılan bir toplumdan, “Ye kürküm ye” diyarına; paraya, markaya, kılık kıyafete göre tavır alınan bir topluma dönmek olmuştu... Japon yapmış, umarım bir gün biz de yaparız!</p>
</body>
</html>
