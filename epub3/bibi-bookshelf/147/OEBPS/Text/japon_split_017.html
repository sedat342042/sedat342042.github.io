<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15"><span><img alt="15 Shinsengumi-police.ai" class="calibre3" src="../Images/15shinsengumi-police_opt.jpeg"/></span><br class="chapter"/>
  <br class="chapter"/>
  Güvenlik, Yakuza ve Polis</h1>

  <p class="normal1">Güvende olma duygusunun insana nasıl bir huzur ve rahatlık verdiğini Tokyo’ya gelene kadar yaşadığım otuz üç senede fark edememişim. Bir insan sokağa çıkıp gündelik hayatın çarklarına girdiğinde, canına bir zarar gelmeyeceğini, kazıklanmayacağını, kandırılmayacağını, arkadan vurulmayacağını, hatta kalabalıkta yürürken omuz atılıp ayağına basılmayacağını bildiği zaman üstünden çok büyük bir yük kalkıyormuş meğerse. Sanki yıllarca ayağınızda yirmişer kiloluk ayakkabılarla yürümüşsünüz de, birden onları çıkarıp size tokyolarla yürümeniz teklif edilmiş gibi... İşte Tokyo bana tokyolarla yürüme fırsatı verilmişcesine bir hafifleme duygusu sağladı. Türkiye’de evden çıkarken büründüğüm zırhtan kurtulma fırsatı verdi. Arabayı park edince kapısını kilitlemeye gerek duymamak, bankta otururken çantanıza sıkı sıkı sarılmak zorunda olmamak, yolda düşürdüğünüz cep telefonunun eninde sonunda size geri geleceğini bilmek ne güzel bir duyguymuş!</p>

  <p class="normal">Japonya’da hiç mi suç işlenmiyor, kanundışı vukuat olmuyor diye soracaksınız. Olmaz olur mu, ziyadesiyle oluyor; ama sokaktaki vatandaşa yansıması (en azından şiddet boyutunda) pek nadir oluyor. Ne de olsa Japonya, dünyaca ünlü mafya örgütü <span class="ideitalik">yakuza</span>nın memleketi. Trilyonlarca dolarlık bir ekonomide suç olmaması, alengirli işlerin dönmemesi söz konusu olamaz.</p>

  <p class="normal">Siyaset-mafya-bürokrasi-iş dünyası çerçevesinde bir şeyler oluyor, ihaleler bağlanıyor, rüşvet, zimmet, irtikâp, entrika, alavere, dalavere kol geziyor. Ama kimse sizi zimmetine geçirmediği için sade bir vatandaş olarak “adi” suçlarla karşılaşmıyorsunuz, “nitelikli” söğüşleniyorsunuz. Ülkenin gelir düzeyi ve yaşam standartları oldukça yüksek olduğundan halk arasında fazla infial yaşanmıyor.</p>

  <p class="normal">Japonların mafyası, yani <span class="ideitalik">yakuza</span> da bu sistemin kilit taşlarından. Japon organize yeraltı suç örgütleri, Meiji döneminden (1800’lerin ikinci yarısından) başlayarak faaliyete geçmiş, kurulmalarında devlet büyüklerinin hiçbir fedakârlıktan kaçınmadığı organizasyonlar. Ülkenin en büyük yeraltı örgütü olan <span class="ideitalik">Yamaguchi-gumi</span> sadece mafya olarak değil, solculara ve batı yanlılarına karşı hareket eden bir çeşit gizli örgüt olarak faaliyetlerine başlamış. Bu meşhur Japon Ergenekonu, İkinci Dünya Savaşı öncesinde devlet adına kurşun da atmış, kurşun da yemiş. Tabii zamanla çok büyük bir rant üretilen ülkede yollarını bulmuşlar. Kumar, fuhuş ve porno sanayi, gece hayatı ve eğlence merkezlerinde haraç, racon kesme, adam kesme gibi faaliyetlerden başlayarak uyuşturucu ve silah ticaretine kadar uzanmışlar. Siyasetle ve güvenlik güçleriyle iç içe oldukları durumlar var; ancak devletle aralarında resmi olmayan bir sınır çizildiği, bu sınırın aşılması halinde <span class="ideitalik">yakuza</span>nın üstüne gidildiği de söylenir.</p>

  <p class="normal">Bugün Japonya’da <span class="ideitalik">yakuza</span> üyesi sayısının toplam yüz bine yaklaştığı söyleniyor. <span class="ideitalik">Yakuza</span> üyeleri genelde gençlik çetelerinden, serseri zibidilerden ve özellikle Kore asıllılardan devşiriliyor. Bir <span class="ideitalik">yakuza</span> üyesi, giydiği abartılı takım elbise, güneş gözlükleri ve camları filmle kaplı iri kıyım arabası ile hemen fark ediliyor. Vücutlarına göz alıcı dövmeler yaptırmak da <span class="ideitalik">yakuza</span>lığın raconundan. İşin ilginci, <span class="ideitalik">yakuza</span> üyelerinin fark edilmemek, gizli kapaklı yaşamak gibi bir kaygıları yok.</p>

  <p class="normal">En bilinen <span class="ideitalik">yakuza</span> ritüeli olan parmak kesmek, önemli bir hata yapıldığında sol el serçe parmağının patrona hediye edilmesi şeklindedir. Japon samuray kılıcı <span class="ideitalik">katana</span>nın kabzasının kavranmasında serçe parmağı önemli olduğundan, kesilmesi simgesel bir anlam taşır. Japonya’da eksik parmaklı bir vatandaşla tanışırsanız, fazla üzerine gitmeyin, ne olduğunu sormayın. Parmakları tamamsa da üstüne gitmeyin, karşınızdaki henüz hata yapmamış bir <span class="ideitalik">yakuza</span> olabilir.</p>

  <p class="normal">İtalya’nın mafyayı içselleştirdiği, kültürüne dahil ettiği gibi, Japonlar da <span class="ideitalik">yakuza</span>yı sistemlerine uyarlamışlar. Kobe depreminin ardından, merkezi Kobe’de olan <span class="ideitalik">Yamaguchi-gumi</span> grubunun arama, kurtarma ve yardım çalışmalarına tam kadro katıldığı, helikopterlerini bile seferber ettiği, AKUT benzeri bir başarı yakaladığı söylenir.</p>

  <p class="normal"><span class="ideitalik">Yakuza</span>nın en takdir edilesi yönü halka bulaşmaması, garibanla uğraşmaması ve sokaklarda sizi rahatsız edecek şekilde suç işlememesidir. Türkiye’de her an mafyanın kontrolündeki kapkaç çetelerine çarpılabilir, eviniz soyulabilir, cadde kenarına park ettiğiniz araba için mafyaya para ödeyebilir ve işlettiğiniz küçük büfe için haraca bağlanabilirsiniz. Japonya’da ise <span class="ideitalik">yakuza</span>ya bulaşmak için özel bir çaba sarf etmeniz gerekiyor; durduk yerde size ilişmezler.</p>

  <p class="normal">Ama olur da başınız belaya girerse, ilk sığınacağınız adres <span class="ideitalik">koban</span> (küçücük karakolcuk) olacaktır. Büyük karakollara ek olarak her mahallede mutlaka bir adet bulunan <span class="ideitalik">koban</span>, bir ya da iki polisin görev yaptığı, küçük bir muhitten sorumlu polis noktalarıdır. Burada görev yapan polisler, <span class="ideitalik">koban</span>dan bölgeyi dikizleyerek veya devriye gezerek mahallenin namusunu korurlar.</p>

  <p class="normal">Yıllar önce Prusya’dan örnek alınan bu sistemde bir <span class="ideitalik">koban</span>a atanan polis, bölgesinde uzun süre görev yapar. Böylece bir süre sonra tüm mahalleliyi, delisini, itini, kopuğunu tanır. Mahalleye giren yabancı sinekten bile haberdar olur. Yılda bir veya iki kez yaptığı anketlerle hangi evde kimin yaşadığını, ailesini, arabasını, özel bir durumu olup olmadığını öğrenir. Bu da mahalleliye bir güven duygusu verir.</p>

  <p class="normal">Gel gör ki, Japonya’da suç oranı çok düşük olduğundan, <span class="ideitalik">koban</span> polislerine fazla iş düşmez. Amerikan filmlerindeki uçan kaçan polislere, <span class="ideitalik">Cehennem Silahı</span>’ndaki Mel Gibson’a özenirler, ama hayatları boyunca doyasıya mermi saydıramadan emeklilikleri gelir. “<span class="ideitalik">Koban</span>da polis olacağıma kovanda arı olsaydım” şeklinde bir Japon atasözü olduğu rivayet edilir.</p>

  <p class="normal"><span class="ideitalik">Koban</span>larda görev yapan polislerin en çok karşılaştıkları vaka (Şaka yapmıyorum), kayıp şemsiyeleri toplamak ve sahiplerini beklemektir. Dürüstlüğü tavana vurmuş olan sokaktaki Japon, yağmurlu bir günde orada burada unutulmuş şemsiyeleri iç etmek yerine en yakın <span class="ideitalik">koban</span>a götürüp teslim eder. Çok yağmurlu bir günün ardından Tokyo <span class="ideitalik">koban</span>larında yaklaşık üç bin şemsiyenin toplandığı tahmin edilmektedir. Türk meslektaşları maceradan maceraya koşarken, en heyecanlı görevleri şemsiye istiflemek olan Japon polisleri hayıflanır da durur.</p>

  <p class="normal"><span class="ideitalik">Koban</span> polislerinin diğer önemli görevi ise yol tarif etmektir. Mahalleyi en iyi tanıyan olarak, sürekli “Şuraya nasıl gidilir, burası nerededir” sorularına maruz kalan polisler yüzlerinde sabit bir gülümseme ile üşenmeden yol tarif ederler. Devamlı <span class="ideitalik">yumuşak</span> vazifelerle uğraşan polis sonunda muhakeme yeteneğini yitirir.</p>

  <p class="normal">Bir defasında çok ilginç bir polisiye vaka yaşanmıştı. Bir Japon kadının üst üste üç kocası esrarengiz şekilde ölmüş ve kadın sigortadan para almaya hak kazanmıştı. Türkiye’de olsa ilk vakanın ardından hapsi boylayacak olan kadın, Japon polisinin naifliğinden dolayı üçüncü kocayı da gömmüş ve sonunda lütfen yakalanmıştı. Olay çok ilginçti; çünkü üç kocanın üçü de okkalı bir hayat sigortası yaptırdıktan kısa süre sonra aynı şekilde ölüyordu: banyo küvetinde keyif yaparken elektrik çarpması sonucu! Bu kadar bariz bir vakanın bile üç kere tekrarlandıktan sonra şüphe çekmesi Japon polisinin itibarını sarsmıştı.</p>

  <p class="indentmetin"><span class="ideitalik">“Komiserim, Bayan Sato’nun üçüncü eşi de banyo küvetinde elektrik çarpmasından ölü bulunmuş.”</span></p>

  <p class="indentmetin"><span class="ideitalik">“Yahu, ne talihsiz kadın, kiminle evlense cereyana kapılıyor. Allah bahtını kapatmaya görsün! Hiç olmazsa kocası sigorta yaptırmış mı?”</span></p>

  <p class="indentmetin"><span class="ideitalik">“Evet komiserim, Bayan Sato yüklü bir para alacak... Da, siz de benim düşündüğümü düşünüyor musunuz?”</span></p>

  <p class="indentmetin"><span class="ideitalik">“Evet, kadıncağızın evine bir elektrik teknisyeni gönderelim de, banyodaki tesisatı elden geçirsin. Yazık yahu...”</span></p>

  <p class="indentmetin"><span class="ideitalik">“Onu kastetmiyorum komiserim, her seferinde önce sigorta, sonra küvet, ardından kısa devre... Bayan Sato kocalarına voltaj uyguluyor olamaz mı?”</span></p>

  <p class="indentmetin"><span class="ideitalik">“Ne kadar kötü kalplisin, kadıncağız mutlu bir yuva kurma derdinde, sen kalkmış komplo teorileri üretiyorsun! Acaba ben mi evlensem Bayan Sato ile, hazır eline yüklü para geçmişken?..”</span></p>

  <p class="normal1">Vatandaşlarına karşı bu derece hoşgörülü olan Japon polisi, benim cüzdanım konu olduğunda birden şahin kesildi! Evet, imkânsızı başardım ve Türkiye’de otuz beş sene çarpılmadan yaşamayı becerdikten sonra Tokyo’da cüzdanımı çaldırdım. Shibuya’da çok kalabalık bir sokakta ilerlerken, arka cebimden uçuruverdiler cüzdanımı; içinde paracıklar, ehliyet ve diplomatik kimliğimle. Derhal Japon bir arkadaşımla karakola gittim ve cüzdanımın çalındığını söyledim.</p>

  <p class="normal">Kırk yılın başı bir suç vakasıyla karşılaşan polis, heyecanlanacağı yerde suçu bana attı: “Düşürmüşsündür.” Olayı bütün ayrıntılarıyla anlatıp, cüzdanımın çalındığına emin olduğumu söyleyince, yorumunu değiştirdi: “Kesin Çinliler çalmıştır.” Yahu, ben sana çalanın etnik kökenini sormuyorum, ifade verip cüzdanımın bulunmasını istiyorum.</p>

  <p class="normal">Neyse ki arkadaşımın yardımıyla uzun uzun ifade verdim, onlar da cafcaflı bir tutanak tuttu. Ertesi gün yeniden diplomatik kimlik çıkarmak için karakoldan tutanağın kopyasını istettik. Yankesicilik dosyasında tutanak ortaya çıkmadı, çünkü benim vakayı “kayıp” olarak sınıflandırmışlar! Hemen sekreterimle yeniden <span class="ideitalik">koban</span>a gittim, şemsiye istifleyen polislerin ortasına dalıp bağırmaya başladım, ortalığı birbirine katıp başıma gelenin hırsızlık olduğuna herkesi inandırdım ve yeniden tutanak tutuldu.</p>

  <p class="normal">Sonradan öğrendim ki, hırsız büyük ihtimalle yakalanamayacağı için ve benim olay <span class="ideitalik">koban</span> kayıtlarında “çözülememiş vaka” olarak gözükeceğinden tutanağı “kayıp” başlığı altında dosyalamışlar. Muzaffer bir edayla “hırsızlık” tutanağımı aldım, dosya dışişleri bakanlığına gönderildi ve evlere şenlik bir cevap geldi; yeni kimlik çıkarmaları için benim “uslu bir çocuk olacağıma, bundan sonra daha dikkatli olacağıma ve bir daha cüzdanımı çaldırmayacağıma” dair bir yazı imzalamamı istediler. Kafam attı ve yazıyı imzalamadım; Türkiye’ye dönüşüme kadar geçen son dokuz ayı kimliksiz dolaşarak ve ehliyetsiz araba kullanarak geçirdim. Böylece Japonya’da ve bağlı olduğum <span class="ideitalik">koban</span>da suç oranını yükselttim.</p>

  <p class="normal">Çözülmesi gereken vahim bir konu daha vardı. Olay günü Shibuya’ya bisikletle gitmiş ve düldülü oradaki bir <span class="ideitalik">koban</span>ın önüne park edip kilitlemiştim. Ama anahtar da cüzdanla birlikte uçmuştu. Bisikletimi kurtarmak için elimde çekiç, tornavida ve benzeri edevatla olay yerine intikal ettim. Mahşer yeri gibi kalabalık Shibuya Meydanında çekiçle bisiklet kilidini kırma operasyonuna başladım. Ama işin komiği, tam <span class="ideitalik">koban</span>ın önündeydim ve polis şaşkın bir ifadeyle gözünün önünde suç işleyen edepsizi seyrediyordu. Tabii dayanamayıp yanıma geldi ve aramızda Türkçe-Japonca-İngilizce-Tarzanca ve vücut dili karışımı bir diyalog gelişti:</p>

  <p class="indentmetin"><span class="ideitalik">“Hayrola hemşerim?”</span></p>

  <p class="indentmetin"><span class="ideitalik">“Bu bisiklet benim... Anahtarı kayboldu da, kilidini kırıyordum.”</span></p>

  <p class="indentmetin"><span class="ideitalik">“Tabii tabiii... Kimliğinizi görebilir miyim?”</span></p>

  <p class="indentmetin"><span class="ideitalik">“Kimliğim yok, dün cüzdanım çalındı da... Ben Türk Büyükelçiliğinde diplomatım.”</span></p>

  <p class="indentmetin"><span class="ideitalik">“Hadi yaa? Ben de Vatikan’da kardinalim.”</span></p>

  <p class="indentmetin"><span class="ideitalik">“Ekmek Kuran çarpsın doğru söylüyorum, bu bisiklet benim.”</span></p>

  <p class="indentmetin"><span class="ideitalik">“Tabii ki öyledir... Sizi içeri alıp bir sohbet etsek?”</span></p>

  <p class="normal1">Beni <span class="ideitalik">koban</span>a sokup bir masaya oturttular. Polis arkadaş, sonradan öğrendiğim kadarıyla, bisiklet kayıt merkezini arayıp, benim bisikletimin kayıt numarasının hangi adrese ait olduğunu öğrenmiş. Meğerse satın alınan her bisiklet, ikamet adresinizdeki ev telefonu üzerine kaydediliyormuş. Karşıma başka bir polis geldi ve telefon numaramı sordu.</p>

  <p class="indentmetin"><span class="ideitalik">“Ben size cebimi vereyim, her zaman evde olmuyorum.”</span></p>

  <p class="indentmetin"><span class="ideitalik">“Şimdi başlatma cebinden, ev telefonun kaç?”</span></p>

  <p class="normal1">Telefon numaramı söyleyince, zaten kıllanmış olan polisler iyice dellendi. Söylediğim telefon numarası bisikletin kayıtları ile tutmuyordu. Ben ne kadar cüretkâr, soğukkanlı bir hırsızdım böyle; üstelik diplomat olduğumu söylüyordum! Artık tam falakaya yatıracaklardı ki, durumun farkına vardım ve bir yıl önce taşındığımı, bu yüzden ev telefonumun değiştiğini söyledim. Bunun üzerine, bana bir şans daha verip, eski telefon numaramı sordular. Ben de... Allah kahretsin, unuttum! Fıkradaki laz gibi, “Hatırla deyrum sana” diyerek başımı duvarlara vururken, eski telefon numaramın ilk dört rakamını hatırladım ve söyledim. Polislerden biri, “Yeter yeter, bela mısın başımıza, al bisikletini de git” diyerek beni saldı.</p>

  <p class="normal">Tekrar dışarı çıkıp çekiçle kilide giriştim. Kilidi “Japon yapmış”, bir türlü kırılmıyor! <span class="ideitalik">Koban</span>ın önünde komik bir görüntü oluşturuyor ve gürültü üretmeye devam ediyorum. Sonunda polis arkadaş dayanamadı, içeriden kendi aletlerini getirdi ve yedi saniyede kilidi kırarak bisikletimi salıverdi. Arkadaşa teşekkür ettim, bisikleti yüklendiğim gibi az ileride yasak yere park ettiğim arabamın bagajına tıkmaya çalıştım. Durumu gören polisin gözleri yuvasından fırladı, sanırım öfkeden çıldırıyordu. Ben de heyecandan bisikleti bagaja sığdıramadım ve bagaj açık vaziyette yola koyuldum.</p>

  <p class="normal">Polis koşarak geldi ve beni durdurdu. “İşte şimdi ayva tatlısını yedik, hem de kaymaklı” diye düşünürken, bir dakika beklememi rica etti, <span class="ideitalik">koban</span>dan bir parça sağlam ip getirdi, bisikletimi düzgünce bagaja yerleştirip iple sıkıca bağladı ve bana gülümseyerek “Şimdi gidebilirsiniz” dedi. Japon polisine sabırlarının sınırlarını zorladığım bu testten tam puan verdim.</p>

  <p class="normal">Sonuçta benim cüzdan bulunamadı... Bir ara gazetelerde 91 (evet, doksan bir) yaşında bir yankesici kadının yakalandığını okudum, ama benim cüzdandan haber yoktu. Polisin gözünde ben cüzdanımı “kaybetmiştim” ve hiçbir resmi tutanak onları çalındığına inandıramazdı. Örtbas etmenin milli bir spor olduğu Japonya’da, hele ki yabancıysanız, hiçbir şeyiniz çalınmaz, sadece kaybolurdu.</p>

  <p class="normal">İngiliz arkadaşım Carl’ın başına gelen bir olay da bu inancımı kesinleştirdi. Evinin giriş kapısında dizüstü bilgisayarının çantasını unutan Carl, yarım saat sonra durumu fark edip aşağı inince, çantasının yerinde yeller estiğini görmüş. İçinde ismi ve adresi yazdığı için, çantayı bulan kişinin Carl’a ulaştırması çok kolaydı. Ancak çanta gelmedi; Carl da çalındığını iddia ederek polise gitti.</p>

  <p class="normal">Vakayı çözmek gayet kolaydı, çünkü apartmanın girişi özel bir güvenlik şirketinin kameralarınca yirmi dört saat izleniyordu. Carl görüntülere bakılarak çantasının buharlaştığı anın tesbitini istedi. Yasa gereği, bu video kayıtları polis tarafından ancak bir suç işlendiğinde izlenebiliyordu. Bu yüzden polis, Carl’dan garip bir talepte bulundu:</p>

  <p class="indentmetin"><span class="ideitalik">“Video kayıtlarını inceleyebilmemiz için çantanızın çalındığını ispatlayacaksınız.”</span></p>

  <p class="indentmetin"><span class="ideitalik">“Ama... Ama... Çantamın çalındığını nasıl ispatlayabilirim?”</span></p>

  <p class="indentmetin"><span class="ideitalik">“Video kayıtlarını inceleyerek.”</span></p>

  <p class="indentmetin"><span class="ideitalik">“Tamam, inceleyin işte, çantanın çalındığını göreceksiniz.”</span></p>

  <p class="indentmetin"><span class="ideitalik">“Olmaz! Çantanın çalındığını ispatlamadan kayıtları inceleyemeyiz! Nihohohahahaa...”</span></p>

  <p class="indentmetin"><span class="ideitalik">“Gıcık mısınız kardeşim?”</span></p>

  <p class="indentmetin"><span class="ideitalik">“Evet, gıcığız... Kural bir: Japon çalmaz, gaijin (yabancı) kaybeder!”</span></p>

  <p class="normal1">Sonuçta aklınızda bulunması gereken şey, suç vakalarında yabancıların Japon vatandaşları karşısında maça 3-0 yenik başladığıdır. Bunun da sebepleri yok değildir; Japon polisi için suçlu bir Japonla ilgilenmek, suçsuz bir yabancıyla uğraşmaya tercih edilir. Japonun suçlusu bile efendidir, itaatkârdır, polisini üzmez.</p>

  <p class="normal">Bu konu üzerine en uç noktadaki hikâye, 1923 depreminden sonra Tokyo’daki Kosuga Hapishanesinde yaşanmış. Depremde birçok bina yıkılınca, hapishanede yatan 1000 civarındaki tutukluya, binanın güvenliğinden emin olununcaya kadar, geri dönmek kaydıyla dışarı çıkma izni verilmiş. Süre dolduğunda mahkûmların kaçı hapishaneye tıpış tıpış geri dönmüş dersiniz? Hepsi!</p>
</body>
</html>
