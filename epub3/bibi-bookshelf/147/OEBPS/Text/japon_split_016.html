<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14"><span><img alt="14 Destiny.ai" class="calibre3" src="../Images/14destiny_opt.jpeg"/></span><br class="chapter"/>
  <br class="chapter"/>
  İstasyon İnsanları</h1>

  <p class="normal1">Japonya’ya 1998 yılındaki ilk ziyaretim sırasında Kyoto’dan Tokyo’ya <span class="ideitalik">shinkansen</span> ile döndüğümde on beş dakika boyunca istasyondan dışarı çıkmayı becerememiş, sinirden çatlamıştım. Türkiye’ye dönüşte bu durum aklıma geldikçe çıldırmaya devam ettim. <span class="ideitalik">Ben</span>, nasıl olur da on beş dakikada, bir istasyondan çıkmayı başaramazdım?</p>

  <p class="normal">Japonya’ya ikinci gelişimde intikam almak için hırsla tekrar Tokyo istasyonuna gittim. 1900’lerin başlarında Amsterdam garı kopya edilerek yapılan bu muhteşem binaya girdim, <span class="ideitalik">shinkansen</span> peronlarını bulup dışarı çıkmayı denedim. Bu sefer çıkış yaklaşık yirmi beş dakikamı aldı! Bükemediğim bileği öpüp, saygıyla istasyona doğru eğildim...</p>

  <p class="normal">Tokyo istasyonu, sayısız hattın kesiştiği, hem de üç boyutta kesiştiği muazzam bir dünya. Yerin altından, üstünden, sağdan soldan onlarca tren hattı geçiyor. Bir insan istasyondan çıkmadan tüm hayatını burada geçirebilir ve hiçbir şeyin eksikliğini de hissetmez.</p>

  <p class="normal">Shinjuku istasyonu da apayrı bir dünya. Şehrin birçok banliyosu ile bağlantısını sağladığından, günde iki buçuk milyon insan bu istasyondan geçiyor. Bölgedeki birçok alışveriş merkezi ve gökdelenle kaynaşmış durumda. Onlarca giriş çıkışı var. Trenden indikten sonra herhangi bir çıkışa ulaşmak epey bir vaktinizi alıyor. Hele bir de belirli bir çıkışa ulaşmak istiyorsanız, işiniz gerçekten zor. Yani trenden inmek yetmiyor, istasyondan çıkmayı da bileceksin!</p>

  <p class="normal">Tokyo’da ilk oturduğum ev Shibuya istasyonuna yürüyerek on iki dakika uzaklıktaydı. Nispeten dar bir alana kurulmuş istasyondan akıllıca bir çıkış yaptığım zaman, özellikle yağmurlu veya çok sıcak havalarda, sadece üç dakikayı dışarıda yürüyerek eve ulaşabiliyordum. Hava güzelse kendimi en yakın çıkıştan dışarı atıp açık havada yürümeyi de seçebiliyordum. İstasyondan çıkmadan evin günlük alışverişini yapabileceğim, rahatlamak için masaj yaptırabileceğim, yemek yiyebileceğim her türlü tesis de mevcuttu.</p>

  <p class="normal">İstasyonlar bu haliyle çok standart gibi görülebilir, ama bir taraftan da her istasyonun kendine özgü karakteri, ruhu vardır. Herkesin çok sevdiği, nefret ettiği, kendiyle özdeşleştirdiği istasyonlar ayrıdır; postmodern ve soğuk, samimi ve sıcak, camdan çelikten, taştan tuğladan, sazdan samandan, ürküten, babacan, dingin veya kargaşa içinde yüzlerce çeşit istasyon bulunur Tokyo’da. Tokyo ve yakın çevresi toplam 1500’den fazla istasyona ev sahipliği yapar.</p>

  <p class="normal">Büyük istasyonlar genelde devasa <span class="ideitalik">depaato</span>ların (büyük alışveriş merkezlerinin) egemenliğinde kurulmuştur. Tokyo ve Osaka’daki demiryolu şirketleri, hatlarının ilk durağı olan ana istasyonlarda büyük arsa ve binalara sahip olmuşlardır; daha sonra buraları büyük ve lüks alışveriş merkezlerine dönüşmüştür. Giderek her istasyon ve civarındaki semt, o şirketten sorulur hale gelmiştir. Shibuya ve civarı, Yokohama’ya hat işleten “Tokyu” şirketinin egemenliğindedir. Shibuya istasyonu da doğal olarak devasa bir Tokyu alışveriş merkeziyle kaynaşmıştır. Shinjuku’yu ise, Odakyu ve Keio şirketleri parsellemiştir. Ikebukuro, Seibu demiryollarının ve mağazalarının borusunu öttürdüğü bir istasyondur.</p>

  <p class="normal">İstasyonların firmalar arası paylaşımı gizli bir anlaşma gibi görülse de, zaman zaman istasyon savaşları yaşanmış. Shibuya’yı tek başına Tokyu’ya yedirmek istemeyen Seibu grubu, büyük bir atakla Shibuya’ya çıkarma yapmış ve Tokyu’nun mağazalarını Seibu, Parco gibi kendi grubundan çetelerle kuşatmış. Osaka’da ise Hanshin ve Hankyu şirketleri Osaka istasyonu civarında çarpışıyorlar. Ancak işin boyutu Ankara Orman Çiftliği istasyonu civarındaki tükürük köftecisi savaşlarının çok, ama çok üzerinde...</p>

  <p class="normal">Tren ve metrolarda ulaşım ücreti kaç durak gideceğinize göre değişiyor. Bu yüzden istasyonun bilet gişesindeki haritaya bakarak gideceğiniz istasyon için gereken tutarı öğrenir, biletinizi alırsınız. İneceğiniz durağa kadar bileti saklar, inişte otomatik turnikeden geçirirsiniz. Eğer az ücret ödediyseniz, çıkıştaki bir makineden farkı tamamlarsınız; fazla ödediyseniz, bileti saklar, kalan miktarı ileride kullanırsınız. Bileti kaybettiyseniz, istasyon görevlisine gider, trene nereden bindiğinizi söylersiniz; o da ücreti hesaplayıp sizden tahsil eder. Bunu öğrendiğimde, tabii ki bir Türk olarak aklıma her türlü hinlik geldi. Bir Japon arkadaşa sordum:</p>

  <p class="normal">“Yirmi duraklık bir mesafe katetsen, ama görevliye iki durak geldiğini söylesen ne olacak? Senin trene nereden bindiğini nasıl anlayabilir?”</p>

  <p class="normal">Arkadaşım hayretle bana baktı:</p>

  <p class="normal">“Böyle bir şeyi niye yapayım ki?”</p>

  <p class="normal">“Yani, mesela 750 yen yerine 150 yen ödersin... Çaktın mı köfteyi?”</p>

  <p class="normal">“Ama böyle bir şey yaparsam tren şirketleri zarar etmeye başlarlar. Dolayısıyla zaman içinde fiyatlarını artırmak zorunda kalırlar. Ve benim çocuklarım gelecekte bu hizmetten daha pahalıya faydalanırlar.”</p>

  <p class="normal">Adam ciddi mi diye bir süre yüzünü inceledim. Gayet ciddiydi. Utancımdan, deprem olsa, yer yarılsa da içine girsem diye bekledim... Ama ilk kez Japonya’da otuz saniye boyunca deprem olmadı ve ben öylece kalakaldım.</p>

  <p class="normal">Bilet yerine kullanabileceğiniz kartlar ve mobil telefon uygulamaları da hızla gelişiyor. Ben Japonya’dan dönmeden önceki en son uygulama cep telefonunuza bir miktar “tren bileti kontörü” yükletmek ve telefonu turnikeye okutarak ücreti ödemek şeklindeydi. Teknoloji hayatın her alanını bu kadar insansızlaştırırken, cefakâr ve vefakâr istasyon görevlilerine ne olacak diye düşünmeye başladım.</p>

  <p class="normal">Ancak Tokyo’dan trenle sadece bir saat uzaklaşıp Tama bölgesinin pastoral istasyonlarına varınca henüz umutların tükenmediğini görebilirsiniz. Tokyo’daki en son teknoloji ürünü makineden aldığım manyetik tren biletini Tama istasyonunda okutacak alet bile yoktu. İstasyon görevlisi bir sempatik amca trenden inenlerin biletini yerlere kadar eğilerek elle topluyordu; üstelik hangi istasyondan bindiklerini kontrol etmeye bile gerek duymadan yapıyordu bu işi...</p>

  <p class="normal">Sadece Japonca konuşsalar da, istasyon görevlileri halen en büyük güvencemiz. Devasa istasyonlarda kaybolduğumuzda, laf anlamayan bilet makineleri tarafından tutsak edildiğimizde yardımımıza onlar koşuyorlar. Yanlış bir bilet alıp boynumuz bükük yanlarına gittiğimizde, bileti geri alıp, parasını trink iade ediyorlar. İstasyonun içinde güzel bir kahve içecek, kitap alacak, masaj yaptıracak, fal baktıracak yer tavsiyesi istediğinizde, yardımcı oluyorlar.</p>

  <p class="normal">Cümle âlem trenle yolculuk ettiğinden, istasyonlar doğal olarak en çok tercih edilen buluşma yerleri. Bu denli büyük ve karmaşık mekânlar nasıl buluşma yeri olabilir diye düşünmedim değil... Ama tabii ki burası Japonya, kargaşanın içinde büyük bir düzen süregidiyor. İstasyonların içinde çok ayrıntılı haritalar var; buluşmak için belirlediğiniz noktayı iyi bir harita okuma bilgisi, pusula ve GPS cihazıyla bulabilirsiniz.</p>

  <p class="normal">Trenlerin dakik, istasyonların da kargaşa içinde bir düzene sahip olmalarından dolayı Japonlar ilginç buluşma saatleri icat etmişler. İki Japon, örneğin Hibiya istasyonunun A-18 kapısında 6:58’de veya 7:03’te buluşmak üzere sözleşirler. Yahu, şuna yuvarlak hesap “Yedide buluşalım” desek olmaz mı? Olmaz, iki dakika iki dakikadır! Trenin o istasyona kaçta geleceği bellidir, trenden inince platformdan A-18 kapısına kaç dakikada ulaşacağın bellidir. 6:58, yılların tecrübesi ve denenmişliğinin bir sonucudur; 7:00 demenin âlemi yoktur, o insan o noktaya 6:58:00’da ulaşacaktır!</p>

  <p class="normal">Japonya ve yuvarlak sayılar... İmkânsız ikili.</p>
</body>
</html>
