<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30"><span><img alt="30 Bravery.ai" class="calibre3" src="../Images/30bravery_opt.jpeg"/></span><br class="chapter"/>
  <br class="chapter"/>
  Elma Dersem Çık</h1>

  <p class="indentmetin"><span class="ideitalik">“Elma dersem çık, armut dersem çıkmaaaa...</span></p>

  <p class="indentmetin"><span class="ideitalik">Elmaaaaaa... Elmaaaaaa...”</span></p>

  <p class="normal1">İkinci Dünya Savaşının bitiminden itibaren, Pasifik adalarının tropikal ormanlarında benzer çağrılar yankılandı. Muhtemelen kimse “elmaaa” diye bağırmıyordu, ancak savaşın bittiğinden ve savaşı kaybettiklerinden habersiz Japon askerleri teslim olmaya çağrılıyordu. Bu çağrılar çok uzun zaman devam etti ve yıllarca sonra bile ormanların derinliklerinde saklanarak yaşamaya çalışan Japon askerlerine rastlandı. Ne de olsa, Güneş İmparatorluğunun ordusunun sloganı “Asla, ne olursa olsun teslim olma” idi.</p>

  <p class="normal">2005 yazında Japon medyasındaki önemli haberlerden biri, Filipinler’in Mindanao adasındaki ormanın derinliklerinde yaşayan iki Japon İmparatorluk Ordusu askerinden haber alındığı şeklindeydi. Savaşın bitmesinden altmış yıl sonra halen mevzilerini terk etmeyen bu askerler, Mindanao’da bulunan bir Japon aracılığıyla yetkililerle görüşmek istediklerini bildirmişlerdi.</p>

  <p class="normal">Yaşları seksen beş ve seksen yedi olan delikanlılarla görüşmek üzere Japon Dışişleri Bakanlığı yetkilileri apar topar Filipinler’e gittiler, ancak iki kafadar hafta sonu çarşı iznine çıkmayınca görüşme gerçekleşemedi. Ada, Filipinler’deki ayrılıkçı gerillaların güçlü olduğu bir bölgeydi; dolayısıyla adada pek fazla can güvenliği olmadığından, Japon yetkililer haberin asılsız olabileceği düşüncesiyle bölgeyi terk edip ülkelerine döndüler.</p>

  <p class="normal">Japonya, benzeri vakalarla ilk kez karşılaşmıyordu, ama özellikle iki tanesi tarihe geçecek kadar renkliydi. İkinci Dünya Savaşı sırasında Mançurya’dan Guam adasına hava değişimine gönderilen çavuş Shoichi Yokoi, ABD askerlerinin adayı ele geçirmesinden sonra ormanda saklanmaya başlamış... Saklanış o saklanış, tam yirmi sekiz yıl sonra, 1972’de ormanlarda ava çıkan iki Guamlı tarafından yakalanmış. İşin ilginç tarafı, çavuşumuz henüz savaşın bittiğini bilmiyormuş. Aslında 1952 yılında ormanda bulduğu bir bildiriden savaşın bittiğini anlar gibi olmuş, ama canlı ele geçmektense ölmenin yeğ olduğunu düşünerek tek kişilik direnişine devam etmiş.</p>

  <p class="normal">Yokoi, ormanda kendisine Saddam Hüseyin’inkine benzer güzel bir yeraltı mağarası kazmış. Çok yakınına gelene kadar fark edilmeyen mağaradan, yakınlardaki akarsuya bağlanan bir atık sistemi bile inşa edip kendi kendine belediye hizmetlerini sunmuş. Ormanda kelimenin tam anlamıyla ne bulduysa yiyen çavuşun gözde yemeği, yakalayabildiği zamanlarda, fare ciğeriymiş. Ciğeri çok sevdiğinden, ormanda bulduğu bir teli kullanarak çok iyi işleyen bir fare kapanı bile yapmış.</p>

  <p class="normal">Yirmi sekiz yıl boyunca levazım sınıfından destek görmediği için, ormandaki <span class="ideitalik">pago</span> ağacının kabuğunun liflerinden kumaş dokumuş ve kendine giyecek hazırlamış. İşin can alıcı noktasına gelirsek, yirmi sekiz yıl boyunca kendi kendinin komutanı olan, teftiş geçirmeyen, gözlerden ırak bu çavuş kendine ne dikmiş? Tişört? Şort? Safari gömlek? Şalvar? Çizgili pijama? Hayır, çavuş Yokoi kendine Japon İmparatorluk Ordusu üniforması dikmiş! Üniformanın özgün halindeki gibi cepleri, düğmeleri olan, aynı kesimdeki bir kıyafet ve pantolon kemeri!</p>

  <p class="normal">Çavuş Yokoi, büyük ihtimalle her sabah kendi kendine içtima yapıp, geç kalırsa çarşı iznini de kesiyordu; veya nöbette uyuyakalırsa kendini beş gün mağara hapsine gönderiyordu. Sözün kısası, arkadaş bu halet-i ruhiye içinde, “Şafak karanlık, bitmez ulan bu askerlik, gel tezkere geeel” diye söylenirken, ormanda avlanmaya çıkmış Guamlılara yakalanmış. Yokoi’nin mağarasını, giysilerini, alet edevatını gören uzmanlar, çavuşun kendine yetebilme kapasitesine hayran kalıp, “Robinson Crusoe’ya beş basar” yorumunda bulunmuşlar.</p>

  <p class="normal">Yokoi, milli kahraman olarak döndüğü Japonya’da uçaktan inerken, “Kaybettiğimiz bir savaştan sağ salim döndüğüm için büyük utanç duyuyorum” demiş. General MacArthur’un hazırladığı barışçı anayasayla savaşçı ruhları hadım edilen, dimağlarına şap katılan, kendilerini teknolojiye, elektroniğe veren yeni nesil Japonlar Yokoi’nin ne kastettiğini pek anlayamamışlar. Yıllar sonra, hayatının en önemli anı olarak ifade ettiği imparatorla görüşmesinde de, “Ülkeme layıkıyla hizmet edememiş olmaktan pişmanlık duyuyorum” demiş (Ara istatistik: İkinci Dünya Savaşı sürerken, Pasifik cephesinde her teslim olan Amerikalı askere karşılık üç Amerikalı asker ölüyorken, her teslim olan Japon askere karşılık yüz yirmi Japon asker ölüyormuş).</p>

  <p class="normal">“Amerikan vize kanunlarını ihlal ettiği için” Guam’dan sınır dışı edilip Japonya’ya iade edilen Yokoi sağlık kontrolünden geçirilmiş ve fiziksel ve ruhsal olarak son derece sağlıklı çıkmış. Bazıları bu durumu “Tabii, yirmi sekiz sene kadın dırdırı olmadan ben de mis gibi yaşarım” diye yorumlayınca, vaziyeti test etmek için emekli çavuşumuzu hemen baş göz etmişler. Kız isterken, gelinin babası “Mahdumunuz askerliğini yaptı mı” diye sorduğunda çıldıran Yokoi’yi zor zaptetmişler. Yokoi, evlendikten sonra yirmi beş sene daha yaşayarak gerçekten zorlu şartların insanı olduğunu kanıtlamış ve seksen iki yaşında hayattan terhis olmuş.</p>

  <p class="normal">Japonya’nın ikinci McGyver vakasıysa, teğmen Hiroo Onoda olarak kayıtlara geçmiş. Filipinler’in Lubang adasında düşman hatlarının gerisinde gerilla çarpışmaları sürdürerek vatani görevini ifa eden Onoda, savaş bittikten sonra yapılan “Teslim ol” çağrılarına bizzat komutanından emir gelmedikçe uymayacağını söylemiş ve 1974 yılına kadar süren uzatmalı askerlik serüveni başlamış.</p>

  <p class="normal">Onoda, Yokoi’nin pasif direnişinden farklı olarak çarpışmaya devam etmiş. İki arkadaşıyla birlikte adanın balta girmemiş ormanlarında sürekli yer değiştiren Onoda, Filipin askerleri, polisleri ve köylüleriyle birçok çatışmaya girmiş. İki arkadaşı 1954 ve 1972’de çatışmalarda ölmüş, ancak epey bir Filipinli de telef etmişler.</p>

  <p class="normal">Onoda ve arkadaşları, savaş bittikten sonra uçaklardan atılan, savaşın bittiğine ve Japonya’nın resmen teslim olduğuna dair bildirileri “şüpheyle” karşılamışlar. Her seferinde bildirileri Amerikalıların kurnaz bir oyunu olarak yorumlamışlar. Birkaç kez köylülerle veya Filipin polisiyle çatıştıklarında da, düşmanlarını “sivil halk kılığındaki müttefikler” olarak yorumlamışlar. Aradan geçen yıllar boyunca toplanan onca yüksek askeri şuraya rağmen bir türlü yüzbaşılığa terfi etmemesi bile Onoda’nın şevkini kırmamış.</p>

  <p class="normal">Onoda ve 1972’de öldürülen arkadaşı Kozuka, komutanlarının son emrini unutmamışlar: “Kesinlikle teslim olmayacaksınız. Japonya’nın size ihtiyacı olacak ve biz sizi aradan yıllar geçse de bulacak, yeni görevler vereceğiz. Bu süre içinde ne yapıp edip sağ kalacak ve direneceksiniz.”</p>

  <p class="normal">Ancak Japon devleti 1960 yılında Onoda’yı resmen ölü olarak ilan etmiş. 1972 yılında arkadaşı Kozuka öldürülüp cesedi bulununca, Onoda’nın da halen sağ olabileceği düşünülmüş. 1974’te okulda çuvallayan bir Japon üniversite öğrencisi olan Suzuki, kendini maceraya vurmaya karar vermiş ve “Ben Nepal’de kar adamı Yeti’yi ve Filipinler’de teğmen Onoda’yı bulmaya gidiyorum” diyerek evden ayrılmış. Önce Nepal’de epey bir kar adamını aramış; herhalde bulamamış ki, şansını Filipinler’de denemeye karar vermiş.</p>

  <p class="normal">Suzuki, Lubang ormanlarında epey bir turladıktan sonra gerçekten de teğmen Onoda’yı bulmuş. Ona savaşın bittiğini, geri dönmesi gerektiğini anlatmış. Onoda ikna olmuş mu? Tabii ki hayır. Suzuki’ye, ancak komutanının emriyle teslim olup silahını bırakacağını söylemiş. Bu arada, Onoda’nın Arisaka marka tüfeği otuz yılın ardından, hem de yağmur ormanları iklim koşullarında tıkır tıkır çalışıyormuş! Onoda, silahının bakımını otuz yıl boyunca aksatmamış; kusursuz çalışan silahı ve bir miktar cephanesiyle görüş ve emirlerimize hazır vaziyetteymiş.</p>

  <p class="normal">Onada’yı savaşın bittiğine ikna edemeyince, Suzuki ormandan çıkmış, Japonya’ya dönmüş ve başlamış Onoda’nın komutanını aramaya... Komutan Taniguchi ise âlemlerden elini eteğini çekmiş, bir kitapçı dükkânı işleterek emekliliğinin keyfini sürmekteymiş. Durumu öğrenen Taniguchi, “Yahu, ben lafın gelişi öyle bir emir vermiştim, bu kadar ciddiye alacağını bilemezdim ki” diye mırıldandıktan sonra Suzuki’yle beraber Filipinler’in yolunu tutmuş.</p>

  <p class="normal">Komutanı, Onoda’ya savaşı kaybettiklerini söylemiş ve askeri faaliyetlerini durdurması gerektiğini bizzat emretmiş. Onoda’nın, komutanının söylediklerine inanıp durumu kabullenmesi gene de bayağı zaman almış; ama sonunda, <span class="ideitalik">Rambo</span> serisi filmlerde Rambo’nun her seferinde eski komutanı albay Trautman tarafından ikna edilmesine benzer şekilde, medeniyete dönmeyi kabul etmiş ve otuz sene boyunca her gün temizleyip gözü gibi baktığı tüfeğini komutanına teslim etmiş. Aradan geçen yıllar içinde otuz küsur Filipinliyi öldürmüş olmasına rağmen, Ferdinand Marcos’un özel affıyla Filipinler’den çıkıp Japonya’ya geri dönmüş Japon Rambosu.</p>

  <p class="normal">Onoda Japonya’ya geldiğinde bir de bakmış ki, ülkesi 1944’te bıraktığı gibi değil; maaşallah, almış yürümüş. İçini buruk bir hüzün kaplayan Onoda, yiğitliğe de leke sürdürmemek için şöyle bir beyanatta bulunmuş: “Bizim savaşmamızın sebebi, güçlü ve zengin bir Japonya yaratmaktı. Ama görüyorum ki Japonya şu anda gayet güçlü ve zengin. O zaman amacımıza ulaşmışız ve savaşı kaybetmiş olmamızın bir önemi yok.” Ama gene de Onoda’nın bünyesi bu “güçlü ve zengin” Japonya’yı kaldıramamış. Bir süre sonra Brezilya’da bir çiftlik satın alarak oraya yerleşmiş.</p>

  <p class="normal">Onoda da, Yokoi gibi, sağlık kontrolünden geçirilmiş ve ruhen ve fiziksel olarak zımba gibi çıkmış! Özellikle diş sağlığı doktorları hayrete düşmüş ve ABD’li bir doktor şu yorumu yapmış: “Bize karşı savaşan Onoda’yı takdir ettiğimi söyleyemem, ama dişlerinden öğreneceğimiz çok şey var.”</p>

  <p class="normal">Sadece dişlerinden mi?</p>
</body>
</html>
