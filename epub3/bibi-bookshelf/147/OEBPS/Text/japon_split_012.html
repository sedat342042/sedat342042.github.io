<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10"><span><img alt="10 Suppon.ai" class="calibre3" src="../Images/10suppon_opt.jpeg"/></span><br class="chapter"/>
  <br class="chapter"/>
  Japon Mutfağının Uç Noktaları</h1>

  <p class="normal1">İlk kitabımda da belirttiğim gibi, yeni bir yerden veya şeyden bahsedilirken insanlar en uç noktalardaki ayrıntıları da duymak isterler. Japon mutfağı dedik, et, tavuk, pilavdan bahsettik; halbuki Uzakdoğu denildiğinde herkesin aklına yılan, böcek, maymun, kedi gibi elemanların süslediği (Müşteri olarak değil, yiyecek olarak) bir sofra geliyor. Eğer aradığınız buysa, vakit kaybetmeden Çin, Tayvan ve benzeri güneydoğu Asya mutfaklarına yönelin; ama Japonya’dan da birkaç değişik esinti sunabiliriz.</p>

  <p class="normal">Başlangıcı <span class="ideitalik">natto</span> ile yapalım. <span class="ideitalik">Natto</span>, kısaca, mayalanmış soya fasulyesidir. “Eee, ne var bunda?” derseniz, size <span class="ideitalik">natto</span>nun görünüşü, tadı ve kokusuyla tanışmanızı öneririm. Korku filmlerinde uzaydan yere yapış yapış, lastik gibi, fokurdayan ve kötü kokan bir madde düşer de, sonra onun insan yiyen bir yaratığın yumurtaları olduğunu öğreniriz ya; işte odur <span class="ideitalik">natto</span>. Peki, Japonlar niye <span class="ideitalik">natto</span> yer derseniz, hakkında uydurulan efsaneler yüzünden diye cevaplayabilirim. Son derece zengin bir protein ve B vitamini deposu olduğu söylenen <span class="ideitalik">natto</span>yu özellikle çocuklara, pirinçle karıştırarak ve burunlarını kapatarak yedirirler. Kimse lezzetli olduğunu iddia etmez, sadece sağlığa faydalı derler.</p>

  <p class="normal">Ne zaman Japon yemekleri üzerine bir Japon ve bir yabancı sohbet etse, Japon yarışmacı rakibini yavaş yavaş köşeye sıkıştırır: “<span class="ideitalik">Tempura</span> yiyebiliyor musun?” “<span class="ideitalik">Tofu</span> yiyebiliyor musun?” “<span class="ideitalik">Sushi</span> yiyebiliyor musun?” Tüm bu sorulara olumlu cevap verebilirseniz, sonunda amansız bir sol kroşe gelir: “Peki, <span class="ideitalik">natto</span> yiyebiliyor musun?” O anda iki seksen yere uzanmış, hakemin saymasını bekliyorsunuzdur. Zaten rivayet odur ki, Japon vatandaşlığı almak isteyen bir yabancının önüne bir kâse <span class="ideitalik">natto</span> konur, vatandaşlık yemininin ardından <span class="ideitalik">natto</span>yu yemesi istenir, yiyebilirse vatandaşlığı havada karada onaylanır. <span class="ideitalik">Natto</span> mermer, <span class="ideitalik">natto</span> kafa...</p>

  <p class="normal">Bir başka sıradışı Japon yemeği ise <span class="ideitalik">basashi</span>dir. <span class="ideitalik">Basashi</span>, kısaca, çiğ at eti olarak tanımlanabilir. <span class="ideitalik">Basashi</span>nin yabancılar arasında infial yaratmasının üç muhtemel sebebi vardır: çiğ olması, at olması ve hem çiğ hem de at olması.</p>

  <p class="normal">Türkiye’de at etinden yapılmış şarküteri ürünlerinden köşe bucak kaçmaya özen göstersek de, <span class="ideitalik">basashi</span> Japonya’da pahalı ve saygın bir yiyecektir. Oldukça yağlı bir eti olan at, <span class="ideitalik">sashimi</span> (çiğ balık dilimleri) boyutlarında kesilir ve görüntü olarak orta kalınlıkta Macar salamına benzeyen et dilimleri, az sarmısak, soya sosu ve taze soğan eşliğinde afiyetle tüketilir. Fazla ön yargılı olmayın, <span class="ideitalik">basashi</span>yi deneyin, ama hipodroma gittiğinizde de sipariş etmeyin.</p>

  <p class="normal">Japonya’da deneyebileceğiniz bir başka değişik ve pahalı yiyecek de <span class="ideitalik">fugu</span> balığıdır. Öldürücü bir zehre sahip bu balık gayet lezzetli olsa da, esaslı bir levreğin yerini tutar mı? Bence tutmaz, ama konu yemek olunca Japon milletinden bir sürpriz beklemek gerekir.</p>

  <p class="indentmetin"><span class="ideitalik">“İyi günler, günün balığı nedir?”</span></p>

  <p class="indentmetin"><span class="ideitalik">“Efendim, bugün levrek ve fugu var...”</span></p>

  <p class="indentmetin"><span class="ideitalik">“Hangisini tavsiye edersin?”</span></p>

  <p class="indentmetin"><span class="ideitalik">“Vallaha, ikisi de taze. Levrek, fugudan daha lezzetli bir balık. Hem de çok daha ucuz. Üstelik fugu yerseniz zehirlenip ölebilirsiniz, levrekte böyle bir risk yok.”</span></p>

  <p class="indentmetin"><span class="ideitalik">“Anladım... O zaman sen bana fugu getir. Maksat gıcıklık olsun!”</span></p>

  <p class="normal1">İşte bu zihniyetteki Japon milleti yüzünden <span class="ideitalik">fugu</span> günümüzde halen çok yaygın olarak tüketilen bir balık. Özel <span class="ideitalik">fugu</span> restoranlarında sadece <span class="ideitalik">fugu</span> pişirmek için lisansı olan aşçılar çalışıyor. Balığı temizleyip pişirme işini ehil birinin yapması çok önemli; yoksa yiyenin kurtulma şansı pek yok. Halen gazetelerde, nadiren de olsa, evinde <span class="ideitalik">fugu</span> pişirip öbür tarafı boylayan insanların haberleri çıkmakta... Hatta bir balıkçı, zehirden haberi olmayan Filipinli bir kadına <span class="ideitalik">fugu</span> sattığı (kadın da balığı yer yemez hakkın rahmetine kavuştuğu) için tutuklanmıştı. Hakkında nasıl bir dava açıldığını (cinayete teşebbüsten mi, ayıplı mal satmaktan mı, tüketici haklarını ihlalden mi?..) takip edemedim.</p>

  <p class="normal">Eskiden <span class="ideitalik">fugu</span> restoranlarının girişinde balığın maketi ve bir kılıç asılı olurmuş. Eğer aşçı balığı temizlerken bir falso yapar da müşteri yıkılırsa, aşçı hemen kılıcını kapıp <span class="ideitalik">harakiri</span> yaparmış. Şimdilerde öyle bir âdet yok; öldüğünle kalıyorsun. Ben de maksat adrenalin olsun diyerek, bir iki kez <span class="ideitalik">fugu</span> lokantasına gittim ve lokanta çalışanları ile iyi geçinmek için elimden geleni yaptım.</p>

  <p class="indentmetin"><span class="ideitalik">“Usta, yedi numaralı masadaki müşteri can çekişiyor.”</span></p>

  <p class="indentmetin"><span class="ideitalik">“Biliyorum, herif geldiğinden beri ‘Bardaklar kirli, çorba soğuk, sakemin içinden kıl çıktı’ diye arıza çıkarıp duruyordu. Bir de üstüne fugu sipariş etti!”</span></p>

  <p class="indentmetin"><span class="ideitalik">“Anladım usta... Çok kindarsın vallaha, senden korkulur!”</span></p>

  <p class="normal1">Alışılmamış deniz ürünleri tüketimi konusunda bir başka zirve noktası da balina eti. Japon hükümetinin çevreci ve hayvan haklarını savunan uluslararası dernek ve sivil toplum örgütleri ile en büyük kavgası balina tüketimi konusunda çıkıyor. Japonya’nın sadece bilimsel araştırmalar için avlayabileceği belli bir balina kotası var; Japonya bu kotayı olabildiğince zorluyor. Bilimsel amaçlı yakalanan balinalar ise araştırma yapıldıktan sonra çöpe atılıp ziyan edilmiyor, lokantalara satılıyor.</p>

  <p class="normal">O kadar balık dururken balina da yemeseler olmaz mı? Sorması kolay, ancak Japonlar bu konuda İspanyolların boğa güreşi konusunda olduğu kadar hassas. Balina eti yemeyi dini ve geleneksel bazı temellere oturtmuşlar ve tüm dünyanın bu duruma saygı göstermesini bekliyorlar.</p>

  <p class="normal">Greenpeace çevre örgütü ise konunun sonuna kadar takipçisi; geçtiğimiz yıllarda Almanya’da bulunan Japon konsolosluklarından birinin önüne protesto amaçlı koca bir balina ölüsü bırakmışlardı. Balinayı oraya nasıl taşımışlar bilemem ama, rivayet odur ki, Japonlar protestoyu pek sallamamışlar ve ertesi sabah konsolosluğun önünde koca bir balina kılçığı bulunmuş.</p>

  <p class="normal">Tuzlu su ürünlerinden tatlı su ürünlerine geçecek olursak, <span class="ideitalik">suppon</span> adı verilen bir çeşit dere kaplumbağasını es geçmemek gerekir. Yine oldukça pahalı ve saygın olan <span class="ideitalik">suppon</span>, kendi halinde görünen bir kaplumbağa olsa da, gayet vahşi bir mizaca sahiptir. Kabuğundan oldukça ileri uzatabildiği kafası küçük gözükmesine rağmen, çok kuvvetli bir çenesi ve keskin dişleri vardır. Eğer parmağınızı bir <span class="ideitalik">suppon</span>a kaptıracak olursanız, koparmadan bırakmazmış derler.</p>

  <p class="normal"><span class="ideitalik">Suppon</span>un eti budu fazla olmadığından, hayvancağızdan çıkan etle genelde çorba yapılır. <span class="ideitalik">Suppon</span> lokantalara canlı gelir ve pişirilmeden az önce aşçı tarafından kesilir. Bu aşamada elini kolunu <span class="ideitalik">suppon</span>a kaptıran çok sayıda aşçı varmış. <span class="ideitalik">Suppon</span>un pişirilmeden az önce kesilmesinin bir sebebi de kanının boşa gitmesini önlemektir. Rivayete göre, <span class="ideitalik">suppon</span> kanı, içene büyük “enerji” verirmiş. Enerjiden ne kastedildiğini anlarsınız... Bu yüzden de <span class="ideitalik">suppon</span> kanını denemeye meraklı büyük bir halk kitlesi mevcut.</p>

  <p class="normal">Ne yazık ki, Uzakdoğu toplumlarında cinsel gücü artırdığı söylenen hayvani besinlere inanılmaz bir talep var. Sadece daha yüksek performans umuduyla (Üstelik, o da kanıtlanmış bir şey değil) kaplan pipisi, kaplumbağa kanı, köpekbalığı yüzgeci, gergedan boynuzu, fil testisi, kobra bilmem nesi ve benzeri hayvan organlarını elde edebilmek için şuursuzca avlanmaktan ve bu hayvanların kökünü kurutmaktan kaçınmıyorlar. Söz konusu organları elde edebilmek için inanılmaz paraları gözden çıkarabiliyor, sırf pipisi için koca bir kaplanı öldürebiliyorlar. Bunları yasadışı şekilde elde edebilmek için, suçlu durumuna düşme riskini göze alabiliyorlar.</p>

  <p class="normal">Hani söz konusu toplumların bu konuda en ufak bir eksiği gediği olsa... Zaten, maaşallah, nüfusları bir milyardan kapıyı açıyor ve dünya üzerinde bilinen tüm eksantrik sevişme tekniklerini de bu toplumlar geliştirmiş. Bari aslanı, kaplanı, fili, kobrayı rahat bırakın Allah aşkına; onların da yaşayıp sevişecek ömürleri olsun. Adamlara, “Bak kemiklerin, dişlerin gelişmemiş; azıcık süt iç, peynir ye” desen, umurlarında olmaz. Ama, kaldıraç vazifesi görecek bir maddeden söz etmeye gör, elde etmek için canlarını verirler. Fındığı bile sonunda öyle pazarlamadık mı? Kalbe iyi dedik olmadı, cilde iyi dedik olmadı, “aganigi” der demez ahaliye fındık yetiştiremez olduk!</p>

  <p class="normal">Konu olmadık yerlere sapıyor, biz yine acayip yiyeceklere dönelim. Japon mutfağında hiç börtü böcek yok mu derseniz, bazı bölgelerde çekirgelerden güzel bir şekerleme yaptıklarını söyleyebilirim. Tam tarifini bilmesem de, muhtemelen çekirgeyi tatlı, kahverengi, yapışkan bir şerbete bulayıp kızartıyorlar. Siz bunu, büyük ihtimalle, çekirge şeklinde yapılmış bir şekerleme zannedip yiyorsunuz, ama gerçekte çekirgeyi mideye indiriyorsunuz.</p>

  <p class="normal">Bazen <span class="ideitalik">sushi</span> restoranları veya <span class="ideitalik">izakaya</span>lar (Japon meyhaneleri) ilginç gösterilerle olağan menülerine renk katabiliyorlar. Örneğin, bir akşam erken saatte gittiğim bir <span class="ideitalik">izakaya</span>da devasa bir akvaryum vardı ve ben yemeğe başladığımda içi boştu. Bir ara ellerinde koca kovalarla garsonlar geldi ve onlarca iri kalamarı canlı canlı akvaryuma boşalttılar. Çok güzel bir ışıklandırmayla akvaryumu mavi, yeşil, pembe pastel renklerle aydınlattılar. Ne güzel, romantik bir ortam yarattılar demeye kalmadan, insanlar kalamar siparişi vermeye başladı. Az sonra aşçı elinde bir ağ ile akvaryuma girişti ve yakaladığı kalamarları, enine kıtır kıtır doğrayarak, masalara canlı canlı servis etmeye başladı. Kalamarlar, kesildikten sonra da, siz onları yiyip bitirene kadar canlı kalabiliyordu.</p>

  <p class="normal">Müdavimi olduğum <span class="ideitalik">sushi</span> restoranına gittiğim bir gün, aşçı akvaryumdan canlı bir balık yakaladı ve büyük bir gösterişle balığı doğradı. Balığın henüz atmaya devam eden kalbini çıkarıp bir tabağa koydular, güzelce süslediler, bu çok değerli parçayı kime ikram etsek diye tezgâhta oturanları şöyle bir süzdüler ve orada bulunan tüm Japonların ısrarlı tezahüratı eşliğinde tabağı burnuma dayadılar. Müşterilerin “haydi... haydi...” ısrarları arasında...</p>

  <p class="normal">Neyse, konuyu değiştirelim. Bir başka ilginç ve bir o kadar da tehlikeli yiyeceklerden biri de, <span class="ideitalik">mochi</span> adı verilen bir çeşit pirinç püresidir. <span class="ideitalik">Mochi</span>, yapışkan bir tür pirincin tahta bir havan içerisinde, yine tahta bir tokmakla, çok uzun süre dövülmesiyle hazırlanır. <span class="ideitalik">Mochi</span>nin yapılışı başlı başına bir festival havasında gerçekleşir. Bir gün yine ortalıkta aylak aylak dolaşırken, ateşli bir <span class="ideitalik">mochi</span> hazırlama törenine denk geldim. “Burada ne oluyor?” diye ortama burnumu sokunca, birkaç Japon, “gaijin san, gaijin san” diyerek üstüme atlayıp, elime tokmağı tutuşturdu. Herhalde suratımda, “Ben de aranıza katılmak, bu festival havasını doyasıya yaşamak istiyorum” gibi bir ifade vardı. Ancak tokmağın ağırlığından anladım ki, pirinci dövme işini üstüne yıkacak bir enayi arıyorlarmış... Tokmağı havaya zorlukla kaldırıyorsunuz, olanca gücünüzle havana indiriyorsunuz ve ıslak pirinç kütlesine yapıştığından tokmağı tekrar havaya kaldırmak için poponuzu yırtıyorsunuz. Bu arada Japon hemşerilerim de gevrek gevrek gülerek resmimi çekiyorlar. Kollarım tutmaz olduktan sonra görevi bir başka hevesliye devredip, pirinç püresinin tadına bile bakmadan kaçtığımı hatırlıyorum...</p>

  <p class="normal"><span class="ideitalik">Mochi</span> en çok yılın ilk gününün kahvaltısında tüketiliyor. Bu yapışkan püreden hazırlanan ceviz büyüklüğünde topları, sebze ve deniz ürünleri ile yapılan bir çorbanın içine atarak yiyorsunuz. Veya yiyemiyorsunuz. Bir keresinde, yeni yıl tatilinde gittiğim kayak merkezinde, yılbaşı kahvaltısında hazırlanan <span class="ideitalik">mochi</span>yi yeme girişimim olmuştu. <span class="ideitalik">Mochi</span>yi ağzıma atmamla beraber mahluk tüm dişlerime yapıştı, çiğnemeye çalışırken çene kaslarıma kramp girdi ve bir ara nefes alamaz oldum. Büyük bir mücadeleden sonra <span class="ideitalik">mochi</span>yi kontrol altına aldım; ancak ne yutabildim, ne de ağzımdan çıkarabildim. Bir süre sonra <span class="ideitalik">mochi</span> ile boğuşmayı bıraktım ve uzun süre onunla birlikte yaşamayı kabullenip kayak yapmaya çıktım. Öğle yemeği için otele döndüğümde hâlâ ağzımda <span class="ideitalik">mochi</span> geveliyordum. Sonradan öğrendiğime göre, tüm Japonya’da en çok leşi olan (zehirli <span class="ideitalik">fugu</span> balığından bile fazla) yiyecek <span class="ideitalik">mochi</span> imiş... Çok sayıda yaşlı Japon yılın ilk günü <span class="ideitalik">mochi</span> yemeye çalışırken boğularak ölüyormuş. Yani bizde bayramlarda trafik canavarının yaptığını Japonya’da <span class="ideitalik">mochi</span> canavarı yapıyormuş.</p>

  <p class="normal">Biliyorum, şimdiye kadar kitapta birçok abartılı ve alaycı ifade kullandım, ama Japonya’da her yılbaşında <span class="ideitalik">mochi</span> yüzünden epey zayiat verildiği bir gerçek. Yeni yılın ilk üç gününe ait gazeteleri okuduğunuzda <span class="ideitalik">mochi</span> felaketlerine dair haberlere rastlayabiliyorsunuz. Bütün bunlara rağmen yeni yıla <span class="ideitalik">mochi</span> yiyerek girmek özellikle yaşlı kuşağın taviz vermediği bir gelenek ve Japonlar kelimenin tam anlamıyla “ölümüne” <span class="ideitalik">mochi</span> yiyorlar.</p>

  <p class="normal">Hakone diye bilinen meşhur kaplıca bölgesindeki Owakudani Vadisinde bir başka Japon acayipliği yaşamıştım. Fuji Dağına da yakın bu bölgede oldukça aktif volkanik gaz çıkışı yaşanıyor. Vadide yürürken, bir süre sonra sülfür kokusundan öğürmeye başlıyorsunuz. Zaten vadi boyunca birçok uyarı levhası var; “Eğer kokudan rahatsız olursanız, başınız dönerse, mideniz bulanırsa vs, daha ileri gitmeyin, hemen geri dönün, tıbbi yardım alın” gibi levhalar... Yani zehirli gaz çıkışı gayet ciddi boyutlarda.</p>

  <p class="normal">Peki, Owakudani Vadisi nesiyle meşhur? Yerden çıkan çamurlu volkanik kaynar sularda pişirilen yumurtaları ile! Kara yumurta diye bilinen bu yumurtalar, kaplıca suyunda kaynatılırken simsiyah bir renk alıyorlar. Kabuğunu soyuyorsunuz, içi de simsiyah. Japonlar, vadinin ortasında bu yumurtalardan satın alıp üçer beşer yemeye bayılıyorlar, çünkü bir inanışa göre her bir kara yumurta ömrünüze yedi yıl katıyor.</p>

  <p class="normal">Bu yumurtayı temiz bir ortamda yemek bile mide isterken, Japonlar nerede yiyorlar? Volkanik gaz çıkışının hüküm sürdüğü, hidrojen sülfür gazının kol gezdiği bir vadide. Peki, hidrojen sülfür gazı nasıl kokar? Bayat yumurta gibi berbat bir kokusu vardır. Zaten biraz ileride gördüğüm bir başka uyarı levhası beni iyice hayrete düşürdü: “Eğer şiddetli bir bayat yumurta kokusu alırsanız, hemen geri dönün.” Tabelanın altında ise, bir sürü Japon vatandaş oturmuş, ne yapıyordu dersiniz? Kükürtlü suda pişmiş kara yumurtalar yiyordu! “Allah layığınızı versin” diyerek, ömrüme katılacak yedi yıldan vazgeçip hızla geri döndüm!</p>

  <p class="normal">Vejetaryenler için nebati uç örneklerden bahsedecek olursak, ilk sırayı mantarlar alır diye tahmin ediyorum. Son derece dağlık, ormanlık ve nemli olan Japonya’da akıllara durgunluk verecek boyut, şekil ve çeşitte mantar yetişiyor. Gayet lezzetli olan ve değişik yollarla tüketilebilen bu mantarlar halk arasında çok tutuluyor. Niye bu kadar çok mantar tüketildiğini anlamak için dağlık köylerdeki mantar satılan tezgâhlardan birine bakmanız yeterli; eğer siz mantarları yemezseniz, onlar sizi yiyeceklermiş gibi bir cüsseleri ve görüntüleri var.</p>

  <p class="normal">Yemek bitti, sıra tatlıya geldi diyelim. Artık Japonların deneysel dondurmalarından bahsedebiliriz. Dondurmayı geç keşfeden Japonlar, bu alanda hızla yol almak için, aklınıza gelen her şeyin dondurmasını yapmışlar. Her şey diyorsam, her şeyi kastediyorum. Hepsi çok yaygın olarak satılmasa da, deneyebileceğiniz dondurma lezzetlerinden bazıları şunlar: balık, ahtapot, kalamar, karides, yengeç, yosun, yılanbalığı, dana dili, tatlı patates, kızarmış patlıcan, <span class="ideitalik">wasabi</span>, tavuk kanadı, kaktüs, köri, kömür, acı biber, sarmısak, domates, peynir, kolajen, <span class="ideitalik">basashi</span>, balina, derin okyanus suyu, ıspanak, <span class="ideitalik">natto</span>, ipek, lale ve tüm mahalle aromalı dondurmalar...</p>

  <p class="normal">Şu ana kadar sözünü ettiğim gıda maddeleri korkutucu ve kabuslarınıza girebilecek nitelikte oldu; biraz da romantik yiyeceklerden bahsetmek lazım... Örneğin çiçeklerden! Şöyle eli yüzü düzgün bir Japon marketine gittiğinizde, salata malzemeleri ve yeşilliklerin satıldığı soğuk hava tezgâhlarında brokoli ve havuçların arasında kutu kutu sarı çiçekler görürseniz şaşırmayın. O çiçekler, siz “Hazır eve yemek alışverişi yaparken, karıcığıma da çiçek götüreyim” diyesiniz diye konmamıştır tezgâha. Oradan alacağınız çiçekler, akşam hazırlanan yemeğin yanında garnitür olarak tabağın kenarında yer alacak ve afiyetle yenecektir. Ama olayı abartmayın, yenebilecek çiçekler sadece markette satılır. Çiçekçiden alacağınız güzelim orkideleri tavuğun yanında fırına atmayın, abes kaçar.</p>

  <p class="normal">İçecekler konusunda yiyeceklerde olduğu kadar uç noktalara ulaşmak zor. En göze batan abidik gubidik içecek olarak, <span class="ideitalik">habu-shu</span>’yu listenin başına yazabiliriz. <span class="ideitalik">Habu</span>, Okinawa adalarında yaşayan, engerekgillerden, gayet zehirli ve öldürücü bir yılan. “Su içene yılan bile dokunmaz; ama içki içen insan yılana bile dokunur” diyen Okinawalılar bu yılanları yakalayıp <span class="ideitalik">awamori</span>lerine (Okinawa’ya özgü bir içki) ayrı bir tat katmakta kullanıyorlar. Meksikalılar tekilayı tatlandırmak için ufak bir kurtçukla yetinirken, Japonlar eşşek kadar bir yılanı kavanoza tıkmakta beis görmüyorlar.</p>

  <p class="normal">Hazırlanışı: Kolu, bacağı kaptırmadan okkalı bir <span class="ideitalik">habu</span> yakalanır. Yılan irice bir cam kavanoza amortisör yayı şeklinde yatırılır. Üstüne <span class="ideitalik">awamori</span> veya <span class="ideitalik">shochu</span> gibi yerel içkilerinizden doldurulur ve demlenmeye bırakılır. Dikkat edilmesi gereken nokta, kavanozu herkesin görebileceği bir yere koymak ve görenlerin ödünü patlatarak hava atmaktır. Bir süre sonra yılanın lezzeti ve zehri içkinize sirayet eder (Hani votkanın içine vişne koyarak bir şeyler yapardık ya, onun yılanlısı). Rivayet odur ki, bu içki erkeklik gücüne iyi gelirmiş! Sanki engerek yılanı, cinsel performansıyla meşhur bir mahlukmuş gibi... Nedir bu zavallı hayvanların insanoğlunun uçkur hevesinden çektiği!..</p>

  <p class="indentmetin"><span class="ideitalik">“Dur lan gıpraşma, sok kafanı şu kavanozun içine...”</span></p>

  <p class="indentmetin"><span class="ideitalik">“Abi bırak gözünü seveyim, benden sana hayır gelmez, bak bilimadamları senin için viagra icat etmiş!”</span></p>

  <p class="indentmetin"><span class="ideitalik">“Ben doğal beslenmeden yanayım, sok şu kuyruğunu da bakiyim...”</span></p>

  <p class="indentmetin"><span class="ideitalik">“Bak terbiyemi bozmuyorum ama, şimdi sokacam elini kolunu haaa!”</span></p>

  <p class="indentmetin"><span class="ideitalik">“Daha ne istiyorsun, sen değil miydin ‘Rakı şişesinde yılan olsam’ diye türkü çığıran... Ahhh, elim!”</span></p>

  <p class="indentmetin"><span class="ideitalik">“Sen bittin oğlum, hadi bana eyvallah! Tatlı dille beni deliğimden çıkardın, ama niyetin tatlı değilmiş!”</span></p>
</body>
</html>
