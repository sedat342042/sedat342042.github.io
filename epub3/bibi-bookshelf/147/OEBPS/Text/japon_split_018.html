<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16"><span><img alt="16 Matsuri No1-ichiban.ai" class="calibre3" src="../Images/16matsurino1-ichiban_opt.jpeg"/></span><br class="chapter"/>
  <br class="chapter"/>
  Matsuri: Din ve Eğlence Bir Arada</h1>

  <p class="normal1">Japonya’da özellikle yaz günlerinde sokaklarda dolaşırken birden önünüze “HOY HOY HOY” nidalarıyla yürüyen bir kalabalık çıkabilir. <span class="ideitalik">Jimbei</span> (geleneksel bir Japon kıyafeti) giymiş bir tabur Japon, sırtlarında taşıdıkları süslü tahtırevanla (<span class="ideitalik">mikoshi</span>), kendilerinden geçmiş bir şekilde üzerinize yürümektedir. Ezilmemek için hemen kenara çekilecek ve tanrılarını gezdirmeye çıkmış kalabalığa yol vereceksiniz.</p>

  <p class="normal">Bu manzara, her yıl yüzlercesi düzenlenen <span class="ideitalik">matsuri</span>lerden birine aittir. <span class="ideitalik">Matsuri</span> kelimesi festival olarak tercüme edilse de, içinde bir tutam ibadet de bulunur. Bir çeşit kutlama, bayram, eğlence olan <span class="ideitalik">matsuri</span>ler Şintoist öğeler içerir. Şinto inancına göre kutsal ruhlar, ölümlü insanlara bu güzel günlerinde katılır, onlarla birlikte eğlenirler.</p>

  <p class="normal">Aslında festival ile ibadetin bu denli iç içe girmesi, Japonların telaffuz sorunlarından kaynaklanır. İngilizcede “play” kelimesi oyun, eğlence anlamına gelirken, “pray” dua, ibadet anlamı taşır. Ancak, L-harfi-telaffuzu-özürlü Japon milleti bu ikisini sürekli birbirine karıştırır.</p>

  <p class="normal"><span class="ideitalik">Matsuri</span> sırasında kendinden geçmiş bir Japona İngilizce sorarsınız:</p>

  <p class="indentmetin"><span class="ideitalik">“Vat ar yu duing hemşerim? (Ne yapıyorsun kanka?)”</span></p>

  <p class="indentmetin"><span class="ideitalik">“Ay em preying. (Eğleniyorum/İbadet ediyorum.)”</span></p>

  <p class="indentmetin"><span class="ideitalik">“Pleying? (Eğleniyor musun?)”</span></p>

  <p class="indentmetin"><span class="ideitalik">“Yes, of kors, preying. (Evet, tabii, eğleniyorum.)”</span></p>

  <p class="indentmetin"><span class="ideitalik">“Preying? (İbadet mi ediyorsun?)”</span></p>

  <p class="indentmetin"><span class="ideitalik">“Yes, of kors, preying. (Evet, tabii, ibadet ediyorum.)”</span></p>

  <p class="normal1">Bu telaffuz özrü yüzünden, yabancılar yüzyıllardır Japonların ne yaptığını anlayamamıştır. Ama belki de Japonlar bilerek “L” harfini telaffuz etmiyorlar; gerçekten de aynı anda hem ibadet hem eğlence eyliyorlar. İbadet ve eğlencenin birbirinden ayrılmasını savunan batılı laik sistemi inatla reddediyorlar.</p>

  <p class="normal"><span class="ideitalik">Matsuri</span>ler değişik sebeplerle, değişik şekillerde olabiliyor, ama temelde ortak bir felsefeden köklerini alıyorlar. Ürün dikimi, ürün hasadı, bölgeye dair önemli bir tarihi olay, mevsimsel bir bahane, herhangi bir çiçeğin açması, yaprağın solması, güneşin doğması, havanın ısınması, salgın hastalık başlangıcı veya bitişi, deprem olması, hatta olmaması <span class="ideitalik">matsuri</span> sebebi olabilir.</p>

  <p class="normal">Sonuçta bütün bu dünyevi, tarihi, bölgesel ve iklimsel olayların ilişkilendirildiği bir kutsal ruh veya tanrı (<span class="ideitalik">kami</span>) illaki vardır. Konuyla ilgili <span class="ideitalik">kami</span>nin ikamet ettiği bir Şinto tapınağı da vardır. Halk, “Mademki bu olayı bahane edip eğleneceğiz, <span class="ideitalik">kami</span>ye haber verelim, o da eğlensin, bütün bir yıl canı sıkılıyor zaten” diye düşününce <span class="ideitalik">matsuri</span> içeriği şekillenir.</p>

  <p class="normal">Standart bir Japon <span class="ideitalik">matsuri</span>sinde, bölge halkı önce tapınağa gidip <span class="ideitalik">kami</span>leri dürtüyor, eğlence zamanının geldiğini bildiriyor. Gruplar halinde toplanan halk, <span class="ideitalik">mikoshi</span>lerini sakladıkları yerden çıkarıp tapınağa getiriyor. <span class="ideitalik">Mikoshi</span> bir anlamda seyyar bir tapınak; genelde ahşaptan mamul, duvarları, kolonları, çatısı olan, eni, boyu ve yüksekliği yaklaşık bir metre ebatlarında, ahalinin maddi durumuna göre altın plaka, lake ve benzeri parlak malzeme ile süslenen görkemli bir ibadethane maketidir.</p>

  <p class="normal"><span class="ideitalik">Mikoshi</span>, iki uzun sopanın üzerine sabitlenir. <span class="ideitalik">Mikoshi</span>yi taşıma şerefine ulaşan yirmi-otuz kişilik şanslı ekip, bir örnek <span class="ideitalik">yukata</span>larını, <span class="ideitalik">jimbei</span>lerini (geleneksel kıyafetler) giyerler. <span class="ideitalik">Mikosh</span>iyi taşımak ciddi bir enerji ve motivasyon gerektirir; bu yüzden önce <span class="ideitalik">sake</span>ler açılır, ekip zilzurna olana kadar içilir. Alkollü araç kullanmanın külliyen yasak olduğu Japonya’da, minimum 200 promilli ekip <span class="ideitalik">mikoshi</span>yi sırtlar ve “HOY HOY” benzeri nidalarla sokaklara dökülür.</p>

  <p class="normal"><span class="ideitalik">Matsuri</span> esnasında alkollü olmak mecburi mi, keyfe mi bağlı, çözemedim. Ama siz siz olun, <span class="ideitalik">mikoshi</span>yi sırtlayıp üzerinize gelen ekibin önünde, hatta yanında veya arkasında durmayın. Zaten <span class="ideitalik">mikoshi</span>yi taşıyan ekip yolda düz gitmez. İstese de gidemez, o ayrı konu; ama işin raconu bol bol zikzak çizmek, sağa sola kaykılmak ve hoplayıp zıplamaktır. Bunun sebebi, bütün bir yıl boyunca tapınakta kapalı kalan ve canı sıkılan <span class="ideitalik">kami</span>nin mümkün olduğunca eğlendirilmesidir.</p>

  <p class="indentmetin"><span class="ideitalik">“Evladım, yavaş olun biraz, sakin kullanın şu mikoshiyi, midem kalktı!”</span></p>

  <p class="indentmetin"><span class="ideitalik">“Olur mu yüce pirinç tanrısı, sizi eğlenceden kudurtmaya ant içtik.”</span></p>

  <p class="indentmetin"><span class="ideitalik">“Ant değil sake içmişsiniz, ekibe bak, hepsi zilzurna...”</span></p>

  <p class="indentmetin"><span class="ideitalik">“Ama, pirinç tanrımız, sake pirinçten yapılıyor, biz de böylece sizi kutsamış falan filan...”</span></p>

  <p class="indentmetin"><span class="ideitalik">“Hadi ordan, beni rezilliğinize alet etmeyin! Sizin zaten içeceğiniz varmış. Yalnız ileride trafik tanrısının ekipleri alkol muayenesi yapıyor, ona göre!”</span></p>

  <p class="indentmetin"><span class="ideitalik">“Bugün matsuri günü yüce pirinç tanrımız, trafik tanrısını da ekipleri omuzlamış gezdiriyor.”</span></p>

  <p class="indentmetin"><span class="ideitalik">“Bari dikkat edin, geçen seneki matsuride karşı istikametten gelen mikoshi ekibiyle kafa kafaya çarpışmıştınız da, hava yastığı tanrısı sayesinde kurtulmuştum!”</span></p>

  <p class="normal1">Gerçekten de, <span class="ideitalik">mikoshi</span>leri sırtlamış ekiplerin huşu içindeki geçiş törenleri sırasında yaralananların, hatta ölenlerin olduğunu tarih kaydetmiş. Bir kez ben de mahallenin <span class="ideitalik">mikoshi</span> ekibine katılayım dedim, ama bir Japon arkadaşım uyardı; boyum uzun olduğu için, <span class="ideitalik">mikoshi</span>nin altına girince bütün yük benim omzuma binecek ve güdük ekip üyeleri keyfine bakacaktı. Tabii ki oyuna gelmedim, <span class="ideitalik">sake</span>leri içtikten sonra hızla olay mahallini terk ettim.</p>

  <p class="normal"><span class="ideitalik">Matsuri</span> konvoyu üyeleri, mahalleyi dolaştıktan sonra yine tapınaklarının önünde <span class="ideitalik">mikoshi</span>yi indirirler. Eğer <span class="ideitalik">matsuri</span> deniz veya nehir kenarında bir yerde gerçekleşiyorsa, sırtlarında <span class="ideitalik">mikoshi</span> ile bir de suya dalarlar. Artık iyice sersemlemiş olan <span class="ideitalik">kami</span> bir yıl dinlenip kendine gelmek üzere mekânına çekilir. Ekip yorgunluğunu nasıl atar? Tabii ki <span class="ideitalik">sake</span> içmeye devam ederek! <span class="ideitalik">Matsuri</span>ler boyunca davul (<span class="ideitalik">taiko</span>) konserleri ve yerel halk dansları gibi faaliyetler de devam eder. Festival alanında yiyecek, içecek, ıvır zıvır satan birçok seyyar tezgâh kurulur.</p>

  <p class="normal">Japonya’da <span class="ideitalik">matsuri</span>lerin kralı, her yıl temmuz ortalarında Kyoto’da düzenlenen <span class="ideitalik">Gion matsuri</span>. İlk kez 9. yüzyılda, Kyoto’yu kasıp kavuran salgın hastalık sırasında salgınlardan sorumlu <span class="ideitalik">kami</span>den sıhhat dilemek için düzenlenmiş. O yıllarda yağmur mevsiminden sonra başlayan kurak dönemde salgınlar çok sık yaşanırmış. İlerleyen yıllarda da salgın çıktıkça <span class="ideitalik">matsuri</span> düzenlenir olmuş; <span class="ideitalik">kami</span>yi evinden çıkarıp Kyoto sokaklarında turlatmışlar ve <span class="ideitalik">matsuri</span> olayı hoşlarına gitmiş. Bir süre sonra <span class="ideitalik">Gion</span> <span class="ideitalik">matsuri</span> her yıl düzenlenir olmuş.</p>

  <p class="indentmetin"><span class="ideitalik">“Hiroshi, sakeleri kap gel, matsuri olayına giriyoruz.”</span></p>

  <p class="indentmetin"><span class="ideitalik">“Ne oldu, salgın falan mı çıktı, senin ateşin var gibi...”</span></p>

  <p class="indentmetin"><span class="ideitalik">“O kadar bekledik, salgın çıkmadı, biz de kendiliğimizden eğlenelim dedik.”</span></p>

  <p class="indentmetin"><span class="ideitalik">“Yüce kami kızmasın, beni olur olmaz rahatsız ediyorsunuz diye...”</span></p>

  <p class="indentmetin"><span class="ideitalik">“Boş versene, o da memnun halinden, bizimle beraber meyhaneye takılıyor.”</span></p>

  <p class="normal1"><span class="ideitalik">Gion</span> <span class="ideitalik">matsuri</span>nin en görkemli olayı, <span class="ideitalik">yamahoko</span> denilen devasa <span class="ideitalik">mikoshi</span>lerin geçit töreni. Yüzyıllardır törene katılan otuz iki <span class="ideitalik">yamahoko</span>nun yirmi üçü <span class="ideitalik">yama</span>, dokuzu <span class="ideitalik">hoko</span>. <span class="ideitalik">Hoko</span>lar, ahşaptan yapılmış dev arabalar; en büyükleri yaklaşık on iki ton çekiyor. <span class="ideitalik">Hoko</span>lar yüzyıllar boyunca Kyoto’lu soyluların zenginliklerini sergilemek için kullandıkları bir araç olmuş. En güzel ve pahalı Türk, İran halıları, ipekten yapılmış doğa tasvirleri <span class="ideitalik">hoko</span>lara asılarak <span class="ideitalik">matsuri</span> boyunca sergilenmiş. <span class="ideitalik">Yama</span>lar biraz daha küçük ahşap arabalar; onlar da kendi meşreplerince süslenip <span class="ideitalik">matsuri</span> için hazır ediliyorlar.</p>

  <p class="normal"><span class="ideitalik">Yamahoko</span> geçişinden bir gün önce, tüm <span class="ideitalik">yama</span>lar ve <span class="ideitalik">hoko</span>lar kendileri için ayrılan bölgelere çekilerek halkın temaşasına sunuluyor. <span class="ideitalik">Hoko</span>lar sökülmüş vaziyette yerlerine getiriliyor ve hiç çivi kullanmadan birbirine geçen parçalar ve iplerle monte ediliyor. Caddeler trafiğe kapatılıyor; halk akın akın süslenmiş <span class="ideitalik">yamahoko</span>ları görmeye gidiyor. Ben de büyük bir tesadüf eseri Kyoto’da bulunduğum sıcak bir temmuz akşamı aralarına karışıp olayı yakından inceledim.</p>

  <p class="normal"><span class="ideitalik">Hoko</span>lara vurmalı ve üflemeli çalgılardan oluşan on-on beş kişilik gruplar biniyor ve mütemadiyen ilahi bir müzik çalıyorlar. <span class="ideitalik">Gion bayashi</span> denilen bu müziğin diğer adı da “kon-çiki-çin”; sürekli <span class="ideitalik">kon-çiki-çin</span> makamında devam eden huzurlu müzik bir süre sonra beyninizi uyuşturuyor.</p>

  <p class="normal">Geçit töreni sabahı erkenden olay mahalline geldim. Tabii benim için “erkenden” olan saatte tüm Japon halkı çoktan yerini almış, töreni en iyi seyredebilecekleri yerleri tutmuşlardı. Sap gibi ortada kaldım, <span class="ideitalik">yamahoko</span>ların arasında dolaştım, bu devasa arabaları çekecek ekiplerle sohbet edip fotoğraf çektirdim.</p>

  <p class="normal"><span class="ideitalik">Yamahoko</span>ları kırk-elli kişilik bir ekip kalın halatlarla çekiyor ve <span class="ideitalik">hoko</span>ların üstünde, ellerinde yelpazelerle dans eden amigolar ekibi gaza getiriyorlar. Tüm gün boyunca Kyoto caddelerinde <span class="ideitalik">yamahoko</span>ların masalsı geçişini seyretmek ve yüzyıllar arasında zaman yolculuğu yapmak Japonya’da yaşanabilecek en özgün deneyimlerden biri...</p>

  <p class="normal">Tokyo’nun en büyük <span class="ideitalik">matsuri</span>si ise, mayıs sonlarında Asakusa Tapınağı civarında yapılan <span class="ideitalik">sanja matsuri</span>. Bu festivalde onlarca <span class="ideitalik">mikoshi</span>, Asakusa sokaklarını büyük bir neşeyle dolduruyor. Yine Asakusa’da sonbaharda görebileceğiniz bir başka ilginç <span class="ideitalik">matsuri</span> de, <span class="ideitalik">Jidai matsuri</span>. <span class="ideitalik">Jidai</span>, “çağ” anlamına geliyor ve Japon tarihinin değişik çağları bu festivaldeki geçit töreninde canlandırılıyor. Sanki tarihi bir tiyatro sahnesi saatler boyunca gözünüzün önünden akıp gidiyor.</p>

  <p class="normal">Asakusa bölgesinin turistik kimliğini bu geleneksel <span class="ideitalik">matsuri</span>ler kesmiyor. Her yıl ağustos sonunda düzenlenen samba <span class="ideitalik">matsuri</span> ile Tokyo sokaklarında bir Rio havası yaratılıyor. Onlarca Japon dans grubunun samba kıyafetleri ile dans ederek sokaklarda salınması tabii ki Rio’daki havayı vermiyor. Kıvırarak samba yapan Japonların fizik açısından Brezilyalılar ile rekabet etmeleri zor, ama yine de tapınakların arasında hoş bir görüntü oluştuyorlar.</p>

  <p class="normal">Sambayı bir kenara bırakırsak, Japonların en hareketli festivali <span class="ideitalik">yosakoi</span> festivalidir. En büyükleri Sapporo, Tokyo ve Kochi’de düzenlenen <span class="ideitalik">yosakoi</span> festivallerinde yine onlarca dans grubu, haftalarca çalıştıkları koreografilerini halka sergiler. <span class="ideitalik">Yosakoi</span> dansları, diğer geleneksel Japon danslarına göre çok hızlı, tempolu, coşkulu danslardır. Amatör gruplar, hepsi bir örnek, canlı renk ve desenlerle tasarladıkları <span class="ideitalik">yukata</span>larını giyerler ve sırayla dans ederek kurtlarını dökerler.</p>

  <p class="normal">Festivalin en güzel yanı son derece amatör bir ruhla yapılmasıdır. Dansçılar gösterilerini Bolşoy balesi kadar ciddiye alırlar, ancak festival son derece şenlikli geçer. Gösteri sıralarını bekleyen grupların yanına gider sohbet edersiniz, size figürlerini öğretirler, rengârenk <span class="ideitalik">yukata</span>larını giymiş yüzlerce neşeli insanın arasında dolaşır, beraber yiyip içersiniz. Kimse küçük dağları yaratmamıştır, kimse kasılmaz, kısacası herkes eğlenir. Dans gruplarında en güzel görüntülerden biri, farklı kuşakların bir araya gelmesidir. Yüz beş yaşındaki nine ile beş yaşındaki torununun torunu, bir örnek kıyafetleri içinde, güçlerinin yettiğince hoplayıp zıplayarak önünüzden geçerler.</p>

  <p class="normal">Japonya’nın sıcak yaz günlerindeki bir diğer eğlenceli festival de <span class="ideitalik">tanabata</span>lardır. Çin efsanelerinde de yer alan <span class="ideitalik">tanabata</span>, yaz gecelerinin en parlak yıldızlarından Altair ile Vega arasındaki hazin bir aşk hikâyesine dayanır. Birbirini seven iki gençle onları engelleyen kız babası etrafında gelişen klasik kavuşamama hikâyesi, iki yıldızın senede bir gün (yedinci ayın yedinci günü) buluşmasına izin verilmesiyle tatlıya bağlanır.</p>

  <p class="normal">Zaten <span class="ideitalik">yukata</span> giyip içki içmeye bahane arayan Japonlar, bu günde de bir <span class="ideitalik">matsuri</span> düzenlerler. Uzun bambu dallarına asılan, genelde kâğıttan yapılan süslemelerle caddeler donatılır. İnsanlar dileklerini yazdıkları kâğıtları bambu dallarına asarlar. Bol bol <span class="ideitalik">sake</span> içilir, “tanabata güzeli” seçilir, dans edilir ve tekrar <span class="ideitalik">sake</span> içilir.</p>

  <p class="normal">Bu denli bol ve çeşitli festival sizi halen kesmediyse, <span class="ideitalik">matsuri</span>lerde son nokta olarak <span class="ideitalik">kanamara matsuri</span>yi ziyaret edebilirsiniz. Kanamara, Tokyo’ya çok yakın bir Şinto tapınağı. Her tapınağın bir <span class="ideitalik">kami</span>si, yani tanrısı veya kutsal ruhu olduğu gibi, bu tapınağınki de penis, veya halk arasındaki tabiriyle pipi. Bu durum yabancılar arasında “Yuh artık! Pipiye bile tapıyorlar” şeklinde yorumlansa da, Japonlar olayı farklı algılıyorlar.</p>

  <p class="normal">Bir bahar sabahı neler göreceğimi kestiremeden trene atladım ve Kanamara yollarına düştüm. Tapınak bahçesine erkenden vardım ve fazla kalabalık olmadan değişik renk ve ebatta pipi figürleri arasında dolaşmaya başladım. Dolaşırken arkamdan bir şey dürtünce yüreğim ağzıma gelmedi değil; arkamdaki meğerse her yıl festivale bir kortejle katılan travestiler grubunun bir üyesiymiş. Lüle saçları ve mini eteğiyle başları döndüren Japon beyefendi çok iyi İngilizce konuşan, bilgili ve entelektüel bir vatandaş çıktı. Bir süre sohbet ettik ve bana festivalin geçmişini, bugününü, anlam ve metaforlarını güzelce özetledi.</p>

  <p class="normal">Pipi şenliğinin dayandığı birkaç efsane var. Bunlardan biri, güzel bir prensese aşık olan şeytanla ilgili. Şeytan, bir şekilde prensesin içine giriyor (Lafın gelişi değil). Prenses kiminle evlenip gerdeğe girse, şeytan damadın takım taklavatını parçalıyor. Sonunda kasabanın demircisi, demirden bir penis imal ediyor, şeytan ona toslayınca yok oluyor, prenses de sağlam kalmış bir gençle evlenip mutlu oluyor filan...</p>

  <p class="normal">Bir başka tevatür de, eskiden o bölgede bol bulunan genelevlerde çalışan personelin, her bahar mevsiminde tapınağa gelip verimli ve kazançlı bir sezon, cinsel hastalıklara yakalanmadan geçirecekleri bir dönem için yaptıkları bir ritüel hakkında. Bu kadınlar, tapınağın sembolü olan pipilerle sokaklarda bir kortej oluşturup dolaştıktan ve pipi ruhunu eğlendirdikten sonra yeni sezonun açılışını yaparlarmış. Yıllar geçtikçe erkeklik uzvuna, Anadolu uygarlıklarında da olduğu gibi, bereket, doğurganlık gibi ek görevler yüklenmiş. Bereketli, çoluk çocuklu bir evlilik yapmak isteyenler, doğurganlık arayışında olanlar da festivale katılıp pipiye saygılarını sunarak dua ediyorlar.</p>

  <p class="normal">Ben hikâyeyi dinlerken, meydana ahşaptan yapılmış, yaklaşık iki metre boyunda ve pembeye boyanmış devasa bir pipi geldi. Geleneksel kıyafetlerini giymiş Şinto rahipleri pipinin önünde dini bir tören yaptılar. Ardından olanca hızıyla şenlikler başladı. Tapınak alanında kurulan tezgâhlarda pipi temalı değişik ürünler, hediyelik eşyalar satılıyordu. Minik sosluklar, küllükler, mendiller hep aynı şekil ve desen üzerineydi.</p>

  <p class="normal">Biraz ileride tezgâhını açmış bir şekerci amca, değişik ebat, lezzet ve renklerde şekerlemeler satıyordu. Lolipop benzeri, pipi-pop diyebileceğimiz bu şekerleri afiyetle yiyenleri gördükçe başım dönmeye başladı. Az daha ileride yere oturmuş birkaç yaşlı teyze ellerindeki iri kıyım Japon turplarını bir heykeltraş gibi yontarak turp-pipiler imal ediyordu. Turptan yapılmış pipiler gün sonunda açık artırmayla satılıyormuş. Alanların bunları ne yaptığını çözemedim; artık evin başköşesine mi koyarsın, salataya mı doğrarsın, senin bileceğin iş...</p>

  <p class="normal">Daha ileride insanların toplanıp kuyruk olduğunu görünce cesaretimi toplayıp o yöne seğirttim. Yine ahşaptan yapılmış dev bir pipinin üstüne sırası gelen çıkıp oturuyor, iyi bir evlilik ve doğurganlık duasında bulunuyordu. Başımı çevirdiğim yerde onlarca pipi görmekten şaşılaşmıştım artık. Festivale katılan kortejler sokaklarda dolaştıracakları pipileri hazırlarken, trene atlayıp Tokyo’ya döndüm.</p>

  <p class="normal">Türkiye’de yerel bir festival denilince, aklıma o yörenin düşman işgalinden kurtuluşunun falanca yıldönümü gelir. Temsili Kuvayı Milliye birlikleri, düşman askerlerini kasabadan sille tokat kovalar. Kasaba halkı rol dağılımında düşman rolünü almamak için aralarında kavga eder, çünkü kendini rolüne kaptıran bir arkadaş düşmanı tepeleme olayını abartabilir. Düşman denize döküldükten sonra, yörede yetişen sebze meyveye göre karpuz güzeli, kiraz güzeli, domates güzeli, turp güzeli seçilir.</p>

  <p class="normal">Daha ulusal bayramlar ise dosta güven, düşmana korku salmak için Türk Silahlı Kuvvetlerinin motorize koleksiyonunu caddelerde dolaştırması şeklinde gelişir. Kültürü, folkloru bu kadar zengin bir ülkenin bayramlarını, festivallerini biraz daha sivilleştirmesi gerekmez mi?</p>
</body>
</html>
