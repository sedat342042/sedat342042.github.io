<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13"><span><img alt="13 Responsibility.ai" class="calibre3" src="../Images/13responsibility_opt.jpeg"/></span><br class="chapter"/>
  <br class="chapter"/>
  Kara Tren Gecikir mi? Gecikmez!</h1>

  <p class="normal1"><span class="ideitalik">Heroes</span> adlı bilimkurgu dizisinin ilk bölümünde kahramanlarımız sahip oldukları doğaüstü güçlerini keşfetmeye başlıyordu. Japon kardeşimiz, zamanı durdurabildiğini iddia ediyordu ve işyerindeki arkadaşına bu durumu çıtlattı. Arkadaşının tepkisi doğal olarak “Hadi len” oldu ve yeteneği konusunda somut bir kanıt istedi. Kahramanımızın cevabı son derece inandırıcıydı: “Bu sabah trenin on sekiz saniye gecikmesini başka nasıl açıklayabilirsin?” Önce boş bulunup “Amma sıkı espri” diye kahkahalarla gülmeye başladım; sonra birden bunun bir espri olmadığını, durumun gayet ciddi olduğunu kavrayıp halimize ağladım.</p>

  <p class="normal">“Deeemir aaaağlarla ördük anayuuurdu döört baştaaaan” mısrasını taşıyan bir marş Japonya’ya daha fazla yakışıyor. Birbiriyle kesişen onlarca hatta rağmen trenlerin ve metroların saniyelerle ölçülen dakikliği, vagonlarının temizliği ve rahatlığı, hızlı ve güvenilir bir taşıma aracı olmaları en bilinen Japon mucizelerinden biridir. Eğer zamanında iddia edildiği gibi “demiryolları komünist işi” ise, Japonya dünyanın en Marksist ve hatta Leninist ülkesidir.</p>

  <p class="normal">Japonya’da demiryolu işleten birçok şirket var ve trenler de çeşit çeşit. Turistik rotalarda işleyen buharlı çufçuflardan arkasında “tek rakibim Japon Havayolları” yazan <span class="ideitalik">shinkansen</span>lere (hızlı trenlere), küçük köyler arasında çalışan tek vagonlu mini trenlerden binaların onuncu katı seviyesinden geçen sürücüsüz <span class="ideitalik">monoray</span>lara kadar her zevke, keseye uygun tren bulunuyor.</p>

  <p class="normal">Kimi trenlere bindiğinizde sizi bu dünyadan alıp çağ atlatsa da, kimi trenler hâlâ insancıl. Bir seferinde Kamakura’da bindiğim eski bir tren, bahçeli küçük evlerin arasında daracık bir yoldan yavaş yavaş ilerliyordu. Ben de ilk vagonda, tam makinistin ensesinde konuşlanarak etrafı seyreyliyordum. Tren yolunun kenarında yürüyen yaşlı bir amcacık belli ki yolun karşı tarafına geçmek istiyordu. Bunu gören makinistimiz yavaşça treni durdurup, amcaya yol verdi. Amcam gülümseyip, makiniste selam vererek karşıya geçti. Tren, kendisinden yaşlı birine yol vermenin huzuru içinde, zangırdayarak, kaybettiği zamanı telafi etmek için yüklendi raylara...</p>

  <p class="normal">Eski ya da yeni, hızlı ya da yavaş bütün bu trenler onlarca farklı şirket tarafından işletilse de, birbirlerine kusursuz işleyen bir ağ ile bağlıdır. Örneğin Japonya’nın bir ucundan diğer ucundaki bir köye gitmek istiyorsanız, demiryollarının internet sitesine “Ben, 20 Ekim tarihinde, evime en yakın istasyondan trene/metroya binip saat 18:03’te, falanca köyün istasyonunda olmak istiyorum” şeklinde tercihlerinizi giriyorsunuz. Belirtilen saatte hedefinizde olmanız için, saat kaçta evinize en yakın istasyondan trene bineceğiniz, nerelerde tren değiştirmeniz gerekeceği, bu değişiklikleri yapacağınız istasyonlarda peronlar arasındaki mesafeyi kaç dakikada yürüyebileceğiniz, trenin kaç vagonu olacağı, toplam kaç yen ödeyeceğiniz gibi bilgiler bir saniye içinde önünüzde beliriyor. Ayrıca bu bilgiler birkaç değişik seçenekte sunuluyor: en az tren değiştirme gerektiren, en hızlı ama pahalı, daha ucuz ama uzun süren ve benzeri birkaç seçenek...</p>

  <p class="normal">Tabii ki trenlerin kralı, Japonya’nın medarı iftiharı, hızlı tren, kurşun tren ve benzeri isimlerle de bilinen <span class="ideitalik">shinkansen</span>ler. <span class="ideitalik">Shinkansen</span>lere binmek Japonlar için halen bir gurur kaynağı; hatta perona çıkıp <span class="ideitalik">shinkansen</span>i seyretmek bile ailelerin çocuklarını hafta sonu götürdükleri etkinliklerden biri. Halen Tokyo istasyonunda, trene binemeyeceğiniz, ancak perona çıkıp onları görmeye hak kazanabileceğiniz özel bir bilet cüzi fiyata satılır. Ve insanlar halen, binmeseler bile, perona çıkıp, yanlarından vızır vızır geçen bu trenleri, yüzlerinde “Vay beee, Japon yapmış... Yani, biz yapmışız” ifadesiyle, gurur duyarak izlerler.</p>

  <p class="normal"><span class="ideitalik">Shinkansen</span>, oldukça hızlı, konforlu, dakik ve güvenilir bir ulaşım aracı; ülkenin iki büyük şehri (Tokyo ile Osaka) arasındaki 552 kilometrelik mesafeyi 156 dakikada katediyor. Saatte 300 kilometreye yaklaşan hızlarda yolculuk ederken viraja girdiğinizde bile pencerenin kenarında duran kahve fincanınız kıpırdamıyor. Binmek nasip olamadan kaza yapan yurdumuzun hızlandırılmış trenlerinde, viraja girildiğinde restoran vagonundaki tabakların havada uçuştuğunu okumuştum.</p>

  <p class="normal">Bu yüksek hızlarda güvenlik çok önemli olduğu için <span class="ideitalik">shinkansen</span>lerde gece seferi yok. Her gece tüm hat boyunca gidip gelen özel bir araç sayesinde raylar yüzde yüz kontrolden geçiriliyor. Vagonların temizlenmesini seyretmek de olağanüstü keyifli; Formula 1 araçlarının <span class="ideitalik">pit stop</span>unu (yarış esnasındaki servis molalarını) andıran bir işbölümü var. Tren son durağına yaklaşırken, mavi üniformalı bir erkek ve pembe üniformalı bir kadın görevli vagon kapılarının açılacağı hizada, tam teçhizat kuşanmış halde, hazır ol duruşunda bekliyorlar. Cumhurbaşkanlığı muhafız alayının ciddiyetini taşıyan bu ikili ekipten her vagon için iki takım (toplam dört kişi) mevcut; yani on altı vagonluk bir Osaka treni için altmış dört kişilik bir birlik hazır durumda trenin yanaşmasını bekliyor. Tren istasyonda yirmi dakika duracak; bu süre içinde yolcular inecek, tren temizlenecek ve yeni yolcular binecek. Tren durup kapılar açıldığında, kapıların kenarında bekleyen ekipler önce tüm inen yolcuları yerlere kadar eğilerek selamlıyorlar, son yolcu çıkar çıkmaz hızla içeri dalıyorlar, bir Formula 1 ekibinin hızıyla çöpleri topluyorlar, koltukları gidiş yönüne çeviriyorlar, “kuru temizlik”ten sorumlu öndeki bey toz alırken, <span class="ideitalik">vileda</span> benzeri ekipmanla donatılmış arkadaki bayan yerleri siliyor, vagonun ortasında karşı istikametten gelen ekiple karşılaşınca tornistan edip vagondan iniyorlar, yüzlerinde kocaman bir gülümsemeyle yeni yolcuları vagona davet ediyorlar. Trenin hareketinden önce vagona binip yerinize yerleşmeniz için beş dakika kadar bir zamanınız var, ama bu süre fazlasıyla yetiyor. <span class="ideitalik">Shinkansen</span>e kimse büyük valizlerle binmiyor zaten; herkes gideceği yere eşyasını önceden kargoyla yolluyor.</p>

  <p class="normal">Perona sadece yolcular çıkabildiği için acıklı veda kucaklaşmalarına rastlanmıyor ve tren tam zamanında kalkıyor. Ara istasyonlarda inip binmek daha bir ustalık gerektiriyor. Trenimiz istasyonun büyüklüğüne göre, otuz saniye ile bir buçuk dakika arasında bir süre için istasyonda duruyor. Ara bir istasyonda inecekseniz, tren istasyona yaklaşırken, zembereği kurulmuş saat gibi kapıya yakın bir pozisyon alacaksınız; yoksa vuslat bir başka istasyona kalabilir. Tabii iniş biniş modeli böyle olunca, peronlarda Osaka pişmaniyesi, Nagoya poğaçası satan seyyar esnafa da rastlayamıyoruz.</p>

  <p class="normal">Trenlerde karşınıza çıkan bir başka güzellik de, pencere kenarında oturunca iki pencere arasındaki bölmenin hiçbir zaman burnunuzun önüne gelmemesi. Pencere ve koltuk araları uygun bir şekilde düzenlenerek tüm yolcuların güzel bir görüş alanı yakalaması sağlanmış. Tokyo’dan batıya doğru giden hatlarda bilet alırken en önemli ayrıntılardan biri de seyir yönünün sağ tarafından yer almak, böylece yolculuk esnasında Fuji Dağını görebilmek. Sırf trenin sağından yer alabilmek için, planladığı saatte değil de, birkaç sefer sonrasına bilet almayı göze alan Japonlar genelde bu amaçlarına ulaşamazlar. Trenin Tokyo’dan hareket edip de Fuji civarlarına yaklaştığı bir saatlik sürede bir Japonun tren içinde uyanık kalması fizik kanunlarına aykırıdır. Tren Fuji’ye yaklaştığında yolcuların yüzde sekseni Fuji’yi rüyalarında görmektedir.</p>

  <p class="normal">Japonlar halen yeni nesil bir <span class="ideitalik">shinkansen</span> geliştirmeye çalışıyor. Ray ve tekerleklere ihtiyaç duymayacak bu tren, tamamen sürtünmesiz bir ortamda, süper iletkenlerin kullanıldığı elektromanyetik bir alanda hareket edecek. Yeni hatların döşenmesinin zorunlu olduğu ve çok büyük yatırım gerektirecek bu projenin deneme sürüşlerinde saatte 600 kilometre hıza yaklaşıldı. Ben henüz Japonya’da iken yaşanan en büyük sorunlardan biri, bu hızla tünele giren trenin camlarının yüksek basınç yüzünden patlaması idi; bakalım Japonlar bu soruna ne gibi bir çare bulacaklar.</p>

  <p class="normal">Japonya’nın <span class="ideitalik">shinkansen</span> kadar meşhur bir başka tren hattı da Tokyo içinde tur atan Yamanote hattıdır. Gri üzerine açık yeşil çizgili Yamanote vagonları Tokyo’nun en önemli simgelerinden biri haline gelmiş durumda. Tokyo içindeki turunu bir saat içinde tamamlayan bu hattın yolculuk süresini elli sekiz dakikaya indirmek için çalışmalar yapıldığını duymuştum. Sabahın beşinden gece yaklaşık bire kadar iki-dört dakika aralıklarla geçen bu tren Tokyo’da toplu taşımanın can damarıdır. Bir gün elektrik hatlarındaki bir arıza yüzünden faaliyetine beş saatlik bir ara verildiğinde, Tokyo neredeyse felç geçirmiş, yüz binlerce insan mağdur olmuştu.</p>

  <p class="normal">Yamanote sadece bir tren hattı olmaktan çıkmış, şehrin yaşayan efsanesi, turistik öğelerinden biri haline gelmiştir. Şehir hatları vapurları İstanbul için ne ifade ediyorsa, Yamanote de Tokyolular için öyledir. İlkokul çocukları Yamanote hattının istasyon isimlerinden oluşan bir şarkıyı daha yuvadayken öğrenirler.</p>

  <p class="normal">Yamanote hattı, bir gün içinde yaklaşık üç buçuk milyon Japon evladını taşır. Dolayısıyla Tokyo, Osaka gibi aşırı kalabalık şehirlerde toplu taşıma gerçekten de bayağı “toplu”dur; trenlerin insan haklarına aykırı kalabalıklığı, hatta istasyonlarda insanları vagonlara tıkıştırmak için bile görevlilerin olduğu herkesçe bilinen Japon âdetlerindendir. Böyle sıkışık bir vagonda her gün bir buçuk saat işe geliş, bir buçuk saat eve dönüş yine de kimseyi rahatsız etmez; bu da bir çeşit kabullenme veya kanıksama halidir. Yani, bir Japon için zaten normal olan, olması gereken durum bu olduğundan, daha iyi bir seçenek sadece tatlı bir rüyadır.</p>

  <p class="normal">Japonya’da yaptığım tren yolculuklarında birçok ayrıntı dikkatimi çekmişti. Bunlardan biri, balık istifi bir trende, yazın en sıcak günlerinde bile, hiç ter kokusu ile karşılaşmamam olmuştu. Japon halkının temizliğe düşkünlüğü bir gerçek, ama ter bezleriniz de mi yok hemşerim? Bir de, trene bindikten sonra herkes kendi dünyasına dalıyor ve etrafını rahatsız etmemeye özen gösteriyor. Yine en bilinen Japon geyiklerinden biri olan “Kardeşim, trene biniyorsun, herkes haldır haldır kitap okuyor... Tabii ki kalkınırlar” tezi halen geçerli, ancak trende okunan kitapların içeriği biraz hayal kırıklığı yaratabilir. <span class="ideitalik">Manga</span> (çizgi roman) kültürünün çok yaygın olduğu Japonya’da erotik <span class="ideitalik">manga</span>ların da yoğun bir okur kitlesi var. Japonlar, tıklım tıklım bir trende bu <span class="ideitalik">manga</span>ları açıp, etraftakilerin de gözlerine soka soka okumaktan çekinmiyorlar. Yanınızda kitabınız olmasa da, omuz üstünden erotizm paylaşımı gayet doğal bir sosyal yakınlaşma örneği olabiliyor.</p>

  <p class="normal">Japonya’nın bir numaralı demiryolu kuruluşu olan ve yıllar önce özelleştirilen <span class="ideitalik">Japan Railways</span> (JR-Japonya’nın TCDD’si) başta olmak üzere demiryolu şirketlerinde çalışmak, o şirketin üniformasını giymek, halen birçok Japon genci için saygın bir meslek. Demiryolu şirketlerinde ağır bir eğitimden sonra, silahlı kuvvetlere benzer sıkı bir hiyerarşi içinde, katı kuralların belirlediği bir kariyer haritası çiziliyor. İstasyonlarda “yer hizmetlerinde” bayrak sallayarak, yolcuları vagonlara tıkıştırarak başlayan kariyer makinistliğe kadar uzanıyor. O aşamada bile, tarifede meydana gelecek bir dakikalık sapma veya treni istasyonda durdururken bir metre ileri kaçırma sonucu, o kişi kendisini köhne bir istasyonda sopa sallarken bulabiliyor.</p>

  <p class="normal">Kullanıcı tarafında her şeyin mükemmel gözüktüğü bu sistemin çalışanları ne kadar baskı altına aldığıysa, 2005 yazında yaşanan Japonya’nın en büyük demiryolu kazalarından biriyle ortaya çıktı. Yüzden fazla insanın hayatını kaybettiği kazanın sebebi, bir istasyonda duracağı noktayı dört metre kaçırdığı için fazladan manevra yaparak zaman kaybeden ve bu hatası yüzünden makinistlikten şamar oğlanlığı mertebesine inmemek için gazı kökleyen bir makinist olunca, sistem de sorgulanmaya başlandı. İçinde insan faktörü olan sistemlere, söz konusu insanlar Japon bile olsalar, bu kadar yükleme yapılmaması gerektiği yeniden dile getirildi. Çok sert cezalar çoğu zaman hataları önlemek yerine, sistemi daha fazla riske sokabiliyor...</p>

  <p class="normal">Her şeye rağmen, demiryolu sistemi Japonya’da ulaşımın belkemiğidir. Tasarım konusunda belli bir ince çizgiyi koruyan Japonlar, tek tip vagon ve lokomotif yerine, yüzlerce değişik model tasarlayarak işin içine biraz daha renk katmışlardır. Ben bile bir <span class="ideitalik">shinkansen</span>in tipine bakarak nereden gelip nereye gittiğini söyleyebiliyorsam, varın siz Japonları düşünün... Sadece trenleri seyretmek ve farklı lokomotiflerin değişik açılardan fotoğraflarını çekebilmek için istasyonlarda konuşlanan ve bütün gününü orada geçiren takıntılı uğraş sahipleriyle bile tanıştım.</p>

  <p class="indentmetin"><span class="ideitalik">“Sen de mi buradasın Hiroshi?”</span></p>

  <p class="indentmetin"><span class="ideitalik">“Evet, Hankyu hattında yeni bir lokomotif hizmete girmiş, 10:58’de istasyona girecek, aha şuracıktan lokomotifin önünü fotoğraflayacağım... Sen?”</span></p>

  <p class="indentmetin"><span class="ideitalik">“Beni shinkansenlerden gayrısı kesmiyor artık... Tokaido hattının ilk dokuz vagonunu çektim, onuncuyu çekerken tren hareket etti, resim flu çıkmış, yine geldim. Bacağın niye alçıda?”</span></p>

  <p class="indentmetin"><span class="ideitalik">“Geçenlerde Odakyu hattının yedinci vagonunu kiraz çiçeklerinin arasından görüntülemek için ağaca tırmanıyordum, düştüm!”</span></p>

  <p class="normal1">Her ne kadar trenler güvenli ve yolcular birbirlerine saygılı desem de, trenlerde Japonlara özgü taciz vakaları yaşanmıyor değil. Aşırı sıkışıklıktan dolayı taciz fırsatlarının çoğaldığı işe gidiş dönüş saatleriyle, genelde sarhoş vatandaşlara hizmet veren son trenlerde ceza sahasındaki dokuz kusurlu hareketten bir veya birkaçına rastlamak mümkün oluyor. Tren şirketlerinin bu duruma karşı geliştirdiği çarelerden biri, harem selamlık vagonlar. Söz konusu sıkışık ve sarhoş yoğun saatlerde trenlerin bir veya iki vagonu yalnızca kadın yolculara tahsis ediliyor.</p>

  <p class="normal">Japon eğlence dünyası, erkek yolcuların trende kadınları taciz etme fantezisini bir işkoluna çevirmek için fırsatı kaçırmamış tabii. Tren vagonu şeklinde tasarlanmış bir hostes-bar açarak tren fetişistlerinin heyecanlarını burada söndürmelerini hedefleyen girişimciler gayet başarılı olmuş. İçkisini alıp da vagon-barın bir köşesine ilişen arkadaşlar, vagonda gezinen bar görevlisi hostes kızlara <span class="ideitalik">trensel</span> sataşmalarda bulunuyormuş.</p>

  <p class="normal">Bir keresinde hiç dikkat etmeden, koşarak son anda yetiştiğim bir trende önüme ilk gelen vagona kendimi attım ve içeride garip bir huzur duygusuna kapıldım. Tıklım tıklım vagonda bir sessizlik, dinginlik, tatlı parfüm kokuları, hafif kıkırdamalar ve insanın gözünü tırmalayan gri takım elbiseli Japon erkek işgücünün eksikliği vardı... Epey yol aldıktan sonra harem selamlık bir vagonda bulunduğumu anladım, ama herhalde tacizci bir görünüşüm olmadığı için yolcular şikayetçi olmadılar ve yarım saatlik keyifli bir yolculuktan sonra ineceğim istasyona vardık.</p>

  <p class="normal">30 yıl önce trenle Ankara’dan Tatvan’a giderken yöre halkının trenlere karşı en sempatik yaklaşımı onları taşlamaktı. Tatvan’a gidene kadar trenimizde kırılmamış cam kalmamış, taşlardan biri anneannemi yaralamıştı. Öyle ya, trenler o taşları atanların babalarının malı değildi; nişancılık yetilerini geliştirmek için zarar vermekte beis yoktu. Veya, vagonun döşemesine çakı ile ismini kazıyarak trenle arasında duygusal bir bağ yaratmak aslında halkın TCDD’yi sahiplendiği anlamına bile gelebilirdi.</p>

  <p class="normal">Bir defasında, bindiğim tren Osaka’da ineceğim istasyona geldiğinde, içtiğim suyun boş pet şişesini istemeyerek koltuğun kenarında unutmuştum. Yanımda oturan yaşlı teyze de inmek için ayağa kalkarken uzanıp benim bıraktığım boş şişeyi aldı ve atmak üzere çantasına koydu. Trenden indikten sonra uzun uzun düşündüm. Trenin camını taşlamak dururken, kendisine ait olmayan çöpü toplamak ne kazandırırdı ki ona bu yaştan sonra?</p>
</body>
</html>
