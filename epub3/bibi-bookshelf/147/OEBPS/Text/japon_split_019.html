<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17"><span><img alt="17 Spirit-konjyo.ai" class="calibre3" src="../Images/17spirit-konjyo_opt.jpeg"/></span><br class="chapter"/>
  <br class="chapter"/>
  Obon Festivali: Ruhların Geri Dönüşü</h1>

  <p class="normal1">Ben Japonya’ya yerleştikten bir süre sonra, dönemin başbakanı Koizumi bir tapınağı ziyaret etti diye bütün Asya ayağa kalktı. Japonya içinde bu ziyareti destekleyenler veya eleştirenler, Çin ve Kore’de Koizumi’yi lanetleyenler derken, ortalık toz duman oldu. Japonya’daki koyu milliyetçiler Koizumi’yi alkışlarken, bağımsız bir mahkeme anayasayı ihlal ettiği iddiasıyla dava bile açtı.</p>

  <p class="normal">Aynı günlerde televizyonda Kore’deki protesto gösterilerini izleyince dehşete düştüm. Aşırı milliyetçi gruplar parmaklarını kesiyorlar ve bu parmakları zarfa koyup iadeli taahhütlü posta ile Japon meclisine gönderiyorlardı. Taşkın gösterilerin bir Müslüm Baba konserinden aşağı kalır yanı yoktu; kendilerini kesenler, biçenler, yerden yere atanlar gırla gidiyordu.</p>

  <p class="normal">Bir hafta sonu bu gizemli tapınağı tebdili kıyafet ziyaret etmeye karar verdim. Ne olur ne olmaz, Koreli ya da Çinli bir gören olur, kendi parmaklarını değil benimkileri kesecekleri tutar. Ne de olsa bu adamlar Bruce Lee’nin soyundan geliyor; yamuk yapan, Allahını bulur. Sabah erkenden imparatorluk sarayının kuzeyine düşen tapınağa yaklaşıp keşfe başladım. Şinto tapınaklarının simgesi olan devasa bir <span class="ideitalik">torii</span> kapısından geçtim. Önümde birkaç yüz metrelik geniş bir yaya yolu uzanıyordu. İki tarafı kiraz ağaçlarıyla kaplı bu yolun <span class="ideitalik">sakura</span> (kiraz çiçekleri) mevsiminde en çok rağbet gören piknik alanlarından biri olduğunu sonradan öğrenecektim. Yolun ilk yarısını yürüdüm ve önüme heybetli bir bronz heykel çıktı.</p>

  <p class="normal">Heykel, Meiji döneminde ilk düzenli orduyu kuran ve samuraylık sisteminin yıkılmasında büyük rol oynayan Masujiro Omura’ya aitmiş. Kendisi de samuray olan Omura, modern savaş tekniklerini kullanarak, <span class="ideitalik">Son Samuray</span> filminde izlediğimiz üzere, Saigo (son samuray) ile Tom Cruise’u tepelemiş ve Japonya’da yeni bir çağın önünü açmış.</p>

  <p class="normal">Samuraylık dönemini bitiren iç savaşın ardından, savaşta ölenlerin ruhları için Yasukuni (barışçı ülke) Tapınağı 1869 yılında burada kurulmuş. O tarihten sonra, ülkesi için savaşarak ölen tüm Japonların ruhları bu tapınakta onurlandırılmış. İkinci Dünya Savaşının sonuna kadar yaklaşık iki buçuk milyon Japonun ruhu Yasukuni Tapınağının <span class="ideitalik">Ruhlar Kitabı</span>’na kaydedilmiş.</p>

  <p class="normal">Tapınağın gerçekten böyle bir kitabı var. Savaşarak ölen her Japonun ruhu Yasukuni’de kutsanıyor. İşte zurnanın zırt dediği yer de burası; bu iki buçuk milyon arasında yaklaşık yirmi tane “birinci sınıf savaş suçlusu”nun isimleri de yer alıyor. İkinci Dünya Savaşı ve öncesinde, Kore, Çin, Tayvan ve diğer Asya ülkelerinde katliam yaptığı, sivil halkın öldürülmesi emrini verdiği iddia edilen bazı üst düzey subaylara da Yasukuni rahipleri tarafından ikametgâh ilmuhaberi düzenlenmiş.</p>

  <p class="normal">Bu yüzden, tapınağa başbakan sıfatıyla yapılan ziyaretler Asya ülkeleri tarafından “Japon emperyalizminin, saldırganlığının ve sivil halkı öldüren katillerin onurlandırılması” olarak algılanıyor. Bu isimlerin tapınağın listesinden çıkarılmasını isteyen, böylece hem tapınağın daha saygınlaşacağını, hem de uluslararası diplomatik sorunların çözüleceğini savunan Japonlar olsa da, tapınak yönetiminin ve milliyetçi grupların bu fikre sıcak bakması imkânsız. Savaş suçlusu bile olsalar, bu insanların imparator için öldüklerine (<span class="ideitalik">tenno banzai</span>) ve Japonya için en iyisini yapmaya çalıştıklarına inanılıyor. Üstelik Japonlar, bir kişinin ölümüyle beraber günahlarının da bir anlamda bağışlandığına inanıyorlar.</p>

  <p class="normal">Japon siyasetinde belli bir yeri olan aşırı milliyetçilerle “Şehit Aileleri Birliği” diyebileceğimiz İzokukai Cemiyeti (toplumda saygın bir yeri olan güçlü bir birlik) üyeleri, savaş sonucu ölmüş herhangi bir Japonun ruhunun Yasukuni’den sınır dışı edilmesine şiddetle karşılar. Yasukuni rahipleri de, “tapınaktaki tüm ruhların tek bir koltukta oturduğunu, bir anlamda bütünleştiklerini, aralarından bir ya da birkaçını söküp atmanın imkânsız olduğunu” iddia ediyorlar.</p>

  <p class="normal">Savaş suçlusu ile savaş kahramanı kavramları birbirine çok yakın olabiliyor. Tabii bu tanımlamalar savaşı kazanana göre değişebiliyor; sonuçta, tarih kazananlar tarafından yazılıyor. Yine de Japon ordusunun 1930’larda Kore ve Çin’de büyük katliamlar yaptığı kabul edilen bir gerçek.</p>

  <p class="normal">Neyse, benim Yasukuni ziyaretim, Japon başbakanının ziyareti kadar politik değil, daha çok merak kökenli ne de olsa. Konuya dönersek, tapınağa uzanan yol boyunca açılmış antika tezgâhları, koyu milliyetçilerin gösterileri, kanı bitlenmiş Japon ressamların satmaya çalıştığı Pearl Harbor ve <span class="ideitalik">kamikaze</span> saldırıları temalı “Nasıl geçirdik” tabloları görülebiliyor. Tapınak yerleşkesinde bulunan <span class="ideitalik">noh</span> tiyatrosu sahnesi, <span class="ideitalik">sumo</span> güreşi ringi, Japon bahçesi ve savaş tarihi müzesi sayesinde az zamanda çok Japonya tecrübesi edinebiliyorsunuz. Hafta sonları <span class="ideitalik">noh</span> tiyatrosu sahnesinde kılıç, savunma sporları gösterileri, geleneksel müzik konserleri de olabiliyor. Yılda bir kez <span class="ideitalik">sumo</span> karşılaşmalarını bahçede izleyebiliyorsunuz. Eğer Japonya’nın İkinci Dünya Savaşında teslim olduğu 15 Ağustos tarihinde burada bulunursanız, siyasetçilerden dolayı Asya’nın en ihtilaflı tapınak ziyaretine tanık olabiliyorsunuz.</p>

  <p class="normal">15 Ağustos deyince aklıma geldi; Japonya’da bulunmak için en sakınılması gereken dönem <span class="ideitalik">obon</span> zamanı. <span class="ideitalik">Obon</span>, ağustosun ilk yarısına denk gelen, ölmüş kişilerin ruhlarının evlerine geri dönüp aileleriyle birlikte olduklarına inanılan bir dönem. Japonya’da ruhların yaşayanlarla bir araya gelmesi, yiyip içip eğlenmesi az rastlanan bir vaka değil. Dolayısıyla <span class="ideitalik">obon</span>, bizdeki Ramazan ve Kurban bayramları gibi, ailelerin bir araya geldiği, çoluk çocuk, dede torun toplanılan bir dönem. Çalışanlar zaten en fazla bir hafta olan izinlerini bu döneme denk getirip aileleriyle bir araya gelmeye çalışıyorlar; veya, bizde de olduğu gibi, <span class="ideitalik">obon</span>u fırsat bilip yurtdışına ya da deniz kıyısına kaçıyorlar.</p>

  <p class="normal">İki buçuk milyon savaş kurbanının ruhlarının bulunduğu Yasukuni Tapınağında temmuzda düzenlenen <span class="ideitalik">obon</span> <span class="ideitalik">matsuri</span>, nedense çok bilinmeyen, ama benim Tokyo’da en çok hoşuma giden festivallerden biri. Özellikle akşam hava karardıktan sonra, Yasukuni Tapınağına giden geniş yolun iki yanına asılan binlerce fener büyülü bir atmosfer yaratıyor. <span class="ideitalik">Obon</span> döneminde yollara asılan, veya nehirlerde, göllerde yüzdürülen fenerler, dünyaya dönecek ruhlara yol gösteren ışık görevi görüyor. İki buçuk milyon ruha yol göstermek için de haliyle epey bir fener kullanılıyor. <span class="ideitalik">Matsuri</span>ye gelen kadınların çoğunun en güzel <span class="ideitalik">yukata</span>larını giymesi, fenerlerin arasına kurulan onlarca yiyecek, içecek ve eğlencelik tezgâhı (Seyyar bir korku tüneli bile kuruluyor), geceleyin <span class="ideitalik">mikoshi</span> taşıyan yiğitler, tapınak bahçesindeki sahnede peş peşe yapılan konser, dans, kılıç sporları ve benzeri gösteriler, <span class="ideitalik">ikebana</span> ve resim sergileri derken, bir gece içinde yoğunlaştırılmış bir Japon kültür deneyimi yaşıyorsunuz.</p>

  <p class="normal">Festivalin en şiirsel kısmı, <span class="ideitalik">yukata</span>lı teyzelerin <span class="ideitalik">yagura</span> denilen yuvarlak sahnenin üstünde geleneksel Japon müziği eşliğinde yaptıkları <span class="ideitalik">bon-odori</span> dansı. <span class="ideitalik">Bon-odori</span>, sakin adımlara yumuşak el ve kol hareketlerinin eşlik ettiği, yavaş ama akıcı bir şekilde yapılan, ölen atalara saygının ifade edildiği bir dans. Japonya’nın tüm yörelerinde <span class="ideitalik">obon</span> döneminde yapılan bu dansın hareketlerini bilmeyen Japon yok gibi. Bu yüzden <span class="ideitalik">bon-odori</span> dansçıları dansa başladıktan kısa bir süre sonra sokaktan gelip geçen herkes <span class="ideitalik">yagura</span> etrafında dönerek dansçılara katılıyor. Başta garip kaçsa da, en güzel görüntü bu noktadan sonra başlıyor; geleneksel kıyafetlerini giymiş teyzelerin arasına işten çıkmış, tayyörleri ve topuklu ayakkabılarıyla iş kadınları, saçları pembe ve yeşile boyalı punk okul kızları, elinde alışveriş torbalarıyla pazardan dönen ev kadınları da karışıyor. Böylece Yasukuni’de davul ritmleri arasında dans ederek dönen ilginç bir Japonya mozaiğini izleyebiliyorsunuz. Karanlıkta uzun pozlamayla bu görüntünün resmini çekmeye çalıştım; ancak her şey hareket halinde olduğu için birbirinin içine girmiş renkler ve şekiller ortaya çıktı. Ama Japonya da buydu zaten; farklı renklerin, tarzların ve zıtlıkların aynı potada eridiği bir gezegen.</p>

  <p class="normal">Yasukuni’ye giden uzun yolda yürürken, 200 yıl önce bir <span class="ideitalik">obon</span> festivalinde ne yaşanıyorsa onu aynen yaşayabilirsiniz. Seyyar tezgâhlardan yükselen ızgara dumanları, bağrışarak müşteri çekmeye çalışan kukla oynatıcıları, ortadan ikiye bölünmüş küçük karpuzlara veya meyveli buzlara yumulmuş insanlar, birbirine korku hikâyeleri anlatarak ürkütmeye çalışan ahali, <span class="ideitalik">mikoshi</span>leri sırtlamış, tanrıları eğlendirmeye çalışan delikanlılar ve bir köşede savaştan dönmeyen kocasının ruhuyla bir araya gelmiş, sessizce ağlayan yaşlı bir teyze... 200 yıl öncesine göre tek fark, bütün bu etkinliklerin cep telefonu kameralarıyla kaydedilebilmesi.</p>
</body>
</html>
