<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28"><span><img alt="28 Dream-yume.ai" class="calibre3" src="../Images/28dream-yume_opt.jpeg"/></span><br class="chapter"/>
  <br class="chapter"/>
  Sen Mutluluğun Resmini Yapabilir misin?</h1>

  <p class="normal1">“Sen mutluluğun resmini yapabilir misin?” diye sormuş Nâzım Hikmet, Abidin Dino’ya... “İşin kolayına kaçmadan ama” diye de eklemiş. Abidin Dino da cevaben bir şiir yazmış Nâzım’a; o şiirinde, sıcacık bir vatan tasviri yaptıktan sonra, “İşte o zaman Nâzım/Yapardım mutluluğun resmini/Buna da ne tuval yeterdi/Ne boya” demiş.</p>

  <p class="normal">Ben de kızım dört yaşındayken sormuştum ona, mutluluğun resmini yapabilir misin diye... Ama unutmuşum Nâzım gibi “İşin kolayına kaçmadan” demeyi. O da bana cevap vermişti: “Çok kolay tabii, kalp ve yıldız çizerim” diye. Önce işin kolayına kaçtığını düşündüm; sonra anladım ki dört yaşında mutluluğu resmetmek zaten kolay! Daha fazla neye ihtiyacı olsun ki kızımın, kalp ve yıldızdan başka...</p>

  <p class="normal">Peki insan düşlerinin resmini yapabilir mi? Belki kulağa kolay geliyor, ama ya “İşin kolayına kaçmadan” diye eklersem! Tokyo’nun cafcaflı gökdeleni Roppongi Hills’in elli ikinci katında bir “Akira Kurosawa Resimleri” sergisine davetiye gelene kadar tatmin edici bir cevap bulamamıştım bu soruya. Sergiye “Bu adamcağız yönetmen değil miydi” diye düşünerek gittim ve gördüm ki yönetmenden önce ressammış, hem de düşlerinin resmini yapan bir ressam.</p>

  <p class="normal">Hayatımda gezdiğim en etkileyici sergilerden biri olmuştu. Üstat önce hayallerini tuvale dökmüş, arkasından da filme çekmiş. Sergilenen resimlerinin çoğu, filmlerindeki sahnelerin betimlenmesiydi. Kurosawa, çekeceği sahnenin önce dev boyutlarda yağlıboya bir resmini yapmış ve o sahnedeki sesleri, kokuları, duyguları bile resme aktarmış sanki... Sinema dünyasında “storyboard” diye bir teknik vardır, çekilecek sahnelerin bazen eskizleri çiziktirilir; ama Kurosawa işi abartıp ortaya yağlıboya şaheserler çıkarmış.</p>

  <p class="normal">Bence en etkileyici olanlar, <span class="ideitalik">Dreams</span>, yani <span class="ideitalik">Rüyalar</span> filmiyle ilgili resimlerdi. Kurosawa hayallerini veya rüyalarını çok etkileyici bir şekilde önce tuvale, sonra beyazperdeye aktarmıştı. Uçan çocuk ve peri resimleri (Bu bölümü filme dahil etmekten vazgeçmişti), tilkinin düğünü, değirmenler köyü, tünel, Martin Scorsese’nin Van Gogh rolünde oynadığı karga ve diğer bölümlere ait resimler insanı gerçekten düşler âlemine götürüyordu.</p>

  <p class="normal">İlk aklıma takılan konu, filmin adı olan “Dreams”in hangi anlama geldiğiydi; hayaller mi, yoksa rüyalar mı... Bunu düşünürken birden kafama dank etti: İngilizcede rüya için de, hayal için de aynı kelime kullanılıyordu. Bu durum epey bir kafamı kurcaladı; rüya ve hayal arasında ne fark vardı? İkisini birbirinden ayıran, uykuda veya uyanık olmak, bilinçli veya bilinçsiz olmak mıydı?</p>

  <p class="normal">Ben nedense ikisi arasında büyük fark olduğuna inanıyordum. Rüya hayalden daha saf, katıksız ve insan zihninin müdahalesinden uzaktı. Halbuki bilincimiz, hayalin içine birçok şey katabilir, onu kirletebilirdi. İngilizcede rüya ve hayal için niye farklı kelimeler bulunmadığını düşünürken, filmin Japonca ismini buldum: <span class="ideitalik">Yume</span>.</p>

  <p class="normal"><span class="ideitalik">Yume</span>, Türkçede rüya anlamına geliyor ve Japoncada hayal için farklı bir kelime var. Japon kültürünün de, bizde olduğu gibi, rüya ve hayal için farklı kelimeler yaratması nedense çok hoşuma gitti ve sergiden sonra filmin videosunu alarak bir rüya seyreder gibi seyrettim. İngilizce konuşan toplumların filmin ismindeki ince ayrımı anlamayabileceklerine hayıflandım.</p>

  <p class="normal">Akira Kurosawa, Tokyo’da 1910 yılında, samuray soyundan gelen bir ailenin sekizinci ve sonuncu oğlu olarak doğmuş. Babasının modern görüşlü biri olması sayesinde, çocukluğunda batı sinemasının örneklerini seyredebilmiş. Ama Akira’nın asıl büyük merakı resim yapmak ve iyi bir ressam olmakmış. Kendisi gibi dâhi yaradılışlı olan ve Akira’yı önemli derecede etkileyen abisi Heigo filmlere ve sinema endüstrisine daha çok meraklıymış.</p>

  <p class="normal">Bir miktar asi ruhlu olan Kurosawa kardeşlerden Heigo yirmili yaşlarında intihar ettikten sonra Akira büyük bir travma geçirmiş, ama sonunda kendini film endüstrisinde bulmuş. İkinci Dünya Savaşından önceki baskı rejimi sırasında mecburen Japon propagandasına yönelik film projelerinde yer almış. Savaş sonrasında üzerindeki baskı kalkınca gerçek sanatını ortaya koymuş. Klasik batı edebiyatından etkilenen Akira, özellikle Sheakespeare ve çağdaş Rus yazarlarından ilham almış. Sinema endüstrisindeki ilahıysa John Ford olmuş.</p>

  <p class="normal">Akira, batı edebiyatı ve sinemasından etkilendiği için ülkesinde biraz hor görülmüş ve daha çok ABD ve Avrupa’da takdir edilmiş. Hatta Japonya’da filmleri için finansman bulmakta zorlanmış. Bunalıma düşen ve elli bir yaşındayken abisi gibi intiharı deneyip bileklerini doğrayan Akira Kurosawa, fırçadaki becerisini jilette gösteremeyince kurtulmuş. Kariyerinin olgunluk dönemindeki filmler için, ona hayran olan George Lucas ve Francis Ford Coppola büyük destekte bulunmuşlar. Lucas, <span class="ideitalik">Yıldız Savaşları</span> filminde bile Kurosawa’nın <span class="ideitalik">Gizli Kale</span>’sinden esinlenmiş.</p>

  <p class="normal">Kurosawa’nın film çekimlerinde inanılmaz titiz ve mükemmeliyetçi olması bir efsaneymiş... Eh, ne de olsa Japon. Bir film çekiminde, başrol oyuncusuna samurayların ok atması gerekiyormuş. Okların ve sahnenin etkileyici görünmesi için profesyonel okçular kullanarak adamcağızı gerçek ok yağmuruna tutturmuş. Başrol oyuncusu, birkaç santimetre yakınına düşen okların arasında, yusuf yusuf nidalarıyla rolünü sürdürmüş.</p>

  <p class="normal">Kurosawa, meşhur Japon klasiği <span class="ideitalik">Godzilla</span>’yı yönetmeyi çok istemiş. Ancak projenin sahibi Toho Stüdyoları, Kurosawa’nın titizliğini ve detaycılığını bildikleri için projenin çok pahalıya çıkabileceğini düşünmüşler.</p>

  <p class="indentmetin"><span class="ideitalik">“Akira, Godzilla’yı çekmeye girişti. İnandırıcı görünsün diye Kongo’dan dev bir goril getirtiyormuş.”</span></p>

  <p class="indentmetin"><span class="ideitalik">“Bu devirde bir goril kaç para yahu, bir de gerçekçi olsun diye gorile Tokyo kulesini yıktırmasın!”</span></p>

  <p class="indentmetin"><span class="ideitalik">“Zaten bir önceki filminde başrol oyuncusunu ok yağmuruna tuttu; üç tane jön öldü, dördüncüsü de kahverengi lekeli pantolonlarını tazmin etmemizi istiyor.”</span></p>

  <p class="indentmetin"><span class="ideitalik">“Bırak kardeşim, Dünyayı Kurtaran Adam diye bir film çekmişler Türkiye’de, mükemmel olmuş. Verelim, Godzilla’yı da yönetsinler.”</span></p>

  <p class="normal1">Kurosawa’nın film setlerinde çok ciddi, hatta diktatörce katı olduğu söylenirmiş. Ailesi de, evdeyken filmlerinden başka bir şey düşünmediğini, sürekli kafasında sahneleri canlandırdığını, onların resimlerini yaptığını anlatırmış. Kurosawa, sinemanın edebiyat, resim, tiyatro ve müzik sanatlarını birleştirdiğini söyler, kendini tamamen filmlerinin düşlerine kaptırırmış.</p>

  <p class="normal">Kurosawa’nın sinema tekniği konunun uzmanlarınca çok beğeniliyor. Ben kendimi bilmez halimle fazla yorum yapmayayım, ama filmlerinde özellikle meteorolojik öğelerin (soğuk, sıcak, yağmur, sis vb) sahnelerde egemen olması, daha doğrusu filme bir arka plan, hatta oyuncu olarak katılması gerçekten etkileyici. Ne de olsa serde Şintoizm var, doğa olaylarının filmi etkilememesi düşünülemez. Sonuçta, Kurosawa’nın “tüm zamanların en büyük elli yönetmeni” listesine altıncı sıradan girmesi tesadüf olmasa gerek.</p>

  <p class="normal">Beni en çok etkileyen tarafıysa, masalsı rüyalarındaki saflık, naiflik idi. <span class="ideitalik">Dreams</span> filmini seyrederken ben de gözü açık ve uyanık halde bir rüyaya dahil olabiliyordum. Bir insanın, düşlerini hem resme hem de filme aktarabilmesi (Nâzım Hikmet’in dediği gibi, “İşin kolayına kaçmadan ama...”), kulağa basit gelse de, önemli bir deha göstergesi bence.</p>

  <p class="normal"><span class="ideitalik">Dreams</span> filminde, tilkilerin düğünü beni en çok etkileyen ve rüyalarıma giren bir bölümdü. Japon mitolojisine göre, açık ve güneşli havada yağmur yağması, tilkilerin düğünlerini yapmaları için en uygun zamandır. Hava aynı anda hem güneşli hem de yağmurluysa Japonlar ormana girmezler. Çünkü tilkilerin düğününe tanık olmak büyük bir uğursuzluktur ve Japon mitolojisinde çok önemli bir yeri olan tilkiler (<span class="ideitalik">kitsune</span>) bu terbiyesizliği affetmezler.</p>

  <p class="normal">Filmde de, güneşli yağmurda ormana giderek tilkilerin düğününü gizlice seyreden bir oğlan çocuğu tilkilerce fark ediliyor ve kendi canını alması için eline bir kama tutuşturuluyor! Oğlanın tek kurtulma şansı tilkiler diyarına giderek af dilemek. Tilkiler diyarına da güneşli yağmurda oluşan gökkuşağının altından geçerek ulaşılıyor. Çocuğun olağanüstü güzellikteki bir manzarada, çiçek tarlasının içinden umutsuzca gökkuşağına doğru yürüdüğü sahne, belki de sinema tarihinde beynime en derin kazınan sahnelerden biri olmuştu.</p>

  <p class="normal">Kurosawa’nın beni en çok etkileyen yanlarından biri de gurmeliğiydi. Film setlerinde kurulan abartılı ve zengin sofralar da yönetmenin titizliği kadar meşhur olmuştu. Kendimde herhangi bir resim veya sinema pırıltısı göremediğim için, üstatla ortak bir nokta bulabilmek hoşuma gitmişti doğrusu.</p>

  <p class="normal">Kurosawa’nın film setlerindeki ziyafetlerine katılamasam da, ağız tadını paylaşabileceğim bir mekân keşfettim. Tokyo’da meclis ve başbakanlık konutunun hemen arkasına konuşlanan “Restaurant 9638” (9-6-3-8 = ku-ro-sa-wa), tamamen ünlü yönetmenin ağız tadına sadık kalınarak açılmış. Ailesinden ve arkadaşlarından ustanın sevdiği yemekler, soslar, tarifler, hangi malzemeyi nereden tercih ettiği öğrenilerek özgün bir Kurosawa mutfağı yaratılmış.</p>

  <p class="normal">Kurosawa et ürünlerini çok severmiş; özellikle Japonya’nın en güneybatısında yer alan Kagoshima’nın öküz ve domuzlarına bayılırmış. Bu yüzden restoranın her türlü et ihtiyacı o bölgeden sağlanıyor. <span class="ideitalik">Soba</span>yı da (bir çeşit erişte) çok seven Kurosawa’nın ağzına layık <span class="ideitalik">soba</span> pişirilmesi için özel bir usta bulunmuş, gerekli un ve tahıl ürünleri halen taş değirmenlerde elle öğütülen çiftliklerden özel olarak getirtilmiş. <span class="ideitalik">Fiks</span> menülerde yer alan küçük mezeler yönetmenin tercih ettiği şekilde hazırlanmış.</p>

  <p class="normal">Restorana bir öğlen vakti, lisan sorunu yaşamamak için Japon bir arkadaşımı yanıma alarak gittim. Arkadaşım böyle bir restoranın varlığından haberdar olmadığı için şaşkınlık ve haset duyuyordu. Restore edilmiş üç katlı ahşap binaya girdiğimizde kendimizi bir film setinde bulduk. Kurosawa filmlerinde rol almış birçok eşya salonları süslüyordu. Duvarlarda Kurosawa’nın resimleri vardı. Binanın kendisi <span class="ideitalik">Yojimbo</span> filminin setinden sökülüp getirilmiş gibiydi. Restoran, konumu nedeniyle politikacı ve gazeteci kaynıyordu.</p>

  <p class="normal">Kendimize ortalama birer <span class="ideitalik">fiks</span> menü sipariş ettik. Arkadaşım yemeklerde bir miktar <span class="ideitalik">kurobuta</span> bulunduğu konusunda beni uyardı. <span class="ideitalik">Kurobuta</span>, kelime karşılığı olarak “siyah domuz” anlamına geliyor. Özellikle Kyushu adasında yetiştirilen bu domuzlar, siyah renkli derileri, daha sık, az yağlı ve lezzetli etleriyle birer efsane olmuşlar. Dünya domuzlar liginde birinci sıraya oturan bu hayvancıkların eti çok leziz ve pahalı. Yeseniz domuz demezsiniz; o derece değişik bir vaka... Biz de domuz etli yemeklerimize yumulduk, önümüze gelen az miktar-çok çeşit menümüzü silip süpürdük ve tadı damağımızda kalmış bir halde mekânı terk ettik.</p>

  <p class="normal">Sonuçta mutluluğun resmini yapamadım. Düşlerimin resmini de yapamadım. Elimden tek gelen, mutluluğun yemeğini yemek oldu.</p>
</body>
</html>
