<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20"><span><img alt="20 Gentle-yawara.ai" class="calibre3" src="../Images/20gentle-yawara_opt.jpeg"/></span><br class="chapter"/>
  <br class="chapter"/>
  Bir Berber Bir Berbere</h1>

  <p class="normal1">Bir Berber bir berbere gel beraber Tokyo’da berber dükkânı açalım demiş. O da kabul etmiş ve böylece yirmi üç mahalli belediyeden oluşan Tokyo’da sadece üç belediyede bulunan kuaför sayısı New York’u geçmiş. Kuaförü bol bulan Japon milleti de yüzmeye giderken bile saç yaptırır olmuş.</p>

  <p class="normal">Japonya’ya geldikten bir süre sonra, ne kadar direnmeye çalışsam da, saçım uzadı ve berbere gitmem icap etti. Yaradana sığınıp bir kuaföre daldım. Kuaför boş olur diye umuyordum, çünkü sokaklarda dolaşan hemcinslerime bakıyorum, saç baş papaz gibi, enseler uzamış, favoriler alıp başını gitmiş, üstler ise böğürtlen çalılığını andırıyor. Yani bir Türk lisesine gitseler, hiçbiri Kel Mahmut’un saç kontrolünden yırtamaz. Japon gençleri aykırı havadalar ya, berbere gitmeyi reddediyorlar diye düşünüyordum. Kuaföre girdim ki, içerisi tıklım tıklım. Kadın berberi erkek berberi ayrımı yok, karışık bir topluluk içeride sıra bekliyor.</p>

  <p class="normal">Biraz şık bir mekâna gittiğinizde saçınızı genç kızlar kesiyorlar. İşte medeniyet diyorsunuz; neydi öyle Türkiye’de bıyıklı amcalara saçımızı başımızı elletiyorduk. İçeride birtakım adamlar saçlarını kestiriyor, boyatıyor veya yaptırıyor. Birden anladım ki, benim saçı başı dağınık dolaşıyor sandığım güruhun, saçı yapılı haliymiş bu; yani saçları o tımar fırçası görünümünü kazansın diye üste para verirlermiş.</p>

  <p class="normal">Kırk beş dakika bekledim; bu arada saçımı kesmeyi göze alan kız bana kalın bir katalog getirdi ve bir model seçmemi istedi. Kataloğu bir açtım ki, turuncu, yeşil, platin renklerde, acemi bahçıvanın elinden çıkmış çalılık gibi saç modelleriyle dolu. Yüzlerce modelin her birinin yanında bir grafik çizim var. Kafanızın hangi noktasındaki saç uzunluğunun ne kadar olacağı santimine kadar yazılmış, birkaç açıdan fotoğrafı çekilmiş; görünüşe bakılırsa sürprize yer yok.</p>

  <p class="normal">Her modelin yanında, Japonca olduğu için anlayamadığım, saçın değişik ölçütleriyle ilgili birkaç tane grafik, tablo, vesaire daha var. Bir ara saç modeli mi seçtiğim, yoksa bir asma köprünün statik hesaplarını mı incelediğim konusunda tereddüte düştüm. Ancak bu ileri teknolojiye rağmen, katalogdaki hiçbir saç modeli de delikanlı adama gidecek gibi değil. Zaten Japonların saç kimyası batılılara göre çok farklı. Saç telleri bizimkinden daha kalın ve sert, saç telinin kesiti bile yuvarlak değil, üçgenimsi. Bu yüzden kuaförlerde kullanılan kimyasalların bileşimi de çok farklı olabiliyor. Yanılıp da saçını Japonya’da boyatan batılı kadınların saçları kavruluyor, hatta dökülebiliyor.</p>

  <p class="normal">Sonunda saçımı kesecek olan kız geldi, hangi modeli beğendiğimi sordu. Sen boş ver dergiyi, modeli dedim, kısa kes yeter. Kız hâlâ benden bir model beğenmemi istiyor. “Bak” dedim, İngilizce-Japonca-Türkçe karışık bir lisanla. “Bir dergideki modellere bak, bir de benim zavallı, erozyon kurbanı kafama bak... Herhangi bir modelin benim kafamda hayat bulabileceğini aklın alıyor mu? Buradaki tüm modeller benim kesilmemiş saçımdan daha uzun.”</p>

  <p class="normal">Anlamış gibi yaptı, düşünceli bir şekilde saçlarıma baktı, baktı, baktı... Belinde özel tasarım bir heybe, içinde kırk beş değişik çeşit makas, yirmi yedi değişik tarak, daha bilumum işkence aletleri, başladı tin tin kesmeye. Ama ne traş mübarek, her teli ayrı kesiyor sanki. Her teli keserken de, elin <span class="ideitalik">gaijin</span>ine karşı bir yanlış yapmayayım diye ödü patlıyor. Saçımın yumuşaklığına iltifatlar, değişik taraklarla uzun uzun taramalar... Ortam iyice yumuşamış, ancak benim her bir saç telimden sadece ikişer milim eksilmiş durumda. “Ne olur, kısacık kesiver işte” diye yalvarmaya başladım. Bunun üzerine, birer milim daha kesti, ama daha fazla kesmeye gönlü elvermiyor. İşim gücüm olmasa, keyfim tıkırında, ama yetişmem gereken bir yer var.</p>

  <p class="normal">Uzun müzakereler sonucunda, saçımın her bir telinden beşer milim kısalmış bir vaziyette beni saç yıkama koltuğuna aldılar. Saçımı yıkamak üzere yeni bir kız geldi ve başladı operasyona; bir taraftan da kafa masajı yapıyor... Bir yıkama, bir masaj, her şey mükemmel ama, sadece saçımı yıkadıkları sürede ben gusül aptesi alır, cuma namazını kılarım. Şikayete hacet yok; demek ki bir daha kuaföre geniş bir vakitte gelinecekmiş. Bütün bu hizmetler bittikten sonra, tüm kuaför elemanları ile yerlere kadar eğilerek selamlaşmak faslı da bir beş dakika daha sürdü ve sonunda özgürlüğüme kavuştum.</p>

  <p class="normal">Daha sonra dar vakitler için yeni bir seçenek buldum: on dakikada on dolara traş eden bir berber zinciri. Sonuç hiç fena değil, saçınızı yine genç kızlar kesiyor, elleri daha çabuk, dükkân gayet temiz, ama koyun gibi on dakikada kırkılıp çıkıyorsun.</p>

  <p class="normal">Ardından tipik bir mahalle berberi keşfettim. Dükkânda üç tane çok yaşlı amca ile bir tane daha da yaşlı teyze çalışıyor. Eskimiş berber koltukları, usturalar, köşelerinin sırrı kazınmış aynalar, gaz sobasının üzerinde ısıtılan havlular, müşterilerle koyu sohbet, sürekli haberleri ya da beyzbol maçlarını gösteren televizyon, aynanın önünde dizili losyon şişeleri... Epey bir memleket havası var yani.</p>

  <p class="normal">Hele teyzeye denk gelirsem nefis bir kafa ve sırt masajı da yapıyor. Çay kahve ikram etmiyorlar, ancak bekleme kısmında bol bol porno dergi ve <span class="ideitalik">manga</span> var. Sırasını bekleyen amcalar etraflarını umursamadan açıp okuyorlar, hatta sanki sıralarının gelmesini istemiyorlar (Bu porno dergilerden araba tamir servisinin bekleme odasında da çok sayıda vardı, böylece arabanız bakımdayken canınız sıkılmıyordu). Ben dergilere dalmış iki amcanın ortasında utanarak kitabımı okumaya çalışıyorum; ara sıra gözüm ellerindeki dergilere kaymıyor da değil. Sonunda sıram geliyor ve yaşlı teyze gülümseyerek, yerlere kadar eğilerek beni berber koltuğuna davet ediyor.</p>
</body>
</html>
