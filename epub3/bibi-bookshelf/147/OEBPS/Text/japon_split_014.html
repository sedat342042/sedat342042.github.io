<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12"><span><img alt="12 Beautiful Scenery-sanshisuimei.ai" class="calibre9" src="../Images/12beautifulscenery-s_opt.jpeg"/></span><br class="chapter"/>
  <br class="chapter"/>
  Japon Bahçelerinde Şekilsiz Şekiller</h1>

  <p class="normal1">Japonya’yı ziyaret eden heyetleri karşıladığımda, gelenlerin kafalarında genelde sabit bir plan olur: “Bak abicim, biz bir tapınak, bir saray, bir de Japon bahçesi gezelim. Bir de elektronik alışverişi yapalım. Geceleyin de <span class="ideitalik">geyşa</span> falan.” Yani Japon bahçesi ülkenin imajını oluşturan temel taşlardan biridir.</p>

  <p class="normal">Yakın zamanda yapılmış bir ankette, Japon halkının yaklaşık dörtte birinin bahçeciliğe ilgi duyduğunu okumuştum. Gerçekten de bahçe düzenlemenin Japonya’nın milli sporlarından biri olduğunu, kısıtlı araziye rağmen neredeyse bütün halkın, irice bir saksı büyüklüğünde de olsa, bahçesine giriştiğini sürekli gözlemliyordum.</p>

  <p class="normal">Sonuçta, Japon yine yapmış ve “Japon bahçesi” diye bir kavramı literatüre kazandırmış, onun da birçok alt çeşidini dünyaya öğretmiş. Ezelden beridir yerleşik kültürde olmanın bir sonucu mudur bilemem ama, 8. yüzyıldan bu yana bahçe düzenlemek aristokrasinin en gözde uğraşlarından biri olmuş ve bahçe düzenleme teknikleri üzerine yüzyıllar öncesinden kitaplar yazılmış. Kyoto’nun vur patlasın çal oynasın dönemlerinde, soylular yazlıkları veya cipleri ile değil, bahçeleri ile övünür ve gösteriş yaparlarmış. Bahçe tasarımcıları günümüzün ünlü mimarları ya da modacıları gibi isim yapmışlar. Aristokrat kesimden olanlar bahçelerini “marka” bir tasarımcıya yaptırabilmek için yarışa girerlermiş.</p>

  <p class="indentmetin"><span class="ideitalik">“Şekerim, bahçeyi Hajime’ye yaptırabilmek için araya torpil koyduk, bir sürü de para verdik, ama değdi vallahi.”</span></p>

  <p class="indentmetin"><span class="ideitalik">“İyi etmişsiniz... Biz bahçeyi Hattori’ye yaptırmıştık, ama herif aynı bahçeden Ojigillere de yapmış, pişti olduk Ojilerle, tüm sosyeteye rezil etti bizi!”</span></p>

  <p class="indentmetin"><span class="ideitalik">“Aman bu dizaynır takımıyla uğraşmak dert şekerim, burunlarından kıl aldırmıyorlar... Bizimki de bahçenin ortasına lök diye bir taş yerleştirdi, neymiş efendim, bireyin dünya üzerindeki yalnızlığını simgeliyormuş!”</span></p>

  <p class="indentmetin"><span class="ideitalik">“Siz yine iyisiniz, bizimkisi villanın üçüncü katını yıktırdı, arkadaki dağ manzarasını kapatıyormuş diye...”</span></p>

  <p class="normal1">Japon bahçesi kendi içinde onlarca çeşidi, biri birine benzemez biçimleri barındırıyor; ama hepsinin altında yatan belli ortak noktalar var. Japon kültürünün temelinde bir “idealize etme” çabası vardır. İdeal, gerçeğe yeğdir. Japon bahçeleri de doğayı idealize eder, taklit eder, daha derli toplu bir şekilde aktarır. Bir mikrokozmos içinde, gerçeği olabildiğince sevimlileştirerek yansıtır.</p>

  <p class="normal">Genel olarak bir Japon bahçesi dünyayı temsil eder. Kullanılan elementler Budist inanışa göre dünyayı oluşturan kıtaları, okyanusları, dağları, nehirleri, şelaleleri simgeler. Bahçede kullanılan temel tasarım öğeleri, su, kaya, yosun, taş fenerler, kum ve çeşitli bitkilerden oluşur. Bitkilerin en gözde olanları ise özellikle çiçekli çalılıklar (açelya, salkım, kamelya vb) ve küçük meyve ağaçlarıdır (kiraz, erik ve şeftali). Tabii ki bahçenin başrolünde ucundan dalından kırpılarak şekle sokulmuş çam ağaççıkları vardır.</p>

  <p class="normal">Bahçıvanın eli bahçeye mutlaka değer, ama mümkün olduğunca değmemiş hissi vermelidir. Her ne kadar dünyayı idealize etmek amaçlansa da, doğanın el değmemişliği bahçede yansıtılmalıdır. Yani bahçede planlı bir plansızlık, veya plansız bir planlılık hâkim olmalıdır. Bu yüzden bahçe tasarımcısı, olabildiğince doğal malzemeleri, şekilsiz taşları, biçimsiz göletleri asimetrik bir tarzda kullanır. En iyi tasarlanmış bahçe, hiç tasarlanmamış gibi görünendir; bu düstur da çelişkiler diyarı Japonya’nın bir başka cilvesidir.</p>

  <p class="normal">Bu özellikleri gösteren bahçelerin en güzel örnekleri gezinti bahçeleri diye bilinen bahçelerdir. Tasarımcı üstadımız bahçenin içinde küçük bir dünya yaratmıştır. Genelde giriş kapısından alabileceğiniz broşürlerde bahçe size tanıtılır, hangi öğenin neyi temsil ettiği açıklanır, bahçeyi “bilinçli” dolaşmanız sağlanır.</p>

  <p class="normal">Bahçenin merkezindeki gölet büyük bir okyanus veya denizdir (tercihen Japon Denizi). Göletin ortasında cenneti temsil eden bir adacık vardır (tercihen Japon cenneti). Yürürken üstüne tırmandığınız küçük tepe dünyadaki bir dağı temsil eder (tercihen Fuji Dağı). Tepeden inince dar bir vadinin içinden geçilir (tercihen Japonya’da bir vadi) ve karşınıza bir şelale yavrusu çıkar (tercihen... evet bildiniz, Japonya’da bir şelale!).</p>

  <p class="normal">Japon nitelikleri ağır basan bu küçük dünyayı gezerken, bahçe tasarımcısının yeteneğini test edebilirsiniz. Olabildiğince küçük ölçeklerdeki bahçede atacağınız her adımda, döneceğiniz her köşede ve açınızın değiştiği her noktada karşınıza değişik bir manzaranın, farklı bir tablonun çıkması beklenir. İyi bir tasarımcı, bahçeyi gezdiğiniz süre boyunca sizi birbirinden değişik kompozisyonlarla şaşırtmalıdır. Tasarımcı tabii ki dimağınızı durduracak ayrıntıları düşünmüştür: Günün çeşitli saatlerinde gölgeler nasıl olacak, bahçe yağmurda mı, siste mi daha etkileyici gözükecek, ışık ve nem durumuna göre hangi taş ve ağaçlar ne çeşit yosunla kaplanacak ve daha neler...</p>

  <p class="normal">Gezinti bahçelerinin tasarımında en önemli tekniklerden biri <span class="ideitalik">shakkei</span>dir (ödünç manzara). Bahçeyi düzenlerken arazi sıkıntısı çeken bahçıvanımız, tasarıma perspektif, zenginlik ve boyut katmak için uzaklardaki doğal manzaraları “ödünç alır”. Bu tekniğe özellikle Kyoto’daki bahçelerde çok rastlanır; üç tarafı fotojenik dağlarla çevrili olan Kyoto’da bahçıvan milleti doğal manzaraları bahçelerine eklemlemek konusunda büyük ustalık kazanmışlardır.</p>

  <p class="normal">Tasarımcı, bahçeyi gezenlere belli seyir noktalarını “dikte eder”. Patika üzerinde geniş bir açıklık veya oraya yerleştirilmiş bir bank, hatta küçük bir çay evi size durmanızı, başınızı kaldırıp manzarayı temaşa etmenizi emreder. Bazen bu emir çok daha doğrudan ve kör kör parmağım gözüne şeklinde olabilir; girişte elinize tutuşturdukları bahçe krokisinde “fotoğraf çekme noktaları”nın yeri işaretlenebilir, hatta yürürken önünüze çıkan bir levha “Burada fotoğraf çekin” diye muhtıra verebilir. Bahçeden çıkışta, gerekli fotoğrafları çekip çekmediğiniz bile fotoğraf makinenizden kontrol edilebilir.</p>

  <p class="normal">Ödünç manzara tekniğinde, bulunduğunuz noktadan bahçeyi seyreylerken, arka planda bahçeye ait olmayan manzarayı da görüyorsunuz. Ufka doğru bakarken, gözünüzün önündeki sevimli bahçeye güzel bir fon oluşturan bu görkemli manzara bahçeyi oldukça zenginleştiriyor. Anlatırken fazla anlam ifade etmese de, doğadan bir manzaranın “ödünç alınması” ve usturuplu bir şekilde “bahçeye katılması” gerçekten etkileyici bir teknik.</p>

  <p class="normal">Gezinti bahçeleri ille de gezmek isteyen meraklılar için tasarlanmıştır; zaten bu yüzden en önemli özellikleri her adımda farklı bir görsellik sunmaktır. Bu tip bahçelerin farklı bir türü de çay bahçeleridir. Çay bahçesi denilince, akla memleketimizin okey oynanan, çekirdek çitlenen, karbonatlı çay satılan bahçeleri gelmesin. Japon çay bahçesi, çay seremonisinin yapılabilmesi için doğal fonu oluşturan bahçelerdir.</p>

  <p class="normal">Çay seremonisine katılanlar seyyar dolaşmayı değil, sabit kalmayı tercih ederler. Çay bahçesi, çay evinden bakıldığında insanlara ilham veren, ruhlarını dinginleştiren bir nitelikte olmalıdır. Bahçıvanımız her açıdan değişik görüntü veren bir tasarım yerine, çay evinden bakıldığında tablo gibi gözüken sabit bir manzara oluşturmayı hedefler. Dört mevsim yeşil kalan her türlü yosun, çalı ve bodur bitki ile bambu ağaçları çay bahçeleri için idealdir.</p>

  <p class="normal">Gezinti bahçeleri ve çay bahçelerinde en temel öğelerden biri sudur. Bahçeye kattığı yaşamsal boyuttan manzaranın yansıyarak etkisini artırmasına kadar değişik işlevleri olan “su”, bahçelere kutsal bir lezzet veren Japon sazanlarına da ev sahipliği yapar. Göletlerde dolaşan kırmızılı, beyazlı, sarılı, siyahlı bu kocaman balıklar da, tahmin edeceğiniz gibi, tanrısal bir kimliğe sahiptir ve dokunulmazlıkları vardır.</p>

  <p class="normal">Belki Japon milleti açlık günlerinde göletlerde yüzen süs balıklarına gözünü dikmişti. Zaten milletçe balığı çiğ tüketmeyi seviyorlar, bir gölete dalsalar dakikasına balıkların kökünü kuruturlar. Herhalde bu yüzden balıkları imparator ve tanrı ile ilişkilendirerek kurtarmayı tercih ettiler. Şimdi Japon sazanlarının keyfi gıcır, ekmek elden su gölden (kelimenin tam anlamı ile) yaşıyorlar.</p>

  <p class="normal">Kyoto’da bir tapınağın bahçesindeki balıkların beslenme saatine denk gelmiştim. Kumanyalarını verecek görevli gölete yaklaşırken su yüzeyinde ufak çaplı bir tsunami yaşanmıştı; balıklar neredeyse karaya çıkıp görevlinin üstüne tırmanacaklardı. Zaten bu balıklar insana bir garip bakıyorlar; siz bahçede bir meditasyon yürüyüşü yaparken, ağızları açık kafalarını sudan çıkararak “Ya bana yiyecek bir şey ver, ya da seni yiyeyim” der gibiler.</p>

  <p class="normal">Bu uhrevi balıkları beslemek de Japon halkının en önemli uğraşlarından biri. Birçok değişik renk ve desende olabilen bu balıklar için özel havuz yaptıran, yarışmalara katılan, cinsine göre bir balığa binlerce dolar sayan Japonlar mevcut. Bakımı çok da zor değil; kabadayı kılıklı bu balıklar suyun temiz veya kirli, soğuk veya sıcak olmasını pek takmıyorlar ve onlarca yıl yaşayabiliyorlar.</p>

  <p class="normal">Japon bahçelerindeki göletlerde yaşayan bir diğer canlı türü de kaplumbağalar. Balıklara yem olmadan yaşadıklarına göre, Japon dövüş sanatlarında usta olması gereken bu yaratıklar, genelde göletlerin kenarındaki taşların üzerine serilerek frikik veriyorlar ve Bodrum <span class="ideitalik">beach</span>lerinde güneşlenen manikürlü sosyetikler gibi günlerini yerlerinden kıpırdamadan geçiriyorlar.</p>

  <p class="normal">Manikür demişken, Japon bahçesinin başrol oyuncusu Japon çamını es geçmeyelim. Dünyada “manikürlü çamlar” olarak nam salmış bu ağaçlar ince ince kırpılarak istenen şekle sokuluyor. Bir kez daha ideal güzellik doğal olanın yerine geçiyor. Zavallı çam ağacı bin bir türlü işkence altında, alması istenen biçime zorlanacak şekilde bahçıvanlar tarafından budanarak beğenimize sunuluyor.</p>

  <p class="normal">“Japon çamı denen bir ağaç gerçekten var mı?” diye bir araştırma yaptığımda, böyle bir türün mevcudiyetini öğrendim. Hatta araştırmayı derinleştirirseniz, Japon mavi çamı, Japon siyah çamı, Japon beyaz çamı gibi alt türlere bile rastlıyorsunuz. Öncelikle şunu belirteyim: Hepsinin rengi yeşil! İkinci özellikleri ise, hepsi gerçekten Japon! Yani, budamayıp kendi halinde büyümeye bıraksanız bile, bu çamlar efendiliklerinden ödün vermiyorlar. Dallarını, budaklarını hoyratça ortalığa saçmıyor, çevrelerine saygılı bir bilgelikle derli toplu büyüyorlar.</p>

  <p class="normal">Ama bir Japon bahçesine düşen çam, altın kafesteki bülbüle dönüyor. Bakımından sorumlu bahçıvanlar bir dediğini iki etmiyor, yediği önünde yemediği arkasında, sürekli bir ihtimam altında şımarıyor. Eğer bir Japon bahçesinde ağaçların bakımını yapan görevlilere denk gelirseniz mutlaka seyredin; bellerine astıkları budama setinde yer alan bıçakların, makasların ve ne olduğunu anlayamadığım alet edevatın sayısı ve çeşitliliği karşısında şaşkına dönmemek elde değil... Küçük bir tırnak makası boyunda bile aleti bulunan amcaların ağaçları milimetrik ölçekte şekillendirişini seyretmek ilginç bir Japonya deneyimi olacaktır.</p>

  <p class="normal">Bu kadar ağacın, çiçeğin ortasında haşerat derdi çekmemek düşünülemez. Japonlar, zararlı haşeratla mücadele için de doğal ve pratik bir yöntem bulmuşlar. Sazdan samandan yaptıkları battaniyemsi bir örtüyü kışa girerken ağacın gövdesine sıkıca sarıyorlar. Yapraklarda bulunan haşerat kışın soğuktan korunmak ve yumurtlamak için gövdeden aşağı inerken, saz örtünün sıcaklığı hoşlarına gidiyor ve burada ikamet edip yumurtalarını bırakıyorlar. Havalar ısınmaya başlayacakken, görevliler örtüleri ağaçtan sökerek yakıyor ve böceklerden kurtuluyorlar. Ayrıca, sazdan kıyafet giymiş ağaç görüntüsü de güzel bir manzara oluşturuyor.</p>

  <p class="normal">Şimdiye kadar bahsi geçen bahçeler ıslaktı; bir de bunların kuru olanları var. Gölet doldurmaktan su faturası ödeyemez hale gelen <span class="ideitalik">Zen</span> tapınakları tarafından geliştirildiğine inanılan “kuru bahçe” tekniği, Japonya’nın en özgün ve ilgi çeken bahçecilik tekniklerinden biri. “<span class="ideitalik">Zen</span> bahçeleri” olarak da bilinen bu bahçelerin Japoncası ise <span class="ideitalik">karesansui</span>; kelime anlamı, “kuru dağlar ve kuru sular” şeklinde özetlenebilir.</p>

  <p class="normal">Hepimizin bildiği gibi, taş yerinde ağırdır. Japon kültüründe ise taş bayağı bir ağırdır ve oldum olası kutsaldır. Ayrıca son derece doğal, gösterişsiz, sağlam ve güvenilirdir. Taş, dünyanın “temel taş”ıdır. Kısacası, <span class="ideitalik">Zen</span> felsefesini temsil edecek her türlü metafora fazlasıyla sahiptir. Bu yüzden, <span class="ideitalik">Zen</span> bahçelerinin tasarımında da temel taşı “taş” oluşturmaktadır. Çin kültüründe süsleme amaçlı kullanılan taşlar, bir cisme veya hayvana benzeyen parçalar arasından seçilir; Japonlar ise işi bir adım öteye götürerek hiçbir şeye benzemeyen taşları kullanır. Böylece, taşı bir şeye benzetmek konusunda gayet esnek ve yaratıcı olabilirler.</p>

  <p class="indentmetin"><span class="ideitalik">“Günaydın Taro, benim arkadaşlar çok kötü bir eşek şakası yapmışlar, bahçemin ortasına otuz tane kocaman daş getirip bırakmışlar.”</span></p>

  <p class="indentmetin"><span class="ideitalik">“Nesi kötü bunun, bu devirde sıkı bir daş on binlerce yen ediyor...”</span></p>

  <p class="indentmetin"><span class="ideitalik">“İyi de, benim bahçemdeki orijinal daşlar hangileriydi, şimdi ayırt edemiyorum!”</span></p>

  <p class="indentmetin"><span class="ideitalik">“Yuh artık, bahçendeki daşı tanıyamıyorsan suç sende...”</span></p>

  <p class="indentmetin"><span class="ideitalik">“Yahu Taro, daş işte, üç aşşa beş yukarı hepsi aynı!”</span></p>

  <p class="indentmetin"><span class="ideitalik">“Olur mu güzel kardeşim! Geçenlerde daşçıya gittim, kaplana benzemeyen bir daş alayım dedim. Satıcı dedi ki, ‘Elimde kaplumbağaya benzemeyen bir daş var, size 50.000 yene bırakırım’. Baktım ki kelepir, hemen kaptım.”</span></p>

  <p class="indentmetin"><span class="ideitalik">“İyi de, kaplana benzemeyen daş ile kaplumbağaya benzemeyen daşın farkı nedir? İkisi de bir halta benzemiyor zahir? Seni keklemiş olmasınlar?”</span></p>

  <p class="indentmetin"><span class="ideitalik">“Abi, öyle deme... Zen felsefesi bu, vardır bir mantığı!”</span></p>

  <p class="normal1"><span class="ideitalik">Karesansui</span> bahçelerde de ana tema dünyanın temsil edilmesidir. Malzeme olarak ise kum, çakıl ve kayalar kullanılır. Su ve bitkiler işin içine girmez; en fazla bir miktar karayosunu bahçeye yeşillik katar. Japonların sağ gösterip sol vuran zıtlıklar felsefesi kendini <span class="ideitalik">Zen</span> bahçelerinde de gösterir, çünkü kupkuru <span class="ideitalik">Zen</span> bahçelerinde en çok vurgulanan kavram su ve suyun akışıdır.</p>

  <p class="normal"><span class="ideitalik">Karesansui</span> bahçeler genellikle dikdörtgen şeklinde bir avluda oluşturulur. Kum veya ufak taneli taşlar bahçeye yayılır ve tırmık veya benzeri aletlerle şekillendirilir. Çakıllara genelde düz, dalgalı veya dairesel şekiller verilir; yani çakılların biçimlendirilmesi suyun hareketi ile paraleldir. Mekân, Budizm gözüyle dünyayı ve denizlerini temsil eder: yedi büyük deniz ve ortalarında yer alan kara parçaları. Büyük kara parçalarını ve adaları temsil etmek için ise iri taşlar kullanılır.</p>

  <p class="normal">Bir <span class="ideitalik">Zen</span> bahçesinde dünyayı gördükten sonra bir üst seviyeye geçilir ve bahçeye evren, zaman, sonsuzluk, bireyin yolculuğu ve benzeri bilumum soyut kavramlar penceresinden bakılır. Bakılır demişken belirteyim: <span class="ideitalik">Zen</span> bahçesine bakılır. İçine girip daşların üstünde dolaşılmaz. Bahçeye giren hayvandır, felsefeden, hissiyattan nasibini almamıştır; kafasına da rahibin tırmığını yemeyi hak etmiştir.</p>

  <p class="normal">Sonuçta Zen Budizmi meditasyon temellidir ve, ilk kitabımda anlattığım gibi, meditasyon yapan kişinin kafasını boşaltması üzerine inşa edilmiştir. <span class="ideitalik">Karesansui</span> bahçeler işte bu noktada görev yapar. Kişi, son derece sade ve minimalist düzenlenmiş bir bahçeye bakar. Bitkiden bile arındırılmış, temel bir iki öğe ile evreni tasvir eden bahçenin sadeliği, meditasyona yoğunlaşmaya yardımcı olur. Bahçeler, kum ve taşları öne çıkarıp, sade bir çerçeve içinde temel bir iki öğeyi vurgulayarak gözlemcinin ruhunda daha çabuk etki yaratır.</p>

  <p class="normal">Kum ve taşlara suyun “akış” biçimi verilerek meditasyon yapan kişinin hayattaki yolculuğu canlandırılır. Akış, tasarım boyunca çeşitli engellerle (zaman içinde bireyin tecrübeleriyle) karşılaşır. Bahçenin tasarımına göre, bu taşlar gençliği, olgunluğu, çelişkileri, hayal kırıklıklarını temsil eder. Taşlar, kaplumbağa başta olmak üzere, belirli kavramları simgeleyen hayvanlara benzetilmiş olabilir. Sonsuzluk, varlık ve yokluk gibi kavramlar bahçenin bir köşesinde illaki bulunmaktadır.</p>

  <p class="normal"><span class="ideitalik">Zen</span> bahçıvanlarının genelde iyi ressam veya kaligrafi sanatçısı olduğunu duymuştum. Zaten <span class="ideitalik">Zen</span> bahçeleri de, beyaz kum veya çakıl üzerinde siyah taşlarla oluşturulan şekiller olması itibariyle üç boyutlu bir resme benzetilir. Japon kaligrafisindeki sade görünüşün altında yatan, sanatçının ayrıntılarda gizlediği ustalık bahçelerde de görülür.</p>

  <p class="normal">Bahçelerin tasarımı ve taşların biçimlendirilmesi meşakkatli bir uğraş gibi görünüyor. Kore’de de çok eski bir Budist tapınağında benzer bir bahçe görmüştüm. Bir Koreli, tapınakta eğitim gören stajyer rahiplerin bazen haftalarca uğraşarak taşları dizdiklerini ve bahçelerini tasarladıklarını anlatmıştı. Sonra bir gün, üstatları gelir ve bir anda bahçeyi darmadağın edermiş. Böylece onlara dünyevi güzelliklerin gelip geçici olduğunu, hayatın her an sevdiklerimizi elimizden alabileceğini hatırlatırmış.</p>

  <p class="normal">Ben olsam, o kadar emek verdiğim bahçemi bozan üstadın kafasını daşla ezerdim, herhalde o yüzden Budist olamıyorum. Halbuki <span class="ideitalik">Zen</span> üstadı Sojo, 1600 yıl önce muhtemelen benim gibileri düşünerek şöyle demiş:</p>

  <p class="indentmetin"><span class="ideitalik">Cennet, Dünya ve Ben</span></p>

  <p class="indentmetin"><span class="ideitalik">Aynı kökten geliyoruz</span></p>

  <p class="indentmetin"><span class="ideitalik">On binlerce Şey ve Ben</span></p>

  <p class="indentmetin"><span class="ideitalik">Aynı maddedeniz</span></p>
</body>
</html>
