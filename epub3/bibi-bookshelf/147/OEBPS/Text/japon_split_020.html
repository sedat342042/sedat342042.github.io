<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18"><span><img alt="18 Ghost.ai" class="calibre3" src="../Images/18ghost_opt.jpeg"/></span><br class="chapter"/>
  <br class="chapter"/>
  Japon Öcüleri</h1>

  <p class="normal1">Bilenler bilir, Japonya’nın vıcık vıcık nemli bir yaz mevsimi vardır. İşte bu sıcak yaz günleri gelip çattığında öcü hikâyeleri saklandıkları yerlerden, zihinlerin derinliklerinden çıkarılır ve dost meclislerinin en sevilen sohbet konularından biri olur. Japon toplumu hayalet hikâyelerine oldum olası bayılmıştır. Ayrıca Japon kültürü her olguyu bir mevsimle özdeşleştirmeyi de takıntı haline getirmiştir. Peki, dünyadaki her kültürde illaki bulunan öcüler, Japonya’da nasıl olmuş da yaza özgü bir lezzet olarak önümüze gelmiştir?</p>

  <p class="normal">Japonlar, kültürlerinin, dillerinin, dinlerinin, mutfaklarının simgecilik ile olan sıkı fıkı ilişkisini hayatın her boyutuna taşımışlardır. Örneğin, kulaklarına gelen bir sesin temsil ettiği kavram o anda var olmasa da, Japonlara varlığını hissettirebilir. Yine bu yüzden sıcak yaz aylarında rüzgâr çanları da öcü hikâyeleri kadar yaygındır; yaprak kımıldamayan boğucu bir yaz gecesinde çanlardan gelen hafif bir çınlama bile ortamdaki insanlara rüzgârın varlığını hissettirir ve onları “serinletir”.</p>

  <p class="normal">Hâlâ konuya girebilmiş değilim, ama bir de şu durumu açıklayayım: Fiziksel veya psikolojik bir uyarı, sinir sistemimizde aynı tepkiye yol açabilir. Örneğin, büyük bir üzüntü yaşamanız da, ortamda soğan soyulması da gözünüzün yaşarmasına sebep olabilir. Veya, bir iş görüşmesinden kan ter içinde çıkmanız, odanın sıcaklığından da kaynaklanmış olabilir, görüşmenin çok gergin geçmiş olmasından da...</p>

  <p class="normal">Lafı şimdi bağlayayım: Korkunç bir hikâye dinlediğinizde içiniz ürperir, hatta omuriliğinizden yukarı doğru bir soğuk dalgası yayılır. Aynı duyguyu üşüdüğünüzde de hissedebilirsiniz. İşte Japon milleti, ürkünç hikâyeleri yaz sıcağında anlatarak insanların ürpermesini, böylece serinlik hissi duymalarını amaçlar. Çok dolaylı olduğunun farkındayım, ama Japon mühendisler klimayı icat edene kadar Japon milleti sıcak yaz mevsimlerini korkunun uyandırdığı ürperti hissiyle geçirmeye çalışmıştır.</p>

  <p class="normal">Japonların meşhur <span class="ideitalik">obon</span> festivalinin de yazın en sıcak günlerine denk gelmesi tesadüf müdür? Belki de öyledir. <span class="ideitalik">Obon</span>, Japon kültüründe ölülerin ruhlarının dünyaya geri döndüğü, aileleriyle buluştuğu bir dönemdir. <span class="ideitalik">Obon</span> festivaline denk gelen hafta boyunca Japon halkı memleketine döner, tüm aile efradı baba evinde toplanır, birlikte yiyip içilir, ölmüşlerin ruhu yâd edilir. <span class="ideitalik">Obon</span> her ne kadar aile büyüklerinin anılmasına yönelik bir tören olsa da, ölülerin ruhlarının dünyaya dönmesi, yaşayanlarla birlikte kahvaltı masasına oturması, televizyonda kanal değiştirme kavgasına dahil olması işin içine bir ürküntü boyutu katar.</p>

  <p class="normal">Japonların Şinto inancı sayesinde ortamdaki ruhların sayısında bir artış yaşanmaktadır. Şintoizme göre derenin, tepenin, denizin, dağın ve her şeyin kutsal ruhu, yani <span class="ideitalik">kami</span>si bizimle birlikte yaşayagelmektedir. Ruhlar âlemi ile yaşadığımız dünya arasındaki sınır zaten yeterince bulanıktır; bu yüzden ruhlar, hayaletler ve benzeri doğaüstü yaratıklarla ilgili hikâyeler pek de gerçeküstü sayılmaz. Yenidendoğuşa inanılan bu topraklarda ortalıkta gezinip duran ruhlar düşüncesi çok garip kaçmaz.</p>

  <p class="normal">Öcü hikâyelerinin çoğu gerçekten yaşanmış olaylara dayanmaktadır. Zamanla tarihi, dini ve kültürel öğelerin gerçek olaylara değişik tonlarda yansıması sonucu ortaya fantastik hikâyeler çıkmıştır. Halk bu hikâyelere hem inanır, hem inanmaz. Anlatılanlardan biraz korkar, ama ölesiye tırsmaz. Hikâyelerin korkutuculuğu tam kıvamındadır; sıcak yaz gecelerinde serinletir, ama uykuları kaçırmaz.</p>

  <p class="normal">Öcü hikâyeleri, Avrupa ile karşılaştırıldığında, neden Japonya’da daha inandırıcıdır? Japonların binlerce yıldan beri süregelen Şinto inançları 6-7. yüzyıllardan itibaren Budizm öğretisiyle harmanlanınca, iki inanış sistemindeki ruh, ölüm, öteki dünya gibi kavramlar birbirlerini tamamlamış, ortaya iki inancı da yansıtan bir sentez çıkmıştır.</p>

  <p class="normal">Bu inanca göre, ölen kişinin ruhunun temizlenmesi, sakinleştirilmesi ve huzura kavuşturulması gerekir. Cenaze törenlerinin veya <span class="ideitalik">obon</span> döneminde yapılan dini ayinlerin amacı da budur. Ölen bir kişinin ruhu huzursuz ve kızgındır. İki dünya arasında asılı kalmış bu ruh, ölmüş olmanın da verdiği hınçla bir türlü diğer tarafa giden yolu bulamaz (Şaman Türkleri arasında da ölümden sonra ruhun bedeni terk etmesinin kırk gün sürdüğüne [kırkı çıkmak] inanılırmış). İşte Japonya’da cenaze törenlerinin ve ölüler için sonradan yapılan ayinlerin amacı da ruhu temizlemek, sakinleştirmek, edebiyle öbür tarafa gitmesini sağlayıp bu dünyadakileri rahatsız etmesini önlemektir.</p>

  <p class="normal">Bu ayin ve dualar layıkıyla yapılmazsa, iki dünya arasında kararsız kalan, gölgeler diyarına göçmemek için sudan bahaneler arayan ruhun dünyadakileri rahat bırakmayacağına inanılır. Öldükten sonra yeterince pohpohlanmayıp gazı alınmamış bir ruh, geride kalanların başına musallat olur ve onları ziyaret etmeye devam eder. Evde pişirilen yemeğe, salona alınacak koltuğa falan karışır, insanda huzur bırakmaz.</p>

  <p class="normal">Özellikle de öbür dünyaya göçen kişi öldürülmüşse, hayatı boyunca haksızlıklara maruz kalmışsa (Mutlaka kalmıştır zaten) daha bir asabi olur. Öldükten sonra “Bittiniz ulan siz” nidalarıyla dünyaya geri döner, yaşayanlardan intikam almak için elinden geleni ardına komaz. Bu gibi kinci ruhların ekserisi kadın olur. Şimdi kadın okurlar, “Öldükten sonra bile ayrımcılıktan kurtulamayacak mıyız” diye isyan edecektir. Ancak bu durum kadınların hayatları boyunca haksızlığa uğradığının, bu dünyadan genellikle “alacaklı” ayrıldıklarının toplumca onaylanmasıdır bir bakıma... “Yiğidi öldür, hakkını ver” atasözündeki gibi, kadın öldürülür ve sonra hakkı verilir!</p>

  <p class="normal"><span class="ideitalik">Yurei</span> denilen dişi öcüler, kefen benzeri beyaz bir kimono ile arz-ı endam ederler. Genelde bellerinden aşağısı yoktur, doğal olarak uçarlar ve her nedense mesai saatleri sabaha karşı iki ile üç arasıdır. <span class="ideitalik">Yurei</span> hikâyeleri, Edo dönemi (1600-1860) boyunca <span class="ideitalik">kabuki</span> (geleneksel Japon tiyatrosu) ve <span class="ideitalik">bunraku</span> (kukla tiyatrosu) oyunlarının en sevilen konuları olmuşlardır. <span class="ideitalik">Kabuki</span> sahnelerinde uçan-kaçan-aniden ortaya çıkan öcüleri canlandırmak için yüzlerce yıl önce akıl almaz dekor teknikleri geliştirilmiş, ayna, duman ve gizli geçitler kullanılmıştır.</p>

  <p class="normal"><span class="ideitalik">Kabuki</span> oyunlarının en önemli malzemesi olan öcü hikâye-lerinin en bilineni “Yotsuya Kaidan” isimli öyküdür. Sayısız kere sahnelenmiş ve sinemaya uyarlanmış olan bu öykü, aşk, kin, nefret, ihanet, intikam ve benzeri duyguların bol miktarda kullanıldığı bir dram. Hikâye, aslında gerçekte yaşanmış birkaç olayın en çarpıcı ve dramatik unsurlarının birleştirilip, üstüne bir miktar öcü sosu katılmasıyla oluşturulmuş. Yani gerçeklerden tamamen kopuk değil, ama ilgiyi artıracak kadar da hayal gücü eklenmiş.</p>

  <p class="normal">Efendim, Iemon isimli kötü kalpli ve beş parasız samuray (Erol Taş) eşi Oiwa ile beraber (Türkan Şoray) yaşayıp giderken, zengin komşusunun güzel kızını (Hülya Avşar) gözüne kestirir. Karısından kurtulup komşuyla evlenebilmek için karısını yavaş yavaş zehirlemeye başlar. Zehir karısını hemen öldürmez, ama vücudunda fiziksel bozulmalara yol açar. Ağzı yüzü eğrilir, gözünün biri akar, suratı tam bir zombiye dönüşür. Kadın bir süre sonra zehirlendiğini fark eder, kocası da kadını öldürüp cesedi nehre atar ve komşunun kızıyla evlenir. Düğün esnasında güzel karısının duvağını kaldırınca, karşısında eski karısının yamulmuş suratını görür ve telaşla kafasını uçurur. Bir süre sonra anlar ki, öldürdüğü kişi aslında yeni karısıdır. Daha sonra karısının hayaleti bir türlü yakasından düşmez, vesaire vesaire...</p>

  <p class="normal">Hikâyenin içinde gerçeklik payı vardır; yani Oiwa adında bir kadın gerçekten yaşamış ve zehirlenerek öldürülmüştür. Oiwa ailesi Tokyo’da küçük bir Şinto tapınağı yaptırmıştır. Tapınak o gün bugündür, öcü oyunları sahneye koymak isteyen <span class="ideitalik">kabuki</span> sanatçıları, korku filmi çekmek isteyen film yapımcıları, teknik ekibi ve oyuncular tarafından ziyaret edilmekte, Oiwa’nın ruhu “rahatlatılmakta”dır. Hikâyenin bazı film uyarlamalarında sette yaşanan kazalar, yaralanmalar ve hatta ölümler bu gibi ziyaretleri oldukça sıklaştırmıştır.</p>

  <p class="normal">Oiwa Tapınağının ziyaretçileri sadece korku filmi ekipleri değil. Öcülerden ve korkmaktan büyük haz alan Japon milleti için turizm şirketleri rehberli turlar düzenlemeye başladı. Tokyo’da bir otobüsün içine doluşan günübirlik tur katılımcıları, Oiwa Tapınağı gibi çeşitli hayalet hikâyeleriyle özdeşleşmiş mekânları geziyor, korkuyor ve kızılötesi hayalet algılayıcı kameralarıyla hayaletlerin fotoğraflarını çekiyorlar.</p>

  <p class="normal">Öcü hikâyelerinin anlatımı konusunda eğitimden geçmiş tur rehberleri de seslerini alçaltarak, yükselterek, çatallaştırarak konuklarını korkudan altlarına işettirmeye çalışıyorlar. Ben Tokyo’dayken turlar sadece Japonca olduğu için katılmamıştım. İngilizce olsa da katılmazdım herhalde; ne gerek var elâlemin öcüsüne bulaşmaya...</p>

  <p class="normal">Japon halkı ürkütme konusuna ayrı bir önem veriyor ve çocuklarını çok küçük yaşlardan itibaren ödlerini patlatarak yetiştiriyor. Televizyonda minicik bebelerin karanlık bir odaya tıkılarak çeşitli efektlerle korkutulduğu, onlar salya sümük ağlayarak altlarına kaçırırken seyircilerin gülmekten yarıldığı bir çocuk programı da tarihe geçmiştir. Ağaç yaşken eğilir!</p>

  <p class="normal">Sonuçta bu milletin efradı, 1850’lerde kurulan lunaparkta bile korku tüneli yapmayı başarmış. Yanlış bilmiyorsam, dünyanın en büyük korku tüneli de Japonya’da bir yerlerdeymiş. Halen tapınak bahçelerinde düzenlenen mahalle festivallerinde bile seyyar korku çadırları kuruluyor ve aileler çocuklarıyla bu çadırlara girerek çığlık çığlığa eğleniyor.</p>

  <p class="normal">Japon folkloru öcüler ve hayaletler dışında, şeytanlara ve doğaüstü güçleri olan ucube hayvanlara da ev sahipliği yapıyor. Tanuki denilen köpek-rakun melezi, Tengu namlı canavar kuş, Oni diye bilinen şeytanımsı yaratık, benim gözdem sihirbaz tilki Kitsune ve daha niceleri yüzyıllardır Japon halkını şaşırtmaya ve korkutmaya devam ediyor.</p>
</body>
</html>
