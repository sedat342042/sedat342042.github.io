<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8"><span><img alt="08 Sashimi.ai" class="calibre3" src="../Images/08sashimi_opt.jpeg"/></span><br class="chapter"/>
  <br class="chapter"/>
  Tsukiji: Balık Pazarı Teftişi</h1>

  <p class="normal1">Türkiye’nin <span class="ideitalik">sushi</span> açısından stratejik önemine gelirsek, en makbul <span class="ideitalik">sushi</span> malzemesi olan <span class="ideitalik">maguro</span> (mavi yüzgeçli ton balığı) Doğu Akdeniz’de bol miktarda bulunuyor. Bu işin ticaretini yapan bir Japon balık toptancısı ile konuştuğumda, birçok Akdeniz ülkesinden <span class="ideitalik">maguro</span> getirdiklerini, Dalmaçya kıyılarında ton balığı çiftlikleri olduğunu, ama özellikle Türkiye mahsulünden çok memnun kaldıklarını söylemişti.</p>

  <p class="normal">Bu konunun çok fazla boyutu ve teknik ayrıntıları var, ama kısaca özetlemek gerekirse, ton balığı işi çok kârlı bir iş. Dünyada yakalanan ton balıklarının yaklaşık üçte ikisi Japonya’ya gidiyor. Ton balığı henüz çiftliklerde yumurtadan üretilemediği için, Japonya dünyanın her yerinden ton balığı almaya muhtaç; çünkü mutfaklarının en beğenilen, en kıymetli <span class="ideitalik">sushi-sashimi</span>leri ton balığından yapılıyor.</p>

  <p class="normal">Ton balığı ticaretinin katma değeri çok yüksek, bu yüzden dünyanın birçok balıkçı ülkesi Japonya’ya ton balığı satmak üzere canını dişine takmış durumda. Tabii ki bu durumdan en hoşnutsuz olanların başında bizzat ton balıkları geliyor, çünkü köklerine kibrit suyu dökülmek üzere. Bu yüzden ton balıklarını koruma amaçlı uluslararası örgütler kurulmuş, ülkelere bir yılda yakalayabilecekleri balık miktarı için kotalar konulmuş, ton balığı avlayan teknelere ve donanımlarına sınırlamalar getirilmiş.</p>

  <p class="normal">Ton balığı üzerine halen dünyada büyük bir ticari savaş kopuyor, çevreci gruplar bu konuda daha aktif mücadeleye girişiyorlar ve birçok ülkede (Japonya başta olmak üzere) önemli bir kamuoyu baskısı da yaratmaya başlıyorlar. En önemli söylemleri de, “Biz bu hızda ve umursamazlıkta ton balığı yemeye devam edersek, torunlarımız yiyemeyecek” şeklinde...</p>

  <p class="normal">Türkiye de sonuçta bu ton balığı ticaretinden bir pay kapmaya çalışıyor. Kaptığı pay henüz Japonya’nın ithalatı içinde cüzi olsa da, Türkiye’nin Japonya’ya toplam ihracatının üçte birini geçmiş durumda. Türk <span class="ideitalik">maguro</span>sunun kalite ve lezzetinin oldukça iyi olmasına rağmen, işi uluslararası kurallara göre oynamakta bazı sıkıntılarımızın olması, doğaya ve diğer canlıların yaşamına karşı tartışmalı saygımız işi güçleştiriyor. Nitekim 2005 yılı sonlarında, “ton balığı katili, balığın soyunu sopunu kurutan ülke” olarak, Japonya’da haklı veya haksız bir şöhret kazandık ve tüketici ambargolarına maruz kaldık.</p>

  <p class="normal">Yağlandıkça lezzeti ve kıymeti artan bu balık, 200-250 kilogram ağırlıklara kadar ulaşabiliyor ve ağırlığınca altın ediyor. Teşbihte pek de hata yok, çünkü balık halindeki mezatlarda mevsimine göre böyle bir balık yaklaşık otuz beş kırk bin dolara alıcı bulabiliyor. Bu paraya Japonya’da <span class="ideitalik">ful aksesuar</span>, lüks bir arazi aracı satın alabilir, artan paraya da gidip bir porsiyon <span class="ideitalik">sushi</span> yiyebilirsiniz.</p>

  <p class="indentmetin"><span class="ideitalik">“İyi günler, şu tezgâhın solundaki ton balığını alacaktım.”</span></p>

  <p class="indentmetin"><span class="ideitalik">“Tabii abicim, sana hemen sushilik doğrayayım balığı... Ödeme nasıl olacaktı?”</span></p>

  <p class="indentmetin"><span class="ideitalik">“Araba ile takas ediyor musunuz?”</span></p>

  <p class="indentmetin"><span class="ideitalik">“Kusura bakma abi, araba kabul edemiyoruz. Elimde kırk yedi tane Mercedes var, daha satamadım. Gayrimenkul var mı?”</span></p>

  <p class="indentmetin"><span class="ideitalik">“Deniz kenarında imarlı iki dönüm arsam vardı, onunla da geçen ay bir balık aldım.”</span></p>

  <p class="indentmetin"><span class="ideitalik">“Bankalar uygun şartlarla ton balığı kredisi veriyor, bordrosuz, kefilsiz... O zaman onu deneyin.”</span></p>

  <p class="normal1">Bu konudaki rekor, 2011 yılı başlarında kırıldı: 340 kilogram ağırlığındaki yağlı bir ton balığı, yaklaşık 400.000 dolar karşılığında satıldı. İki üç büyük restoran balığı ortaklaşa aldı. Restoranların zarar ettiğini sakın düşünmeyin; “İşte o meşhur balık” reklamlarıyla porsiyonu astronomik fiyatlardan kapışıldı.</p>

  <p class="normal">Fiyatlar bu seviyelerde olunca, özellikle aralık ve ocak aylarında Türkiye’den Japonya’ya uçak kargosu ile büyük miktarlarda taze ton balığı gönderiliyor. Bu fiyattaki balığa, değil kargoyla göndermek, <span class="ideitalik">bizinıs klas</span> bilet bile alsanız iyi kâr edersiniz.</p>

  <p class="normal">Olayı bizzat yerinde kontrol etmek için bir sabah Tsukiji balık pazarına gittim. Sabah dediysem, daha sabah ezanı bile okunmadan, saat dört civarı oradaydım. Çünkü sadece Japonya’nın değil, dünyanın en büyük balık pazarı olan Tsukiji balık pazarında mesai gece yarısından sonra başlıyor ve ertesi öğlen o günün faaliyetleri bitmiş oluyor.</p>

  <p class="normal">1923 depremine kadar Tokyo’nun balık pazarı kanallarla ulaşılan Nihonbashi’deymiş; balıkçılar da pazara ulaşmak için uygun gel-git hareketlerini beklermiş. Balık pazarı bir med-cezirden diğerine coşarmış. Günümüzde de balık pazarında sabit bir GEL-GİT hareketi görülüyor; gece yarısında yüzlerce kamyon ve teknenin yanaşması ile başlayan GEL, ertesi öğlen binlerce ton deniz mahsulünün kamyonlara yüklenip ülkeye dağıldığı GİT ile sonlanıyor.</p>

  <p class="normal">O gün balık pazarında işlem görecek tüm deniz mahlukatı gece yarısından itibaren halde kendine bir köşe kapıyor. Yaklaşık 60.000 kişinin çalıştığı dev tesiste hayat hareketleniyor, balıklar sınıflandırılıp müzayede ve satışa hazır hale getiriliyor, sabah beşte başlayan ton balığı müzayedesiyle heyecan zirveye vuruyor. Ton balığı müzayedesinin yapıldığı hangara normalde ziyaretçilerin girmesine izin verilmiyor. Hangarın bir yarısına dondurulmuş ton balıkları istiflenmiş. Diğer yarısıysa dünyanın dört bir yanından getirilmiş taze balıklarla dolu. Dünyanın bir ucundan taze balık nasıl gelir demeyin; bu iş için bile akla ziyan teknikler geliştirmiş, yüzer havuz gemiler yapmışlar.</p>

  <p class="normal">Müzayedenin bir-bir buçuk saat öncesinden itibaren müzayedeye yetkili kişiler balıkları tek tek incelemeye başlıyorlar. <span class="ideitalik">Shitami</span> denilen bu işlem için tüm balıklar kuyrukları ve kafaları kesilmiş, karınları yarılmış, içeriden ufak bir parça et kesilerek balığın üstüne yerleştirilmiş, nerede yakalandığı, ağırlığı gibi bazı özellikleri üstüne etiketlenmiş olarak görücüye çıkıyorlar. Balık simsarları da ilgilendikleri balıkları elliyor, mıncıklıyor, orasını burasını kurcalıyor, hafifçe tadına bile bakıyor ve ellerindeki not defterlerine izlenimlerini yazıyorlar.</p>

  <p class="normal">Ben de şans eseri müzayedenin yapılacağı bölgeye sızmış ve balıkları parmaklamaya başlamıştım. Balıkların arasında gezdim, bu zavallı hayvancıkları mıncıklayan simsarları inceleyip mesleğin sırlarını kapmaya çalıştım, Türkiye’den gelen ton balıklarını bulup onlarla hatıra fotoğrafı çektirdim, hatta piyasalarını artırmak için balığın yanında durup, “Of, nefis görünüyor; bu balık acayip para eder” şeklinde söylendim. Ama sözlerimi ciddiye alan olmadı; simsarlar, robot gibi ve baş döndürücü bir hızla balıklar arasında koşturarak şecerelerini çıkarmaya devam ettiler.</p>

  <p class="normal">Saat beş-beş buçuk arasında kanlı bir müzayede başladı. Müzayede kısaca şöyle bir etkinlik: Hal görevlisi bir amca, balığın önüne dikilip açık artırmayı başlatıyor. Konuşması, dini bir ayindeki zikir çekme ton ve frekansında gerçekleşiyor. Bu arada, balığın taliplileri parmakları ile “üçün biri”, “işte bu”, “kurt başı” anlamlarına gelebilecek ilginç el hareketleri yapıyorlar. Satıcı, tekdüze bir sesle gidişatı özetlerken, karşısında yirmi beş-otuz alıcı el hareketleri ile fiyat artırıyorlar. Satıcı da onlara “Bu fiyata nah alırsınız” gibi hareketlerle karşılık veriyor. İşitme engelliler için hazırlanmış bir haber bültenine benzeyen pazarlık on beş-yirmi saniye gibi inanılmaz bir sürede sonuçlanıyor ve balık yeni sahibine kavuşuyor.</p>

  <p class="normal">Pazarlık sırasında insanların parmakları o kadar hızlı hareket ediyor ki, müzayede görevlisinin bunları nasıl takip edebildiğine, değerlendirebildiğine inanamıyorsunuz. Ben hipnotize olmuş bir şekilde müzayedeyi izlerken, biri beni de araya sıkıştırıp ayaküstü satıverse farkına bile varmazdım doğrusu... Satılan balığın üstüne yeni sahibinin ismi yazılıyor ve hızla bir sonraki balığa doğru seğirtiliyor. Sıradaki balığın taliplileri müzayedecinin başına üşüşüp parmaklarını uçurmaya başlıyorlar, satıcı yeni bir dua mırıldanıyor ve tüm balıklar satılana kadar bu ayin sürüyor.</p>

  <p class="normal">Müzayede sırasında, birbirinin aynısı gibi görünen iki balığın ne kadar değişik fiyatlara satılabildiğine tanık oluyor ve hayret ediyorsunuz. Fiyat farkı, ton balığının değişik bölgelerinin farklı lezzet ve yağ oranına sahip olmasından kaynaklanıyor. Balığın eti, <span class="ideitalik">akami</span>, <span class="ideitalik">toro</span>, <span class="ideitalik">chutoro</span> ve <span class="ideitalik">ootoro</span> şeklinde sınıflandırılıyor. <span class="ideitalik">Akami</span> hayvanın kırmızı eti iken, <span class="ideitalik">ootoro</span> balığın en yağlı, açık pembe bölümü. <span class="ideitalik">Sashimi</span> dünyasının kralı olan <span class="ideitalik">ootoro</span> çok daha pahalıya satılıyor ve bir simsarın yeteneği balıktan ne kadar “çok kıymetli” et çıkacağını tahmin etmesiyle ölçülüyor. Simsarlar balığı mıncıklarken, parmaklarken ve tadına bakarken balığın değişik kısımlarının lezzeti, yağ oranı ve benzeri değerlerini tahmin etmeye çalışıyorlar. Tahminleri tutarsa iyi bir alışveriş yapıyorlar, tutmazsa olmadık bir balığa servet yatırıp patronlarından zılgıt yiyorlar. Rivayet odur ki, yamuk bir balığı pahalı alan simsara o balığın tümü çiğ çiğ yedirilirmiş.</p>

  <p class="normal">Ben müzayedeyi seyrettikten birkaç hafta sonra, yabancıların ve işi gücü olmayanların müzayedeye girmesi yasaklandı. Balık pazarı yönetiminden yapılan resmi açıklama, turistlerin işin suyunu çıkardığı, on binlerce dolar değerindeki balıkları kurcalayıp zarar verdikleri, ayakaltında dolaştıkları şeklindeydi. Haklı oldukları konular vardı tabii. Sonuçta Tsukiji günde yirmi milyon doların üzerinde iş hacminin döndüğü ciddi bir müesseseydi. Yirmi saniye bile yirmi bin dolarlık bir balığın satılması için uzun bir süre iken, cıvık turistlerin balıklara sarılarak fotoğraf çektirmesi abes olabiliyordu. Ama yasaklama kararının benim ziyaretimin hemen ertesinde çıkmasını, içeride tüm sakarlığımla dolaşmış olmama rağmen, içime sindiremedim.</p>

  <p class="normal">Müzayede bittikten sonra içeriye devasa el arabaları giriyor ve her şirket satın aldığı balıkları arabalara yükleyerek, satılmak üzere, balık pazarındaki tezgâhlarına götürüyor. Ben de el arabalarından birinin peşine takılarak, olayın devamını seyretmek için bir tezgâha yanaştım. İki cevval abimiz ellerinde samuray kılıcını andıran bıçaklarla balığa giriştiler ve ton balığını <span class="ideitalik">sushi</span>lik parçalara ayırma operasyonunu başlattılar. Ben bu arada balıkçının önünde yalanan kediler gibi olayı seyrediyor ve fotoğraf çekerek adamların işlerine odaklanmalarını engelliyordum. Sevgili balıkçım ise, bu durum karşısında elindeki kılıcı kalçama saplamak yerine, gülümseyerek bana poz verdi. Daha sonra balıktan pespembe bir parçayı özenle kesti ve bana doğru uzattı. Büyük bir jestle karşılaştığımın farkındaydım; hani bir karpuzu kesersiniz de, sadece göbeğini ayırıp yersiniz ya... Çekinerek adamın elinden löp eti aldım ve olanca çiğliğiyle yuttum. Sabahın altısında, daha yeni kesilmiş bir balıktan kocaman bir çiğ et parçasını ağzınıza atarken ne hissederseniz, işte ben de aynı duyguları hissettim. Adam benim balığı yememden çok memnun oldu, ben daha da memnun oldum; çünkü lokum kıvamında, çok lezzetli ve gereğinden fazla taze bir parça <span class="ideitalik">sashimi</span>yi bir daha nerede bulurdum? Başımdan geçeni bir Japon arkadaşıma anlatınca inanılmaz nidalar çıkardı, çünkü yediğim balık parçası dört beş <span class="ideitalik">sushi</span> parçasına eşdeğer boyuttaydı ve kalburüstü bir <span class="ideitalik">sushi</span>cide yüz dolarlık bir fiyata alıcı bulabilecekti.</p>

  <p class="normal">Çiğ balığı sindirmek için Tsukiji’de dört dönerken, ton balığı dışında alınıp satılan diğer mahlukatı da tanımış oldum. İnsanın hayal sınırlarını zorlayacak kadar çok balık, ahtapot, yengeç, kalamar, yosun, karides ve denizden çıkan bilumum börtü böcek inanılmaz bir hızla el değiştirmeye başlamıştı. Tezgâhlardaki deniz yaratıklarının görüntüsü müthiş bir renk ve şekil cümbüşü oluşturuyordu. Görüntünün alıcıları kandırmasını önlemek için Tsukiji’de aydınlatmaya sınırlamalar getirilmiş. Çıplak ampul ışığı dışında, balığın rengi ve görünümü hakkında alıcıyı yanıltabilecek her türlü aydınlatma yasaklanmış.</p>

  <p class="normal">Japonya, kişi başına balık tüketiminde dünyada ikinci sırada. İlk sırada Norveç var, ama Norveç’in kişi ve baş sayısı çok mütevazi olduğundan küresel tüketimi fazla etkilemiyor. Ama Japonya, dünyanın en fazla balık avlayan ve, bu yetmiyormuş gibi, en fazla deniz ürünü ithal eden ülkesi. Uluslararası bir araştırmaya göre, eğer Çinlilerin kişi başına balık tüketimi Japonların seviyesine çıkacak olursa, tüm dünya denizleri kurur ve denizlerde canlı hayat kalmazmış. Hadi hayırlısı...</p>

  <p class="normal">Tsukiji’deki sakar turumu ezilmeden bitirmeye karar verdim. Müzayedelerin bitmesiyle beraber inanılmaz derecede yoğun bir balık alışverişi başlamış durumdaydı ve daracık koridorlarda minik akülü taşıyıcılar büyük bir hızla mal taşıyordu. Tsukiji balık pazarı devasa bir <span class="ideitalik">go-kart</span> pistine dönüşmüş gibiydi ve ekmek derdindeki esnafın ortalıkta şaşkın şaşkın dolaşan turistleri ezmemek gibi bir kaygıları yoktu.</p>

  <p class="normal">O halde ne yapmalıydım? Sabahın köründe yediğim çiğ balığın şokundan kurtulmak için biraz daha çiğ balık yemeliydim tabii; ne de olsa çivi çiviyi söker. Hemen Tsukiji’nin meşhur <span class="ideitalik">sushi</span> barlarından birine yollandım. Sabahın altısında kapının önünde esaslı bir sıra vardı! Allahım, sanki Tokyo’nun yarısı sabah altıda taze çiğ balık yemek için buraya akın etmiş. Neyse ki sıra çabuk geliyor, hemen kendime sıcacık bir yosunlu <span class="ideitalik">mizo</span> çorbası söylüyorum; çorbaya yumulduktan sonra da, gelsin çiğ yengeçler, karidesler, torikler, ton balıkları... Henüz üstlerinden denizin tuzlu kokusunu atamadan, neredeyse canlı canlı... Hem de daha gün ağarmadan!</p>
</body>
</html>
