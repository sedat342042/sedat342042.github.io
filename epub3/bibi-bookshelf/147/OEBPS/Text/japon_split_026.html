<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24"><span><img alt="24 To Be Flushed by Victory-ikiyohyoh.ai" class="calibre3" src="../Images/24tobeflushedbyvi_opt.jpeg"/></span><br class="chapter"/>
  <br class="chapter"/>
  Oto Popo Yıkayıcıları</h1>

  <p class="normal1">Japon teknolojisi ve icatları günlük hayatın her alanına sızdığına göre, mutlaka taharet konusunda da kendini göstermelidir. Nitekim, hem rahatına hem de temizliğine oldukça düşkün bu millet, tuvalet ihtiyacı sonrasını da ayrıntılı bir şekilde düşünmüş ve kaba etlerimiz için mükemmel bir çözümle karşımıza çıkmıştır.</p>

  <p class="normal">İngilizcedeki “wash” ile “toilet” kelimelerinden türetilen “washlet” adlı bu cihazı, kendimi Türk Dil Kurumu gibi hissettiğim bir günde, “oto-popo-yıkayıcı” (OPY) olarak dilimize kazandırmakta bir sakınca görmedim. OPY, klozette çanağımızı yıkamamız için suyun sıcaklığını, basıncını, fışkırma açısını vs ayarlayan üstün bir alet. Herhalde bu aletin ilk üretim testleri sırasında pek çok zavallı Japonun hassas bölgeleri basınçlı sıcak su ile telef olmuştur. Öyle bir ürün ki, test için fare ve kobay da kullanamazsınız...</p>

  <p class="normal">Gittiğim çeşitli otellerde, iş merkezlerinde ve bilumum gösterişli tuvaletlerde bu aletin değişik çeşitleri ile tanıştım. Siz tuvalete girdiğiniz anda kapağı otomatik açılan, sıcacık bir oturakta, istediğiniz basınç, sıcaklık ve açıda su püskürtebilen, daha sonra yine sıcak hava üfleyerek kurutmayı da sağlayan (saç kurutma makinesi/kıç kurutma makinesi), ortaya çıkardığınız şaheserin cesametine göre sifon suyu miktarını seçebileceğiniz OPY’lere her geçen gün yeni işlevler eklenmekte.</p>

  <p class="normal">Özellikle kadınlar tuvaletinde, zaarif baayanların istenmeyen koku ve ses üretiminden rahatsız olacakları düşüncesiyle yeni eklemelere gidildi. Bulundukları ortama güzel rayihalar salan OPY’ler tasarlandı. Söz konusu eylem sırasında kaçınılmaz olan bazı sesleri örtbas etmek için kibar baayanların gereksiz yere birçok kez sifonu kullandıkları tesbitinden hareketle, tasarrufa yönelik yeni bir buluş geliştirildi. Bazı OPY’lerde bulunan bir düğmeye bastığınızda, sifon çalışmadığı halde ortama sifona basılmış gibi gürültülü bir su sesi veriliyor. Böylece hiç su harcanmadan amaca yönelik akustik kamuflaj sağlanıyor.</p>

  <p class="normal">Japonya’ya gelmişken bu üstün teknoloji nimetinden faydalanmak için en basit modellerin birinden edindim ve bir hafta sonu OPY’yi kendi başıma tuvaletime takma işine giriştim. Aletin Japonca ve sayfalarca öyle bir kurulum kılavuzu var ki, sanırsınız uzay mekiği monte edeceksiniz... Hiçbir şey anlamayınca kılavuzu attım çöpe, aleti içgüdülerimle takmaya karar verdim. Büyük bir başarı göstererek tüm bağlantıları kurdum ve geriye bir tek su bağlantısını su deposuna giden boruya takmak kaldı. Bunun için evin suyunu kesmem gerek, ama bir türlü ana vanayı bulamıyorum. Su deposu musluğuna gözümü diktim; baktım ki suyu kesmeden söksem, yenisini takmam otuz kırk saniye sürecek; o sırada borudan gelen suyu da bir kovaya alırım diye düşündüm. Ve musluğu söktüm... O da nesi! Borudan öyle bir tazyikle su gelmeye başladı ki, sanki polis Kızılay’da gösteri yapan memurların üstüne panzerle su sıkıyor! Japonlar her konuda olduğu gibi tazyik konusunda da çok ilerlemişler; su resmen beni tuvaletin kapısına çiviledi. Güç bela musluğa doğru ilerleyip eski parçayı tekrar taktım, suyu durdurdum ve yüzerek tuvaletten çıktım. Anladım ki, suyu kesmeden bu iş olmayacak.</p>

  <p class="normal">Suyun nereden kapatıldığını öğrenmek için emlakçıyı aradık (Japonya’da ev sahibiniz ile doğrudan muhatap olmazsınız). Emlakçı, “Ben gelip durumu bir görmeliyim” diye tutturdu. Ertesi gün ben işteyken gelmiş, OPY’yi görünce, “Bunu mutlaka bir usta takmalı” diyerek konuyu kapatmış. Ertesi gün tekrar arayıp, “Ustaya ne gerek var, ben gayet güzel yaptım işte... Geriye bir tek suyun kapanması kaldı” dediysem de dinletemedim; tutturdu ben size muslukçu göndereceğim diye. Uyanıklık edip vananın yerini öğrenmek için, “Muslukçuya suyun nereden kapatıldığını göstermemiz gerek” dediysek de, emlakçımız numarayı yutmayıp, “O yerini bilir” diye cevapladı. Sonunda muslukçu geldi, bağlantıyı yaptı, benim yüzüp de kuyruğuna getirdiğim işin kaymağını yedi. Muslukçuya, tabağındaki zeytini yorarak garsonun kolayca yakalamasını sağlayan Laz fıkrasını anlatmak istedim, ama Japoncam yetmedi. Neyse, o günden sonra başımız (daha doğrusu kıçımız) rahata erdi.</p>

  <p class="normal">Ama benim gün geçtikçe gelişen OPY’lerle maceralarım bitmedi. Bir gece, bir Japon arkadaşımın evinde kalmaya gitmiştim. Akşam güzel yedik içtik, iki üç saat uyuyup sabaha karşı falanca dağına tırmanmak üzere yola çıkacağız. Üç katlı muhteşem bir villaları var, ben alt katta bir misafir odasında kalıyorum. Bu katta misafirler için bir banyo ve tuvalet de var.</p>

  <p class="normal">Herkes odasına çekildi, ben de yatmadan son bir kez hacet gidereyim dedim, ama tuvalette dehşete düştüm. Arkadaşım, o güne kadar gördüğüm en muhteşem OPY’yi evine taktırmış. Kontrol paneli çok büyük olduğundan yandaki duvara monte edilmiş ve orta boy bir jet uçağının pilot kabini ile rahatlıkla yarışabilir teferruatta. Kontrol panelinde onlarca düğme, LCD ekran göstergeler, bir tomar ince ayar var. Kısacası, Japon yine yapmış!</p>

  <p class="normal">Şaşkınlık içinde OPY’ye oturdum, işimi görürken de, “Ey yüce Tanrım, bir insanın çanağına fışkırtacağı suyla ilgili kaç değişken olabilir şu dünyada” diye düşünmeye başladım. Suyun basıncı, yönü, sıcaklığı... Bu onlarca düğmeyle insan bir tuvaletin nelerini kontrol edebilir diye kafayı patlattım, ama dimağım almadı. Düşünmeyi ertesi güne bırakıp su püskürtme düğmesini buldum ve işleme başladım. Keyfim yerine geldikten sonra da suyu durdurma düğmesine el attım ve...</p>

  <p class="normal">Acaba hangisi suyu kapatma düğmesi? Her zaman kullandığım OPY’lerde suyu kapatma düğmesinin yeri bellidir. Zaten üç beş düğme vardır, rengi değişiktir, vesaire... Ama bu alette belirgin bir su durdurma düğmesi görünmüyor, bütün düğmelerin altında Japonca açıklamalar var. Suyu durdurmadan klozetten kalkmanın imkânı da yok; çünkü su aşağıdan yukarıya doğru tatlı bir basınçla püskürüyor. Kalkmaya kalkarsanız, öncelikle üstünüz başınız, sonra da ortalık batacak.</p>

  <p class="normal">Aklımı başıma toplayıp kontrol panelini dikkatle incelemeye başladım, ama aradığım düğme konusunda bir fikir edinemedim. Düğmeleri sırayla denemek aklıma gelmedi değil; ama Japonların zengin fantezi dünyası, OPY’lere eklemeleri muhtemel akla hayale gelmez işlevler, daha önce dinlediğim ve sonu çok acı biten otomatik klozet fıkraları beynime üşüştü. Rastgele bir denemeden hemen caydım; küçük bir yanlış karar, beni geri dönüşü olmayan yollara sokabilirdi.</p>

  <p class="normal">Akla gelen bir ihtimal, en büyük ve gösterişli düğmenin su kapatma düğmesi olabileceğiydi. Ancak, Japonya’da banyo ve tuvaletlerdeki böyle bir düğmenin özel güvenlik şirketlerinin merkezlerine bağlı olması ihtimali vardı. Yaşlı ve yalnız yaşayan insanların sayısının artması ve bu insanların banyo veya tuvalette aniden rahatsızlanabileceği düşüncesiyle, tuvaletlere özel güvenlik şirketlerini alarma geçiren düğmeler takılmaktaydı. Daha önce kızım Çağla başka bir arkadaşımızın evinde sifon niyetine bastığı bir düğmeyle güvenlik şirketini alarma geçirmiş, arkadaşım şirket elemanlarından sıkı bir fırça yemişti.</p>

  <p class="normal">Benzer bir durum, bir Türk arkadaşımın başına da gelmişti. Arkadaşım yeni taşındığı akıllı evde eşyalarının gelmesini beklerken kapı çalınmış. Görüntülü telefondan nakliyecileri gören arkadaşım, dış kapıyı açmak istemiş. Ama kapısının yanına takılı olan kumanda panelinden hangi düğmenin dış kapıyı açtığını çözememiş. “Olsa olsa budur” yaklaşımıyla, en gösterişli ve kırmızı düğmeye basmış. Ancak nakliyeciler hızla olay yerini terk etmiş. Durumu anlayamayan arkadaşım, biraz sonra duyduğu itfaiye sirenlerinin yarattığı cümbüşü seyretmek için balkona çıkmış, merakla hangi apartmana yöneleceklerini izlemiş. İtfaiye doğrudan kendi apartmanının kapısına dayanmış ve arkadaşım aşağıdan kendi zilinin çalındığını duyunca... az önce yanlış bir düğme tercih ettiğini kavramış. İtfaiyeyi gereksiz meşgul etmenin cezasını ödemekten de zor kurtulmuş.</p>

  <p class="normal">İşte bütün bu düşünceler içinde, oldukça acıklı bir durumda oturmaya devam ediyordum. Bir tuvalette mahsur kalmıştım, hatta bir klozet tarafından rehin alınmıştım. Bilimkurgu yazarları için güzel bir malzeme olabilir, hatta <span class="ideitalik">Testere VIII</span> filminde kullanılabilir, ama böyle bir olay insanı rencide ediyor yahu... Arkadaşıma seslensem, hem üst katta, hem de çoktan uyumuş olmalı. Bir de durumu nasıl açıklayacağım, benim de bir gururum var... Otuz beş yaşıma gelmişim, bir tuvaletten dışarı çıkamıyorum. Sabaha kadar beklesem, yokluğumu fark edince elbet beni kurtarmaya gelirler; o zamana kadar da kaba etlerim bayağı bir yumuşamış olur.</p>

  <p class="normal">Bu yüzden, tüm riskleri göze alıp düğmeleri sırayla denemeye başladım. Korktuğum başıma gelmeden, birkaç düğme sonra suyu durdurabildim ve aletle daha fazla muhatap olmadan kendimi dışarı attım. O günden beridir OPY’lere daha temkinli yaklaşıyorum. Ne de olsa devir kötü, kolla... kendini!</p>
</body>
</html>
