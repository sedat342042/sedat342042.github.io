<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7"><span><img alt="07 Sushi.ai" class="calibre3" src="../Images/07sushi_opt.jpeg"/></span><br class="chapter"/>
  <br class="chapter"/>
  Japon Mutfağına Giriş</h1>

  <p class="normal1">Japonya denildiğinde insanların aklına ilk gelen konulardan biri Japon mutfağı ve ilk sorulan sorulardan biri de “Abi, sen de o balıkları çiğ çiğ yiyor muydun?” oluyor. Japon mutfağı, bilindiği gibi, dünyada moda ve yükselen akımlardan; böyle olunca da çağa ayak uydurmak isteyen her dünya vatandaşının mutlaka bir <span class="ideitalik">sushi</span> tecrübesi oluyor.</p>

  <p class="normal">Durum bu iken, Tokyo’da da oldukça fazla sayıda Japon lokantası açılmış. Diyeceksiniz ki, “Tokyo’da Japon lokantası olması doğal değil mi?” Doğal tabii ama, biraz palazlandıktan sonra Japon halkının yabancıya meyletme merakı yüzünden 1980’lerden itibaren ortalık anlamsız derecede pahalı Fransız, İtalyan ve benzeri lokantalarla dolmuş. Ne zaman ki Japonlar Japon lokantalarının ABD ve Avrupa’da çok moda olduğunu, gayet rağbet gören ve pahalı yerler haline geldiğini, New York sosyetesinin <span class="ideitalik">sushi</span> yeme modasına takıldığını duymuşlar, Japon mutfağı yeniden gözde olmuş.</p>

  <p class="normal">Ben de haliyle ara sıra Japon lokantalarına gitmek durumunda kaldım. Zaten Tokyo’da gereğinden fazla lokanta var; hesaplamalara göre Tokyo’da doğan bir vatandaş doğduğu günden itibaren günde üç öğün yemeği farklı bir lokantada yese, Tokyo’nun tüm lokantalarını bitirmesi doksan küsur yıl alıyormuş. Bende doksan yaşına kadar bekleyecek Japon sabrı olmadığından, iyilerinden bazılarını seçip fikir edinmeye karar verdim.</p>

  <p class="normal">Japon mutfağı denilince ilk akla gelen yemek <span class="ideitalik">sushi</span>. Aslında Japonya’ya <span class="ideitalik">sushi</span> konusunda oldukça önyargılı gelmiş, ağzıma çiğ balık koymamaya ant içmiştim. Güçlü bir iradem olduğundan, sözümü üç dört hafta tutabildim; sonrasında da en sevdiğim yemeklerden biri <span class="ideitalik">sushi</span> oldu. Bunun belki de en önemli sebebi, <span class="ideitalik">sushi</span>lik balığın çiğken çok lezzetli olup pişirildiğinde bir şeye benzememesi. Pişmiş balık takıntım yüzünden iki üç kez <span class="ideitalik">sushi</span>lik balık filetolarını evde pişirmeye çalışıp mundar ettikten sonra evde ailecek <span class="ideitalik">sushi</span> yapmaya başladık ve gayet de güzel oldu. <span class="ideitalik">Sushi</span>lik balığın pişince neye benzediğini merak edenler, bir banyo süngeri alarak yağda kızartıp yiyebilir ve aynı lezzeti yakalayabilirler.</p>

  <p class="normal">Çiğ balık temelli beslenmeye en rahat <span class="ideitalik">maki sushi</span> (yosuna sarılmış dürüm <span class="ideitalik">sushi</span>) ile başlayıp <span class="ideitalik">sashimi</span> ile nirvanaya ulaşabilirsiniz. <span class="ideitalik">Sashimi</span>, balığın bodoslama olarak çiğ yenmesidir; yani kaynaktan tüketiciye hiçbir aracı olmadan (pirinç de dahil) ulaşmasıdır. Tabii şu konuyu aydınlatmakta fayda var: Çiğ balık dediğimizde biz Türklerin aklına hamsi, istavrit, barbun gibi minyon balıklar geliyor. Doğal olarak da bu balıkları çiğ yediğinizi düşününce midenize bir haller oluyor. Aslında <span class="ideitalik">sashimi</span>lik balıkların makbulü, çok yağlı ton balıkları, somon, torik gibi iri kıyım deniz mahlukatı. Ahtapot, kalamar ve benzeri börtü böceğin de çiğ yenmesi mümkün, ama o seviyeye gelmek gerçekten bir alışmışlık gerektiriyor.</p>

  <p class="normal"><span class="ideitalik">Sashimi</span> yemeye ilk kez, on beş yıldır Japonya’da yaşayan Alexander adlı bir arkadaşımla birlikte gittim. Değişik balık denemelerinden sonra, ağzıma ahtapotumsu bir yaratık attım. Kauçuk kıvamındaki yaratığı çiğnemeye başladım ve yaratık ağzımın içinde lastiksi bir biçim alarak neredeyse cana geldi. Bir süre sonra ahtapotla çene kemiğim arasında kıyasıya bir boğuşma başladı; arkadaşım ise kendinden geçmiş, bana <span class="ideitalik">sushi</span>nin inceliklerini anlatıyordu. On dakika sonra ben hâlâ ahtapotla ölüm kalım mücadelesi verirken, o birkaç tabak daha <span class="ideitalik">sushi</span> götürmüştü. Alexander’in dikkatini “Şuradaki balık da neyin nesiymiş” diyerek başka bir yöne çektikten sonra iki elimi birden ağzıma soktum, hayvanı vantuzlarını dişlerimden sökerek dışarı attım ve derin bir nefes alarak hayata döndüm. Uzun lafın kısası, <span class="ideitalik">sashimi</span> denerken bildik iri yarı, cüsseli, yumuşak balıklardan şaşmayın...</p>

  <p class="normal">Zaten <span class="ideitalik">sashimi</span>ye girmeden önce <span class="ideitalik">sushi</span>yle ısınma turları atmakta ve tecrübe kazanmakta fayda var. <span class="ideitalik">Sushi</span> kısaca, çiğ balığın pirinç sirkesiyle pişirilmiş pirinç eşliğinde yenmesidir. Eski dönemlerde balığı uzun süre saklayabilmek için pirinç ile sararak bekletirlermiş. Hatta, balığı sarmaladıkları pirinci çöpe atarlarmış. Daha sonra pirinç sirkesi icat edilmiş ve balığın işlenme süresi kısalmış; daha doğrusu pirinci sirke ile pişirerek doğrudan balık eşliğinde yemeye başlamışlar.</p>

  <p class="normal"><span class="ideitalik">Sushi</span>nin de kendi içinde birçok çeşidi var; <span class="ideitalik">maki sushi</span> denilen, bizim dürümlere benzeyen çeşidiyle <span class="ideitalik">sushi</span>ye giriş yapmanızı tavsiye ederim. <span class="ideitalik">Maki sushi</span>, lavaş yerine <span class="ideitalik">nori</span> (yosun), et yerine balık, garnitür yerine de pirinç kullanılan bir dürümdür. Ecnebilere <span class="ideitalik">sushi</span> sevdirmek için özellikle Amerika’da “Californian roll” (Kaliforniya dürümü) denilen modeller icat edilmiş olup, <span class="ideitalik">sushi</span>nin içine avokado başta olmak üzere ellerine geçen zerzevatı doldurdukları çeşitlemeler bayağı rağbet görmüştür.</p>

  <p class="normal">Japonya’da en makbul <span class="ideitalik">sushi</span> cinsi ise <span class="ideitalik">nigiri sushi</span>dir diyebiliriz. <span class="ideitalik">Nigiri sushi</span> yapmak için, <span class="ideitalik">sushi</span>yi hazırlayan usta eline bir avuç dolusu pirinç alıp sıkıştırıyor (bak. çiğ köfte), iki parmak büyüklüğünde bir balık ya da deniz ürünü parçasını pirince yapıştırıyor. Siz önünüze konan bu <span class="ideitalik">sushi</span>yi, ikiye bölüp mü yesem, ısırmaya mı çalışsam diye düşünürken, yanınızda oturan Japon lokmayı olduğu gibi ağzına atıyor. Ağzı % 130 doluluk kapasitesinde çalışırken, fazla gelen pirinç tanelerini püskürterek sizinle sohbete başlıyor. Biraz önce çıtı pıtı konuşan ve kibarlıktan ezilip büzülen Japonun <span class="ideitalik">sushi</span> yerken nasıl bir canavara dönüştüğüne hayret etseniz de, raconun bu şekilde olduğunu kabulleniyor ve <span class="ideitalik">sushi</span>yi ağzınıza tıkıyorsunuz.</p>

  <p class="normal"><span class="ideitalik">Sushi</span> ile <span class="ideitalik">sashimi</span>yi aynı tabakta buluşturan, şık lake kaplardaki pirincin üzerinde çiğ balık çeşitleri ile sunulan <span class="ideitalik">chirashizushi</span> göze ve damağa hitap eden bir çeşitleme. İşin içine Japonlar girince, balığın estetik şekillerde kesilmesi ve kapların içine sanatsal kaygılar duyularak yerleştirilmesi de sürpriz olmamalı.</p>

  <p class="normal"><span class="ideitalik">Sushi</span>nin hammaddesi pirinç, <span class="ideitalik">sushi</span> yapımında dikkat edilmesi gereken en önemli ayrıntı ise pirincin yeterince yapışkan ve hafif ekşi olacak şekilde kıvamının tutturulması. Japonların kısa taneli pirinçleri <span class="ideitalik">sushi</span> için en uygun malzeme; sakın jasmin pirinç kullanmaya kalkmayın. Türk mutfağındaki gibi pirincin piştikten sonra tane tane dökülmesi makbul değil; avucunuza alınca tanelerin yapışması bekleniyor.</p>

  <p class="normal">Pirincin üstüne kullanabileceğiniz malzemelerde ise sınır yok. Her ne kadar <span class="ideitalik">sushi</span> insanlarda “çiğ balık” fikri uyandırsa da, <span class="ideitalik">sushi</span>de aslolan pirinç; üzerine balık ve her türlü deniz yaratığını koyabileceğiniz gibi, çeşitli sebzeler, yumurta, turşu çeşitleri veya hayal gücünüzün sınırlarının ulaştığı bir maddeyi kullanabilirsiniz. <span class="ideitalik">Hashi</span> (çubuk) kullanamıyorum diye <span class="ideitalik">sushi</span> yememezlik etmeyin; elle saldırmakta hiçbir mahsur yoktur.</p>

  <p class="normal"><span class="ideitalik">Sushi</span>nin en keyifli yendiği yerler <span class="ideitalik">sushi</span> barlar; en kolayı ise “kaiten sushi” denilen, <span class="ideitalik">sushi</span> tabaklarının yürüyen bantlar üzerinde döndüğü restoranlar. <span class="ideitalik">Kaiten sushi</span> barlarda Japonca konuşmaya veya <span class="ideitalik">sushi</span> çeşitlerinin ismini bilmeye gerek yok; balıklar önünüzden geçit töreni yaparken gözünüze kestirdiğinizi kapmanız yeterli. Tavsiyem, böyle bir yere girince, yürüyen bandın başına yakın bir yer tutmanız; yoksa gözünüze kestirdiğiniz ve size doğru gelen bir <span class="ideitalik">sushi</span> tabağını önünüzdeki rakibiniz kapabilir.</p>

  <p class="normal">Bu tip <span class="ideitalik">sushi</span>cilerde biraz tecrübe kazandıktan sonra, ustanın tezgâh başında olduğu eğlenceli bir mahalle <span class="ideitalik">sushi</span>cisine gidebilirsiniz. Derdinizi anlatacak kadar <span class="ideitalik">sushi</span>den anlıyorsanız, ustaya ne istediğinizi doğrudan söylüyorsunuz, o da size hemen tazecik hazırlıyor. “Yetenek sizsiniz” tadındaki <span class="ideitalik">sushi</span> hazırlama süreci ise işin tuzu biberi; ustamızın eline bıçağı alıp balık filetolarını artistik hareketlerle kesmesi, bu arada size durmadan Japonca esprilerle takılması, diğer ustalarla bağırarak paslaşması, size epey keyifli bir deneyim yaşatacaktır. <span class="ideitalik">Sushi</span>cilerde kadın usta görmemenizin sebebini ise, kadınların ellerinin erkeklerden daha sıcak olması ve bu durumun <span class="ideitalik">sushi</span>yi “bozması” olarak açıklayacaklardır.</p>

  <p class="normal">Benim sürekli gittiğim <span class="ideitalik">sushi</span>cimde ahbap olduğum bir usta vardı. Tezgâha geçip karşısına ilk oturduğumda, yüzüme bakıp “Nicholas Cage” diye bağırması beni önce dumura uğratsa da, sonunda iyi ahbap olduk onunla (Ara not: Nicholas ile hiçbir benzerliğim yoktur! Usta, sürekli balık kestiği için, beni balıkgözü objektiften görmüş olmalı). Oraya her gittiğimde, olmayan Japoncama rağmen benimle sohbet etme çabaları, müessese ikramı <span class="ideitalik">sushi</span> tabakları, lokantaya giren Japon kızlara beni “Nicholas” olarak tanıtma gayreti sonucunda <span class="ideitalik">sushi</span> gecelerime ayrı bir tat vermiştir kendisi. Restoranda bulunan devasa akvaryumların içinde şaşkın balıkların yüzmesi, her on beş-yirmi dakikada bir akvaryumdan bir balığın yakalanıp teatral bir gösteriyle kesilerek “taze taze” servis edilmesi de <span class="ideitalik">sushi</span>cime ayrı bir hava katıyordu.</p>

  <p class="normal"><span class="ideitalik">Sushi</span> aksesuarlarına gelirsek, ilk sırayı soya sosu alacaktır. Bin bir çeşit ve tasarımdaki minicik şirin tabaklara sosunuzu koyup, içine isterseniz ekstra <span class="ideitalik">wasabi</span>yi de basarak, <span class="ideitalik">sushi</span>nize ayrı bir lezzet katabilirsiniz. <span class="ideitalik">Sushi</span> mevzubahis olmuşken, <span class="ideitalik">wasabi</span>yi (hardal kıvamında bir çeşit acı turp sosu) unutmamak gerek. <span class="ideitalik">Wasabi</span>, sadece <span class="ideitalik">sushi</span>ye lezzet ve acılık katmakla kalmıyor, çiğ balıkta bulunması muhtemel parazitleri de öldürüyor. <span class="ideitalik">Wasabi</span>nin değişik bir acısı var; biber gibi dilinizi ve boğazınızı yakmak yerine, acısı burnunuzdan ve kulağınızdan çıkıyor. Kulak, burun ve boğaz arasında ne kadar geçit, tünel, boru varsa hepsi açılıyor; hatta bir daha sinüzit olmayacağınızı düşünüyorsunuz.</p>

  <p class="normal">Zencefil turşusu da ilginç bir <span class="ideitalik">sushi</span> aksesuarı. Oldukça keskin bir tadı olan bu turşuyu iki değişik <span class="ideitalik">sushi</span> arasında yiyerek ağız tadınızı sıfırlıyorsunuz. Böylece önce yediğiniz <span class="ideitalik">sushi</span> ile daha sonra yiyeceğiniz <span class="ideitalik">sushi</span>nin tatları birbirlerine karışmıyor. Turşunun keskin tadı başta rahatsız etse de, sonradan tiryakisi olmanız muhtemel. Japonya’ya gittiğimizde bir buçuk yaşında olan kızım her <span class="ideitalik">sushi</span> sofrasında “duuşu duuuşu” nidalarıyla masaya saldırıp zencefilleri süpürüyordu.</p>

  <p class="normal"><span class="ideitalik">Sushi</span>nin yanında bira veya <span class="ideitalik">sake</span> (Japon pirinç şarabı) iyi gider. Araba kullanacağım derseniz, soğuk veya sıcak yeşil çay da yakışır. Çoğu <span class="ideitalik">sushi</span>cide deniz ürünlü <span class="ideitalik">mizo</span> çorbası, az da olsa kızartılmış ürünler bulabilirsiniz. <span class="ideitalik">Sushi</span>nin üstüne <span class="ideitalik">sorbe</span> (donmuş şerbet) yiyen olur, ama kahve içenine rastlamadım. Bence Türk mutfağı ile Japon mutfağını kaynaştırıp <span class="ideitalik">sushi</span>nin arkasından helva yemek de fena olmayabilir.</p>

  <p class="normal">Peki <span class="ideitalik">sushi</span> Japonya’da ucuz mu, pahalı mı? Çelişkiler ülkesi Japonya’da bu sorunun iki cevabı var: Hem ucuz hem pahalı. <span class="ideitalik">Sushi</span> aslında bir anlamda fakirin ekmeği. Mütevazi <span class="ideitalik">sushi</span> barlarında çok hesaplı <span class="ideitalik">sushi</span> yiyebilir, isterseniz marketlerden ucuza hazır <span class="ideitalik">sushi-sashimi</span> paketleri alabilirsiniz. Oldukça taze ve lezzetli <span class="ideitalik">sushi</span>leri çok uygun fiyata bulursunuz. Ama canınız ille de para harcamak ve şık bir ortamda bulunmak isterse, Tokyo’nun lüks bir lokantasında küçük bir <span class="ideitalik">sushi</span> tabağına büyük bir servet de ödeyebilirsiniz. Seçim sizin...</p>
</body>
</html>
