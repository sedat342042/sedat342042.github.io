<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21"><span><img alt="21 Money-kin.ai" class="calibre3" src="../Images/21money-kin_opt.jpeg"/></span><br class="chapter"/>
  <br class="chapter"/>
  Otomatlar: Beni Satıcıyla Muhatap Etmeyin</h1>

  <p class="normal1">Japonya’da insan nüfusundan sonraki en büyük nüfus büyük ihtimalle <span class="ideitalik">vending</span> makinelerine aittir. Yarım saattir <span class="ideitalik">vending</span> kelimesinin Türkçesini düşünüyorum, ama herhalde bu makinelere pek alışık olmadığımız için bir terim geliştirmemişiz. Kısaca otomat desek olur mu? Olsun hadi... Milletçe böyle akıllı, faydalı, pratik makinelere karşı bir alerjimiz var; cep telefonu teknolojisine mucitlerinden çok daha hızlı uyum sağlayan aziz milletimiz, nedense bu makinelere bir türlü ısınamadı.</p>

  <p class="normal">Herhalde alışverişle ilgili algımız nedeniyle, karşımızda mutlaka kanlı canlı bir satıcı görmek istiyoruz. Pazarlık edeceksin, geyik yapacaksın, hır çıkaracaksın. “At makineye parayı, al gazozu sigarayı” anlayışı bize ters. Bir de, demir paraları hor gördüğümüz, sadece bahşiş ve sadaka amaçlı kullandığımız için bu makinelerle pek hoşlaşamamış olabiliriz. Tabii üçüncü ve çok önemli bir sebep de, kırıp dökmeye olan düşkünlüğümüz. Ankesörlü telefonları bile yaşatmayan bu millet, otomatik gazoz makinesini gördüğünde de, yaradana sığınıp girişecek, aletin ömrü bir haftayı geçmeyecek... Neyse, bu ayrı bir kitap konusu.</p>

  <p class="normal">Japonya’ya gitmeden önceki yıllarda bizim işyerinde gazozu, sodayı ve diğer meşrubatları çay ocağından sipariş ediyorduk. Açıyorsun telefonu, beş dakika sonra gazoz masanda; yaz hesaba, öde ay başında... Bir gün bu emek yoğun sisteme son verildi ve otomasyona gidildi. Binanın her üç katından birine meşrubat otomatları yerleştirildi. İlk başta sevindim; çaycı genelde paranın üstünü iç ettiğinden, gerçek bedeli karşılığı, kimseyle muhatap olmadan meşrubat alırım diye.</p>

  <p class="normal">Ama aptal alet, bozuk parayla değil, jetonla çalışıyordu! Eh, o zaman nerede kaldı işin kolaylık boyutu? Üstüne üstlük jetonu kim satıyor? Çaycı! Odandan çıkıyorsun, çay ocağına gidiyorsun, bir jeton satın alıyorsun. Tabii ki çaycı yine paranın üstünü iç ediyor, çay yerine gazoz içtiğin için de ters ters bakıyor. Otomatın başına gidiyorsun, muayyen gününde ise jetonunu yutuyor. İyisi mi gazozu çaycıdan istiyorsun, o da gidip jetonla otomattan gazozu alıyor, para üstünü iç ederek sana getiriyor.</p>

  <p class="normal">Bizim işyerindeki otomata geçiş dönemi, memleketimizin otomasyonla tanışmasının en can alıcı örneklerinden biriydi. Tabii aletler çok yaygın olmadığından, takviyesi de aksıyordu ve otomatlar genelde “off” (bozuk) durumdaydı. Daha sonra katlara otomatik neskafe makineleri de geldi, ama çaycı lobisi ile ancak üç beş ay rekabet edebildiler.</p>

  <p class="normal">Benzer aletlerin Türkiye’de yaygınlaşması konusunda ikinci umutlanışım, otoyolların girişine otomatik bilet makineleri konulan zamana rastlar. Alete yaklaşıyorsun, düğmeye basıyorsun, biletini alıyorsun! İlk defa paralı otoyoldan geçişimde hevesle alete yaklaştım, ama otomatın önünde bıyıklı bir vatandaş, elinde kırk-elli biletlik bir tomar, yanaşan arabanın sürücüsünün eline bileti tutuşturuyor! Arkadan millet kornaya abanmasa, arkadaşa kim olduğunu ve misyonunu sormak istiyordum. Karayolları müdürlüğünde mi çalışıyorsun? Bu iş için maaş alıyor musun, yoksa hizmetin karşılığı bahşiş mi bekliyorsun? Biz bir düğmeye basmaktan aciz mi görünüyoruz? gibi sorular da soracaktım, ama olmadı, soramadım.</p>

  <p class="normal">Konu çok dağıldı; benim demek istediğim, bizim kültürümüzle doku uyuşmazlığı yaşayan bu otomatların Japonya’da insan nüfusundan sonra ikinci büyük nüfusa sahip olan önemli bir kitle oluşturduğuydu. Ivır zıvır satan otomatik makineler yüzlerce değişik çeşitle şehrin göbeğinden dağ başlarına kadar Japonya’nın her köşesinde hizmet veriyorlar. Japonya’ya gidip de pasaport kontrolünden geçtiğinizde sizi ilk karşılayan, meşrubat satan bir otomat olacaktır.</p>

  <p class="normal">Japonya’da günlük ihtiyaçlarınızın önemli bir kısmını otomatlardan karşılayabiliyorsunuz. Her çeşit içecek, sigara, gofret, çerez, dondurma gibi klasik ürünleri bulmak hiç zor değil. İçecek dediysem, yazın soğuk, kışın da sıcak içecekler (ısıtılmış teneke kutularda), hatta mısır çorbası gibi hafif gıdalar her köşe başında bulunabiliyor. Tabii sigaralar da... Ama dondurma, çerez, kızarmış patates gibi yiyecekler için biraz dolaşmak zorunda kalabilirsiniz.</p>

  <p class="normal">Japonya’da çeşitli nesneler satan yaklaşık beş buçuk milyon otomat var; yani yaklaşık yirmi kişiye bir tane düşüyor. Otomatlardan yapılan alışverişlerin bir yıllık cirosu yaklaşık (Sıkı durun) elli milyar ABD dolarını buluyor. Sadece Japonya genelindeki otomatların çalışması için gereken enerji, orta büyüklükteki bir elektrik santralinin aralıksız çalışmasını gerektiriyor.</p>

  <p class="normal">Otomatlardan alabileceğiniz basit ve ilk akla gelen ürünlerin dışında, akıllara ziyan nesnelerin satıldığı da oluyor. Belli yerlerde bulunan otomatlardan sevgilinize çiçek (taze çiçek) alabilirsiniz. Evinize giderken DVD kiralayabilirsiniz. Bir mağazanın vitrin şeklindeki otomatından beğendiğiniz tişörtü anında edinebilir, yağmur başlarsa şemsiye alabilirsiniz.</p>

  <p class="normal">Otellerdeki otomatlar ise ayrı bir vaka. Alelacele yola çıkmış bir insanın muhtemel ihtiyaçlarını (don, gömlek, çorap, traş seti, kondom vb) satan otomatlar bulabileceğiniz gibi, her türlü içki ve meşrubatı da market fiyatına edinebilirsiniz. Türkiye’de bol yıldızlı bir otelin mini barında bir şişe suyu piyasa fiyatının yirmi otuz katına içerken, ve adamlar dışarıdan su getirmenizi yasaklarken, Japonya’daki otelde suyu bakkal fiyatına alırsınız.</p>

  <p class="normal">Otomatların en çarpıcı özelliği, her an hepsinin çalışıyor olması. Tabii ki büyük bir otelin içindeki veya işlek bir istasyondaki otomat her daim çalışacaktır; ama dağın başındaki, kuş uçmaz kervan geçmez bir yolun üstündeki, kışın kimselerin uğramadığı ıssız bir plajın köşesindeki otomatı bile çalışıyor bulup, sıcak bir çay alabilmek çok güzel ve güven verici bir duygu.</p>

  <p class="normal">Belki abartılı gelebilir ama, bu yaygın ve işleyen otomat ağı Japon halkına toplumsal bir güven duygusu aşılıyor sanki. Hatta güçlü ve etkin bir devlet algısını oluşturmakta önemli rol oynadığını söyleyebilirim. Bir dağda yürüyüş yaparken, kaybolduğunuzu düşündüğünüz bir anda karşınıza gazoz satan ve bozuk olmayan bir alet çıkınca rahatlıyorsunuz. Bu arada, “dağda” tabirini boşuna kullanmadım, çünkü Fuji Dağının zirvesinde, 3776 metre yükseklikte çalışan otomat var. Kevin Costner’in berbat filmi <span class="ideitalik">Postacı</span>’da, postacıların devletin varlığını kanıtlayan kişi olma özelliklerini Japonya’da otomatlar sağlıyor.</p>

  <p class="normal">2011 yılında meydana gelen korkunç deprem ve tsunami felaketinin ardından, evsiz kalan vatandaşlar büyük spor salonu gibi alanlarda topluca barınma ihtiyacını karşılarken çekilen fotoğraflar tüm dünya medyasında yer aldı. Fotoğrafların birinde benim dikkatimi en çok çeken ayrıntı, salona yerleştirilmiş ve çatır çatır çalışan otomatlardı.</p>

  <p class="normal">Japonya’da yaşadığım dönemde bu güvenilir otomat sistemini tehdit eden unsurların başında Türk çeteler geliyordu. Çok acıdır ki, otomat soygunu kavramını Japonya’ya tanıtanlar arasında Türkler ilk sıralardaydı. İri matkaplarla otomatların para bölmelerine girişen vatandaşlarımız bu yolla iyi bir hasılat elde ettikten sonra, polis artık dağda bayırda bulunan otomatlara kamera ve alarm sistemleri yerleştirmeye başladı.</p>

  <p class="normal">Türklerin yoğun olarak yaşadığı Nagoya bölgesine giden bir arkadaşımın anlattıkları çok acı bir şekilde yaralamıştı beni. Civardaki otomatların üstüne makinelerin sürekli kamerayla izlendiği şeklinde, sadece Türkçe dilinde uyarı levhaları asılmıştı. Bu uyarıdan birkaç ay önce, polis otomatları soyan on dokuz kişilik bir çete yakalamıştı. Çetedeki Türk sayısının on yedi olması, Türkiye’yi Japonya’da bir anda manşetlere taşımış ve ülke imajımıza olumsuz bir katkıda bulunmuştu.</p>

  <p class="normal">Gelişen teknoloji, otomat sektörünü de etkilemeye ve geliştirmeye devam ediyor. Sigara ve alkollü içki satan otomatların, yaşı küçüklere satış yapmasını önlemek için kimlik okuma sistemleriyle donatılması öngörülüyor. Ayrıca, cep telefonlarına eklenen bir seçenekle, otomata para atmak yerine cep telefonunuzu bir algılayıcıya tutarak alışveriş yapabiliyor, aldığınız malın bedelini cep telefonu faturasında ödeyebiliyorsunuz.</p>

  <p class="normal">Otomatların bu kadar yaygın olmasının en önemli sebebi kolaylık sağlaması mı? Değil bence. Japon halkının para alıp verme konusunda korkunç bir çekincesi var. Para almayı, vermeyi, insanlar arasında elden ele dolaşan parayla işlem yapmayı hiç sevmiyorlar. Tarih boyunca, para işiyle uğraşan tüccar sınıf hep aşağılanmış ve para, kelimenin tam anlamıyla, “elinin kiri” olarak tanımlanmış.</p>

  <p class="normal">Marketlerde alışveriş yaparken, restoranda hesap öderken çok dikkat ettim; sizden para alan ve üstünü ödeyen kişide bir gerginlik oluyor. Bir kasiyere para uzattığınızda, parayı elinizden almıyor, kasanın önündeki küçük bir tabakçığa bırakmanızı bekliyor. Daha sonra da yüksek sesle iki üç kez kaç para verdiğinizi tekrarlıyor. Paranın üstünü, arkada bekleyen kuyruğun uzunluğuna aldırmadan iki üç kez sayıyor ve yine elinize vermeden tabakçığın üzerine bırakıyor.</p>

  <p class="normal">Gittiğim bir <span class="ideitalik">onsen</span>de (Japon kaplıcası) ilginç bir durumla karşılaşmış, daha sonra bu durumu birkaç yerde daha tecrübe etmiştim. <span class="ideitalik">Onsen</span>in giriş ücreti 300 yen ve girişte bilet satan bir otomat var. Çok basit bir otomat, üstünde sadece bir adet düğme var, parayı atıp düğmeye basıyorsunuz, size bileti ve (varsa) para üstünü veriyor. Garip olan durum bu aşamada başlıyor; otomatın hemen yanına bir masa konmuş, burada oturan yaşlı bir teyze biletinizi alıyor ve sizi içeri buyur ediyor.</p>

  <p class="normal">Yani, madem orada bir teyze oturacak, niye otomat? Madem otomatı koyacaksın, niye teyze? Ver parayı teyzeye, kessin bileti. Ya da teyzeyi sepetle, turnike sistemi kur. Ama olmaz; teyzeciğim orada oturmuş, yüzünde “Beni akçeli işlere bulaştırmayın” şeklinde bir ifade, görevini yerine getiriyor. Belki de haklı; “250 yen olmaz mı?”, “Grup indiriminiz yok mu?”, “Çocuktan da mı para alacaksınız?” gibi sorularla muhatap olmuyor. İşte makine, bir maruzatın varsa, derdini ona anlat!</p>
</body>
</html>
