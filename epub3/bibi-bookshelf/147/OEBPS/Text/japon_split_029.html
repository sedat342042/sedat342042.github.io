<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27"><span><img alt="27 Harmonious-waki-aiai.ai" class="calibre3" src="../Images/27harmonious-waki-aia_opt.jpeg"/></span><br class="chapter"/>
  <br class="chapter"/>
  Vur Vur İnlesin</h1>

  <p class="normal1">Davulun sesi yakından da hoş gelir mi? Davuluna göre değişir tabii; gecenin ikisinde sizi yatağınızdan zıplatan, kafasında sadece insanlık dışı bir bahşiş koparmak olan sahur davulcusu ile, davula gönül vermiş bir sanatçının çıkardığı ses bir tutulamaz.</p>

  <p class="normal">Davul ve türevleri ilginç çalgılardır. Genellikle ritim için kullanılırlar, nadiren melodik bir görev üstlenirler. Dünyanın her coğrafyasında, her kültüründe var olmuşlardır; ne de olsa ilk akla gelebilecek, basit, pratik çalgılardan biridir. Genellikle gaza getirme, coşku verme gibi amaçlara hizmet ederler. Bu yüzden, kabile tamtamlarından askeri bandolara, tribün amigolarından düğün derneklere kadar geniş bir kullanım alanı bulurlar.</p>

  <p class="normal">İnsanın nispeten daha ilkel güdülerine seslendiği için biraz aşağılanagelmiştir davul. Bir perküsyon maestrosu bile olsanız, evlendiğinizde zevceniz için “Davulcuya kaçtı” denir. Düğünlerde zurnacı bile hiyerarşide sizden bir üst basamakta yer alır. Ama gene de davul, birçok kültürde vazgeçilmez çalgıların arasında yerini sağlamlaştırmış ve yeryüzündeki en saygın konumlarından birini Japonya’da bulmuştur. Saygın olmasının en önemli sebeplerinden biri... Evet bildiniz, davulun da bir <span class="ideitalik">kami</span>si (ruhu) olması, yani tanrısal bir kimliğe sahip bulunmasıdır.</p>

  <p class="normal">Japoncada <span class="ideitalik">taiko</span> diye çağrılan davul, ilk kullanım alanını savaş meydanlarında bulmuştur. Askerleri gaza getirmede, geniş muharebe alanlarında sesle taktik vermede kullanılan <span class="ideitalik">taiko</span>, tezkeresini aldıktan sonra sivil hayatta da haberleşme benzeri işlerde (Fırtına geliyor, hasat mevsimi başladı, zabıta yaklaşıyor, vb) kullanılmıştır.</p>

  <p class="normal"><span class="ideitalik">Taiko</span>, avam görevlerden sıkılınca saray erkânı ve rahiplerin arasına karışmaya karar vermiştir. <span class="ideitalik">Gagaku</span> diye bilinen saray müzik ve dans âleminde kendine yer edinmiş, ancak savaş meydanlarındaki coşkusunu burada bulamamıştır. <span class="ideitalik">Taiko</span> sonunda tapınaklara da sızmış, gerek Şinto gerekse de Budist rahiplerin davul tıngırdatmayı sevmeleri sonucu kendisine kutsal bir kimlik edinmiştir. Tapınakların demirbaşı olarak, törenlerde çalınmak üzere devasa davullar yapılmış ve rahiplerin üstüne zimmetlenmiştir.</p>

  <p class="normal"><span class="ideitalik">Taiko</span>, saraya ve tapınaklara girdim diye şımarmamış, halkın en sevdiği çalgılardan olmaya devam etmiştir. Köyler, kasabalar, mahalleler kendi <span class="ideitalik">taiko</span> gruplarını kurmuşlar, düğün, dernek, bayram, seyran, <span class="ideitalik">matsuri</span> (festival) gibi bahanelerle veya herhangi bir bahaneye gerek kalmadan, akıllarına estikçe davul çalar olmuşlardır. Halen Japonya’nın neresinde şenlikli bir atmosfer filizlense, hemen oracıkta <span class="ideitalik">yukata</span>larını giymiş, yüzlerinde kocaman bir gülümsemeyle davullara abanan Japonları görebilirsiniz.</p>

  <p class="normal"><span class="ideitalik">Taiko</span>lar, çok değişebilen hacimlerde ve sopa ile dürtülerek çalınan davullardır. En büyük <span class="ideitalik">taiko</span>lar, <span class="ideitalik">odaiko</span> diye adlandırılır ve devasa ağaçların gövdelerinden oyularak yapılır. İyi bir <span class="ideitalik">taiko</span> son derece pahalı bir çalgıdır ve yapımı büyük ustalık gerektirir.</p>

  <p class="normal"><span class="ideitalik">Taiko</span> çalmak, bizim darbuka kültürümüzden farklı olarak büyük fiziksel çaba gerektiren bir uğraş. <span class="ideitalik">Taiko</span> son derece hızlı çalınabiliyor ve vücudu oldukça zorlayan bir pozisyonda saatlerce sopa sallamak zorunda kalabiliyorsunuz. Örneğin, mekik çeker gibi yerde yatarak, vücudunuzun belden yukarı kısmını yerden yirmi otuz santim yükseklikte sabitleyip on beş dakika bu konumda debelenebiliyorsunuz.</p>

  <p class="normal">Yani davul çalmak her babayiğidin harcı değil. Ancak, <span class="ideitalik">taiko</span> gösterilerini ilginç ve seyirlik kılan özellik de bu değil. Japon halkının takım çalışması ruhu, bireysel yetenekten ziyade grup uyumunun öne çıkması <span class="ideitalik">taiko</span> konserlerinde de kendini gösteriyor. Altı-sekiz kişilik <span class="ideitalik">taiko</span> grubu elemanları arasında öyle bir uyum yaşanıyor ki, sanki bütün ses tek bir davuldan çıkıyormuş, tek bir kişi çalıyormuş hissine kapılıyorsunuz.</p>

  <p class="normal">Davul tıngırtısına meraklı bir kişilik olduğum için bu uyum çok dikkatimi çekmişti. Gençliğimden beri kahramanım, Rush grubunun davulcusu Neil Peart idi. Neil abimin dakikalar süren muhteşem sololarını ağzım açık dinlerdim. Benim kafamdaki imge, Peart’in tek başına beş kişilik ses çıkardığı şeklindeydi. Yani onun davul çalışını teypten dinleyince, bir davul ordusunun başında beş kişinin oturduğu hissine kapılırdınız.</p>

  <p class="normal">Japonya’da ise tam tersi bir durum söz konusuydu: Beş kişilik bir gruptan tek kişilik ses çıkıyordu. “O zaman diğer dördüne ne gerek var, yol verin gitsinler” diye düşünebilirsiniz. Mağazalarda bile bir asansörün başında üç hostes kız çalıştığı düşünüldüğünde, Japonların davul gruplarında da aşırı istihdama gitmesi normal sayılabilir.</p>

  <p class="normal">Ama durum görünenden çok farklı. O beş kişinin aralarındaki uyum ve eşzamanlılığı yaratabilmek, bir kişiden beş kişilik ses çıkarabilmekten daha büyük maharet gerektiriyor. Ne de olsa, Neil Peart’in tek rakibi kendisi ve şahsen çok çalışarak yeteneklerini geliştirebiliyor. Ama Japon <span class="ideitalik">taiko</span> grubunun üyeleri, diğer dört kişiyle kusursuz bir uyum sağlamak, tek beyinden yönetiliyormuşçasına birlikte hareket etmek zorundalar.</p>

  <p class="normal"><span class="ideitalik">Taiko</span> gruplarını ilk seyredişimde bu özellik kafama dank etmişti. Bir partisyon çalarken ilk darbeyi bir davulcu vuruyor, ikincisi devam ettirip üçüncüsü noktalıyor. Saliselik bir kayma bile kulağı tırmalayacağı için, bütün grup üyeleri mutlak bir uyum içinde çalmaya devam ediyor.</p>

  <p class="normal">Bir beynin iki kolu kontrol etmesi aslında kolay, ama tek bir kolu birkaç ayrı beynin kontrol etmesi ne kadar zor olmalı. Zaten milletçe en büyük sıkıntılarımızın kaynaklarından biri “Şef çok, Kızılderili yok” durumudur. İşte <span class="ideitalik">taiko</span> gruplarını seyrettikçe, toplumsal uyum, eşgüdüm ve işbirliğinin bir başarı örneğini görebiliyorsunuz.</p>

  <p class="normal">Japonya’da her yerel festivalde, değişik yaşlardan amatör <span class="ideitalik">taiko</span>cuların keyifli gösterilerini izlemek, coşkulu, bazen çocukça heyecanlarını gözlemlemek benim için büyük bir zevk oldu. Ama <span class="ideitalik">wa-daiko</span>nun (Japon davulunun) zirvesine tanık olmak isterseniz, efsanevi Kodo grubunun bir konserini izlemeniz gerekir.</p>

  <p class="normal">Kodo grubunun konserleri tarif edilmesi zor, ancak yaşanılması gereken etkinliklerdir. Konseri sadece bir dinleti olarak düşünmemeniz lazım; bir davul konseri ancak bu denli görsel bir gösteri haline gelebilir. Konser sırasında davulu sadece dinlemiyorsunuz; izliyorsunuz, hissediyorsunuz ve davul vücudunuzdaki her bir hücreyle etkileşime geçiyor. Bir süre sonra hipnotize oluyorsunuz, vücudunuz davullarla aynı frekansta titreşiyor, kalp atışlarınız konserin ritmine uyum sağlıyor.</p>

  <p class="normal">Sahnede yaratılan hava, sade ama etkileyici dekor, gizemli bir ışıklandırma, geleneksel kostümler ve grup üyelerinin karizması seyirciyi avucunun içine alıyor. Çok iyi ayarlanmış bir ritim ve tempo ile, ilk dakikalardan itibaren artan bir coşkuyla koltuğunuza çivileniyor, nefes alışınızı davulların gümbürtüsüne uyduruyorsunuz. Bir davuldan ilk olarak yaprakların üzerine düşen yağmur damlacıklarının sesini duyarken, biraz sonra aynı davuldan bir kalenin surlarını döven topların öfkesini dinleyebiliyorsunuz.</p>

  <p class="normal"><span class="ideitalik">Odaiko</span> denilen devasa davullarla yapılan solo esnasında galeyan zirveye vuruyor. Çalgıcı, çıplak vücudu üzerine sadece Arap Kadri donu şeklinde bir peştamal giyiyor. Elindeki kalın sopalarla, çapı iki metreyi bulan davula büyük bir hırsla girişiyor. Birkaç dakika içinde kendinden geçen, terden sırılsıklam olan, davulla bütünleşen sanatçıyı izlerken salondaki tüm izleyiciler davul gibi geriliyor, göğüsleri sıkışıyor, kimisi nefes almayı unutuyor ve parça bittiğinde kendinizi bir kavgadan çıkmışçasına yorgun buluyorsunuz.</p>

  <p class="normal">Her biri olağanüstü birer atlet olan çalgıcılar, hayatımda gördüğüm en etkileyici, en kıskanılacak erkek vücutlarına sahipler. Spor salonlarında yapay aletler ve ilaç desteğiyle şişirilen berbat kas yığınlarından sonra, her bir kası ayrı ayrı kendini gösteren, ince yapılı bir vücudun devasa davulla savaşması hayranlık uyandırıyor. Işıklandırma ve gölgelerin de etkisiyle, davuldan gelen her tınıya eşlik eden vücut devinimi konserin görselliğini en üst düzeye çıkarıyor.</p>

  <p class="normal">Grubun en önemli başarılarından biri bu olsa gerek: Bir tarafta en ilkel ve temel güdülerimizi, kas gücünü, heyecanla akıtılan teri, en basit ve doğal çalgıları alıyor; diğer tarafta insanlığın ulaştığı uygarlık seviyesinin zirvesini oluşturan uyum, koreografi ve sahne teknolojileriyle harmanlayarak bize sunuyor.</p>

  <p class="normal">Davul gümbürtüsünden oldum olası hoşlanan biri olduğum için buraya kadar olan yorumlarım size abartılı gelmiş olabilir, ancak Kodo’nun şimdiye kadar bir konser sonrasında en uzun süre ayakta alkışlanan grup olma rekorunu elinde bulundurduğunu da duymuştum (Atina konseri, 50 dakika civarı).</p>

  <p class="normal">Kodo’nun kökleri 1970’lere dayanıyor. Resmi kuruluşu ise 1981’de, Japonya’nın Sado adasında gerçekleşiyor. <span class="ideitalik">Kodo</span> kelimesi “kalp atışı” anlamına geliyor. Kodo’nun bir diğer eşsesli karşılığı (aynı seslerin başka <span class="ideitalik">kanji</span> karakterlerle yazılışı) ise “davulun çocukları” anlamını taşıyor. Grup, kurulduğundan bu yana Japonya içinde ve dışında binlerce konsere imza atmış. Grubun yirmiyi aşkın üyesi var; bir yılın üçte birini Japonya konserlerinde, üçte birini yurtdışı konserlerde, üçte birini de Sado adasındaki okullarında çalışarak geçiriyorlar.</p>

  <p class="normal">Grup üyeleri üç yüz altmış beş gün, yirmi dört saati birlikte geçiriyor. Kendileri kadar meşhur olan ve para kazanan sanatçıların aksine, Sado adasındaki merkezlerinde mütevazi bir yatakhanede yaşıyorlar. Yaz, kış, kar, yağmur demeden her sabah beşte kalkıyorlar; sabah mıntıkasının ardından (ortalığı süpürüp temizledikten sonra) on kilometrelik bir koşuya çıkıyorlar. Yemekleri grup üyeleri sırayla pişiriyor; ayrıca bir aşçı veya hizmetçileri bulunmuyor. Sebzelerini tarlada kendileri yetiştiriyorlar; çiftçilik deneyiminin doğayla yakınlaşma, bağları koparmama açısından önemli olduğunu düşünüyorlar.</p>

  <p class="normal">Sabah, öğleden sonra ve akşam üç seansta prova yapıyorlar. Yeni teknikler, parçalar geliştiriyorlar ve en önemlisi sürekli birlikte hareket ediyorlar, birlikte koşuyorlar, işiyorlar, pişiriyorlar, yiyorlar. Bunun sonucunda bir süre sonra kalpleri birlikte atmaya başlıyor. Ortak bir ritim duygusu geliştiriyorlar ve sahnede salise şaşmayan uyum grup üyelerinin hücrelerine işliyor.</p>

  <p class="normal">Kado üyelerinin paylaşımcı yaşam tarzı okurun kafasında hippivari bir imge yaratmış olabilir; doğrudur da. Kodo’nun temellerini atan üyeler, 1970’lerde kapitalist düzene, Japonya’nın kendine has özelliklerini yitirmesine başkaldıran bir grup öğrenciydi. <span class="ideitalik">Taiko</span> ve benzeri geleneksel çalgıları canlandırarak, günümüze uyarlayarak Japonya’nın geçmişiyle bağını güçlendirmeyi amaçlıyorlardı. Bunu başarmakla kalmadılar, beni de iflah olmaz bir davul hastası yaptılar.</p>
</body>
</html>
