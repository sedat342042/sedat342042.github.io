<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25"><span><img alt="25 Success-seikou.ai" class="calibre3" src="../Images/25success-seikou_opt.jpeg"/></span><br class="chapter"/>
  <br class="chapter"/>
  Pachinko: Kalabalıkta Yalnızlık</h1>

  <p class="normal1">İkinci Dünya Savaşı bitti. Savaş sırasında rulman bilyesi işindeydiniz, iyi kötü para kazanıyordunuz. Şimdi ise savaş sonrası kıtlık günleri... İnsanlar yiyecek bulmakta zorlanırken, siz elinizde milyonlarca çelik bilyeyle kalakaldınız; ne yapardınız? Ben olsam büyük ihtimalle teslim bayrağını çeker, Japon usulü sağlam bir <span class="ideitalik">harakiri</span> ile gerekeni yapardım. Ama <span class="ideitalik">pachinko</span>nun mucidi girişimci arkadaş pes etmemiş, bilyelerin kullanılabileceği bir oyun-kumar makinesi icat ederek küllerinden doğmuş, kısa sürede tüm Japonya’yı <span class="ideitalik">pachinko</span> manyağı haline getirmiş.</p>

  <p class="normal"><span class="ideitalik">Pachinko</span> nedir? Amerikan filmlerinde kahramanlarımız elli altı model Cadillac ile Texas’ın alabildiğine tozlu yollarında ilerler ya... Yorulunca da kaktüsler arasında kafe-bar-restoran karışımı bir mola yerinde dururlar hani... Kamera ön plandaki çıngıraklı yılana odaklanır, arka plandaki bar flu bir şekilde görünür. Çaylar kesinlikle şirketten değildir; içeride çıplak kıllı göğsünün üzerine kot yelek giymiş iri yarı kovboy kalıntıları, sahnede folk şarkılar söyleyen bet sesli bir grup, bira servisi yapan iri göğüslü garson kızlar da bulunur ya... Bir köşede de çelik bilyeleri iğneler labirentinden geçirerek puan toplamaya çalıştıkları “pinball” denilen bir alet eksik olmaz. İşte bu alet ile, kumar salonlarından aşina olduğumuz kollu makinelerin bir bileşimidir <span class="ideitalik">pachinko</span>.</p>

  <p class="normal">Bu oyunda amaç nedir? Birkaç kez <span class="ideitalik">pachinko</span> merkezlerinin camına dayanıp nasıl oynadıklarını anlamaya çalıştım. Hatta bir defasında başka yer bulamayıp çiş yapmak için aceleyle daldığım bir <span class="ideitalik">pachinko</span>cuda dehşet dolu gözlerle olayı seyrettim. Bir şey anladım desem yalan olur... Kısaca, elinizdeki onlarca metal bilyeyi makinenin içine tıkıştırıp boş gözlerle oradan oraya sıçramalarını takip ediyor, yüksek puan getirecek haznelere ulaşmalarını sağlamaya çalışıyorsunuz. Oyunun adı da, bilyelerin makine içinde “pa-çinnnn-kooo” sesleriyle oraya buraya çarpmasından geliyor.</p>

  <p class="normal">Bir süre sonra, toplar sizin müdahale edemeyeceğiniz bir yerden sıvışıyor ve kaybediyorsunuz. Ya da nadiren topun doğru zamanda doğru yerde olmasıyla, yüzlerce top makineden kucağınıza dökülüyor! Olay o derece rastgele seyrediyor ki, makinenin başındaki şahsın oyuna etkisini anlamak çok zor; hatta etkisi yok denebilir. Ama insanları saatlerce mekâna bağlamak ve bir şey yapıyormuş hislerini tatmin etmek için ellerine bir iki düğme veriliyor. Hal böyleyken bile bazı <span class="ideitalik">pachinko</span> uzmanlarının “Nasıl daha iyi <span class="ideitalik">pachinko</span> oynarım” gibi kitaplar, video kasetleri çıkarıp köşeyi dönmeleri benim için ayrı bir muamma...</p>

  <p class="normal">Bir <span class="ideitalik">pachinko</span> dükkânından içeri girdiğinizi anlamak için birkaç ölçütü kontrol etmekte fayda var: korkunç bir sigara dumanı, kulakları sağır edecek bir metal gürültüsü ve sıra halinde dizilmiş insanların yüzlerinde, dünya üzerinde görebileceğiniz en boş bakışlar. Bu üç şart yerine geliyorsa, Japonya’daki binlerce <span class="ideitalik">pachinko</span> salonundan birindesiniz demektir.</p>

  <p class="normal"><span class="ideitalik">Pachinko</span> salonunu dışarıdan nasıl ayırt ederim derseniz, bir bakkal veya <span class="ideitalik">sushi</span>ci bulmaktan çok daha kolay olduğunu söyleyebilirim. Genelde istasyon yakınlarında konuşlanmış <span class="ideitalik">pachinko</span>cuları bulmak için, bir trenden inen en umutsuz, yıkık ifadeli insanları takip edin. Bu kişilerin peşinden, rengârenk neon ışıklarıyla parıldayan, önünde sevimli-erotik animasyon karakterlerinin bulunduğu büyük binalara seğirtin. Peşlerinden içeri girince, bir salon görevlisi telaşla yanınıza yaklaşacak, İngilizce konuşamadığını ve oyunun nasıl oynanacağını açıklayamayacağını anlatmaya çalışacaktır. “Hai” deyip kendinizi dışarı atın, işte bir <span class="ideitalik">pachinko</span> dükkânının önündesiniz.</p>

  <p class="normal">Şehir dışında, taşrada <span class="ideitalik">pachinko</span>cuları bulmak daha da kolaydır. Yemyeşil vadiler ve pirinç tarlaları arasından bir kasabaya doğru yaklaşırken, karşınıza çıkan en büyük, çirkin ve geceleri pavyon gibi ışıldayan yapıya yönelin. <span class="ideitalik">Pachinko</span>cular kasabaların deniz feneri gibidir; kilometrelerce öteden görebilirsiniz. Zaten işlevleri de Deniz Feneri Derneğiyle aynıdır: cebinizdekileri size hissettirmeden hortumlamak.</p>

  <p class="normal">Küçük bir yerleşim merkezinin en büyük yapısı banka, vilayet, belediye, tapınak, hastane veya defterdarlık değildir; <span class="ideitalik">pachinko</span> salonudur! Bu gibi <span class="ideitalik">pachinko</span> salonları arasında en yaratıcı isme sahip olanı, Tokyo’nun kuzeyinde bir şehrin girişinde görmüştüm: “Al Pacino”! Bu salon Türkiye’de açılacak olsa ismi muhtemelen Kolpaçino olurdu...</p>

  <p class="normal">Kulaklarınızı tıkayıp derin bir nefes alarak salona girdiğinizde, çok acıklı bir manzarayla karşılaşırsınız: birbirine paralel sekiz on sıra halinde <span class="ideitalik">pachinko</span> makineleri, her bir sırada yan yana onlarca makine ve makinelere kilitlenmiş bezgin, bitik suratlar. Salondaki tekdüze ses o denli hipnotize edici ki, buraya giren insanların beynini uyuşturup bir daha kurtulamamalarını açıklıyor sanki. İçeridekilerin yüzlerinde, uyuşturucu müptelası olmuş, istese de bırakamayan insanların yüzlerindeki acı ifadeyi görebiliyorsunuz.</p>

  <p class="normal"><span class="ideitalik">Pachinko</span> salonları Japonya’nın hüzünlü ikilemlerinden birini en iyi özetleyen mekânlardır: kalabalık içinde yalnızlık. Salona girdiğinizde aynı oyunu, aynı mekânı paylaşan yüzlerce insan görürsünüz, ama iletişimin sıfıra yakın olduğu bir yerdir burası. İnsanlar <span class="ideitalik">pachinko</span> salonlarına yalnız kalmak, kendileriyle baş başa olmak için gelirler. Akşam iş çıkışında eve gitmeden önce kafayı boşaltmak, kendinden geçip hiçbir şey düşünmemek için ideal bir yerdir <span class="ideitalik">pachinko</span> salonu.</p>

  <p class="normal"><span class="ideitalik">Pachinko</span> salonlarında bile <span class="ideitalik">Zen</span> felsefesinden bir esinti bulmak mümkündür. Yalnızlığın, boşluğun, hatta hiçliğin dünya üzerinde yaşandığı yerlerdir bu salonlar. Kıçına nişadır sürülmüş eşekler gibi oradan oraya zıplayan topları seyreden insanların artık ruhen orada olmadığını, uçuşan topların uyuşturduğu beyinlerin boyut değiştirdiğini hissedebilirsiniz.</p>

  <p class="normal">Özellikle kenar mahallelerde ve taşrada, sabahları erkenden kuyruğa girip salonların açılmasını bekleyen insanlar görebilirsiniz. Bu kişiler, belki uğurlu makinelerini, belki de çaktırmadan tespit ettikleri, uzun zamandır ikramiye yumurtlamadığı için kazandırmaya yakın bir makineyi kapmak için umutla beklemektedir. Benzer kumar aygıtlarında olduğu gibi, <span class="ideitalik">pachinko</span> aygıtının da belli bir “kazandırma oranı” vardır; hatta bu oranın hükümet tarafından kontrol edildiğini duymuştum. Tabii ki nihai kazanan, salon sahibidir; oyuncu kaybetmeye mahkûmdur.</p>

  <p class="normal">Sözün kısası, <span class="ideitalik">pachinko</span> kumarımsı bir meşgale. Kazanmak veya kaybetmek var, ama kumar Japonya’da yassah! Bu durumda, olayı yasal çerçeveye çekmek için kanunların etrafından dolanan yollar icat edilmiş. <span class="ideitalik">Pachinko</span> salonlarında kazandığınız bilyeler karşılığında size (nakit para olmayan) ufak hediyeler verilebiliyor: bizim lunaparklarda olduğu gibi, küçük bir ayıcık, pelüş bir kedicik, ve benzeri... Siz de <span class="ideitalik">pachinko</span> salonundan çıkıp bir arka sokağa geçtiğinizde ne görüyorsunuz? İkinci el oyuncak ayıcık satın alan küçük bir gişe! Farz edelim, salonda 50.000 yenlik bilye karşılığı bir ayıcık kazanmıştınız. Bu cömert gişeyi işletenler, elinizdeki beş para etmez ayıya 50.000 yen ödemeye hazırlar!</p>

  <p class="normal">Bu gişeleri ilk gördüğüm akşam eve geldim, kızım Çağla’ nın odasındaki bütün pelüş hayvancıkları toplayıp Shibuya’ya koştum. Kızım arkamdan ağlamadı değil, ama “Yırttık abicim, bundan sonra sana istediğin lego setlerini alacağım” diyerek onu sakinleştirdim. Gel gör ki, Çağla’nın oyuncaklarını <span class="ideitalik">pachinko</span> veznesinde okutmaya çalışınca beni sopayla kovaladılar, hevesim kursağımda eve döndüm. Demek ki salonla dükkân arasında bir iletişim varmış!</p>

  <p class="normal">Bu Japon işi basit kumarın modern ve batılı kumardan sosyokültürel farklarını ayırt etmek zor değil. Las Vegas’a giden bir kumarbaz, birkaç saat içerisinde büyük bir servet kazanabilir veya kaybedebilir. Kumar oynarken çevresiyle sosyalleşebilir. Hatta James Bond üstadımız, en nefasetli dilberlerle <span class="ideitalik">blackjack</span> ya da rulet masasında tanışmaktadır. Kumarda risk büyüktür, göreceli olarak kazanç ve kayıp da büyüktür. Güzel bir cins-i latifeyle tanışırsanız, o da gecenin başka bir kazancıdır.</p>

  <p class="normal"><span class="ideitalik">Pachinko</span> ise Japon tarzını yansıtır: az risk, az kazanç, sınırlı kayıp... Oynayabileceğiniz bilye miktarı bellidir ve çok büyük paralar kazanamazsınız, isteseniz de bir servet kaybedemezsiniz. Yani kaybedebilirsiniz ama, bunu geniş bir zamana yaymanız lazımdır. Hele hele <span class="ideitalik">pachinko</span> salonunda biriyle tanışırım, sohbet ederim diyorsanız, şansınızı Sibirya steplerinde denemeniz daha olumlu bir sonuç verebilir. Çünkü bütün dikkatini <span class="ideitalik">pachinko</span> makinesine vermiş olan bir Japon vatandaşına saati bile soramazsınız.</p>

  <p class="normal"><span class="ideitalik">Pachinko</span>da kazanma ya da kaybetme kuralı çok basittir: Oyuna kaç bilyeyle başladınız, kaç bilyeyle bitirdiniz? Ancak, sürekli bir kazanma psikolojisi hissetmeniz için belli aralıklarla bilye kazanırsınız, kucağınıza bir şeyler dökülüp durur. Buradaki püf noktası, bilyenin tanesini, örneğin dört yene satın alırken, iki buçuk yene geri vermenizdir. Başladığınızdan çok bilyeyle oyunu bitirdiğinizde dahi, bilye alış-satış kurlarındaki farktan dolayı kaybedersiniz.</p>

  <p class="normal">Tabii işin içine kumar ve para girince, mafyanın bulaşmaması düşünülemez. Nitekim, <span class="ideitalik">pachinko</span> salonları da bir çeşit mafyalar federasyonu tarafından idare ediliyor. Yine, dünyanın her yerinde olabileceği gibi, devletle aralarında yazılı olmayan bir anlaşma var ve belli sınırlar içinde hareket ettikleri sürece rahat faaliyet gösteriyorlar. Bunun nedeni gayet basit: Tüm devletlerin toplumu uyuşturmak, sorgulayan düşünceyi hadım etmek için belli araçlara ihtiyacı var. <span class="ideitalik">Pachinko</span> da Japon devletinin mafya eliyle toplumu oyalamak, kumar dürtüsünü dizginlemek için kullandığı bir araç.</p>

  <p class="normal">Anlayamadığım şey ise, <span class="ideitalik">pachinko</span> sektörünün daha ziyade Kore mafyasının elinde olması ve bu sektörde kazanılan paranın oluk oluk Kuzey Kore’ye aktığının iddia edilmesi. Kuzey Kore, Japonya’nın paranoya düzeyindeki baş düşmanı. Bu yüzden, Kore mafyasının böylesine akçeli işlerde Japonya’da bu denli rahat at koşturabilmesini tam anlamıyla çözebilmiş değilim.</p>

  <p class="normal">Akçeli işler denilince, <span class="ideitalik">pachinko</span> sektöründe dönen paralar gerçekten akıllara durgunluk verecek düzeyde. Yıllık cironun 200 milyar doları aştığı tahmin edilen sektörde, bu miktarın 40 milyar dolarının <span class="ideitalik">pachinko</span>culara net kâr olarak kaldığı söyleniyor. Sektörün % 75’ini kontrol eden Korelilerin, bu miktarın bir milyar dolardan fazlasını her yıl Kuzey Kore’ye kaçırdığı tahmin ediliyor. Japon politikacı ve askerlerin en büyük korkulu rüyası olan Kuzey Kore nükleer füzelerinin kumar müptelası gariban Japon halkı tarafından finanse edilmesi de ayrı bir komedi unsuru.</p>

  <p class="normal"><span class="ideitalik">Pachinko</span> denen zımbırtıyı işi bilen biriyle bir kez de olsa denemek istemiştim. Tesadüfen tanıştığım Kore asıllı bir Japon arkadaşın amcalarının Osaka ve Kobe’de <span class="ideitalik">pachinko</span> salonları zinciri işlettiğini duyunca beraber gitmeyi teklif ettim. Doğal olarak maddi durumu haylice gelişmiş olan arkadaş, hayatı boyunca bir kez bile <span class="ideitalik">pachinko</span> salonundan içeri adım atmadığını ve nasıl oynandığını bilmediğini söyleyince dart oynamaya gittik. Dart hakkında yazacak fazla bir şeyim yok; zaten oyunu da kaybettim!</p>
</body>
</html>
