<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2"><span><img alt="02 Human Feelings - ninjyou.ai" class="calibre3" src="../Images/02humanfeelings-ni_opt.jpeg"/></span><br class="chapter"/>
  <br class="chapter"/>
  Japonya’da Yabancı Olmak</h1>

  <p class="normal">Yeni Türkü, bir şarkısında der ki: “Ya içindesindir çemberin, ya da dışında yer alacaksın.” Japonya’da çemberin içi ve dışı gayet nettir: Japonlar çemberin içindedir, Japon olmayan herkes dışındadır (Uzakdoğu kökenli çekik gözlüler de dahil). Türkiye’de ise çemberin sınırları belirsizdir. Almanya’dan gelip Alanya’ya yerleşen Herr Hans, çok kısa süre içerisinde mahallenin Hans Emmisi olabilir. Bakkal, Hans’a veresiye defteri açar, komşu çocukları bayramda elini öpmeye gider, düğünlerde Hans Emmi halaybaşı olur, kasap etin en iyi yerini ona ayırır, adaylığını koysa muhtemelen muhtar seçilir.</p>

  <p class="normal">Japonya’da ise yabancı, ömür boyu yabancıdır. Yabancıları tanımlamak için kullanılan <span class="ideitalik">gaijin</span> kelimesi, “gaikoku-jin” (yabancı ülkeden olan kişi) kelimesinin kısaltması olsa da, bizdeki “gâvur, imansız, sünnetsiz, küffar” kelimelerine karşılık gelir; bir miktar dışlama ve küçük görme içerdiği söylenir. Japonlar öyle olmadığını iddia etse de, yerleşik yabancıların çoğu <span class="ideitalik">gaijin</span> diye anılmayı sevmez.</p>

  <p class="normal">Özellikle yabancılara fazla rastlanmayan bir beldede dolaşıyorsanız, etrafınızda sürekli “gaijin, gaijin” fısıltıları duyarsınız. Ahali sizden bahsediyordur; kendinizi bir Hollywood yıldızı ile bir yamyam kabilesinin ortasına düşmüş beyaz adam arasında bir yerlerde hissedersiniz. Belki çok geniş bir yelpaze tanımladım ama, böyledir işte! Japonya’da kaldığınız süre arttıkça o fısıltılardaki nüansları, samimiyet derecesini ayırt etmeye başlarsınız. Tabii bir de, toplumun arasına karışmak, Japonmuş gibi yapmak şansınız yoktur; İlhan Mansız’a benzemediğiniz sürece yusyuvarlak gözlerinizle bir <span class="ideitalik">gaijin</span> olduğunuz alenen meydandadır.</p>

  <p class="normal">Kısacası, <span class="ideitalik">gaijin</span> olunmaz, <span class="ideitalik">gaijin</span> doğulur. Japonya’da yaşayan yabancılar arasında yaygın bir espridir: “Üç yıllık <span class="ideitalik">gaijin</span> ile otuz yıllık <span class="ideitalik">gaijin</span> arasında ne fark vardır? Cevap: yirmi yedi yıl.” Bir <span class="ideitalik">gaijin</span> asla çemberin içine giremez; bir Japonla evlense de, Japonya’ya yerleşse, Japon vatandaşı çocukları olsa, hatta (istisnai bir durum olarak) Japon vatandaşlığı alsa da, o bir <span class="ideitalik">gaijin</span>dir.</p>

  <p class="normal">Şimdiye kadar yazdıklarım, Japonları yabancı düşmanı bir toplum olarak gösteriyor olabilir, ama değil. Aşırı uçlara kaymış bir grup milliyetçiyi saymazsak, Japonlar yabancıları seven, kucaklayan bir toplumdur, içlerine girmediğiniz sürece! Size çok samimi bir ilgi ve sevgi gösterirler, üzerinize titrerler, dışarıda kaldığınız sürece! İncelikleri, kibarlıkları, sizinle olan ilişkilerindeki özen ve detaycılık sizi hayrete düşürür, yerinizi bildiğiniz sürece!</p>

  <p class="normal">Yine kafanızı karıştırmış olabilirim ama, Japonlardan bahsediyoruz. Hayatta karşılaştıkları tüm sosyal olguları sınıflara ayıran Japon toplumunun, yabancılar için de kesin bir çerçeve çizmemesi düşünülemezdi. Nasıl ki onlar bizim gözümüzde uzaylı ise, biz de onlar için uzaylıyız. Atalarımız ne demiş? “Bir uzaylı, öbür uzaylıya uzaylıdır.” Herr Hans örneğine dönersek; Türkler bir Japon vatandaşını çok kısa süre içinde bizden biriymiş gibi benimseme yeteneğine sahipken, biz bir Japon için her zaman <span class="ideitalik">gaijin</span> kalmaya mahkûmuz. Aradaki fark, yetmiş yedi milletin kesiştiği bir coğrafyada yaşamakla, yüzyıllarca bir adaya kapalı kalmanın getirdiği fark kadardır herhalde.</p>

  <p class="normal">Bu durum, Japonya’da yaşayan yabancılar arasında değişik duygulara yol açmıştır. Japonya’daki yabancılara yönelik bir iddia vardır: Japonya’yı ya çok severler, ya da ölesiye nefret ederler. Bu saptamada gerçeklik payı büyüktür; ne de olsa bir keskin çelişkiler ülkesinde yaşıyorlardır. Japonya’yı sevenler, Japon halkının özelliklerini ve <span class="ideitalik">gaijin</span>lere yönelik tutumlarını olduğu gibi kabul eden, gocunmayan ve değişik bir kültürde yaşamanın tadını önyargıları olmadan çıkarmak isteyenlerden oluşur.</p>

  <p class="normal">Sevmeyenler ise, Japon toplumunun kendilerini nazikçe dışlamasını içlerine sindiremezler. Bu yaklaşımı da haksız buluyorum diyemem; Japonya maceramın ilk çeyreğinde ben de benzer duygular içindeydim. Her türlü içtenliğime ve sıcaklığıma rağmen, muhataplarımın olabildiğince nazik bir şekilde aramızdaki sınırları hatırlattığını hissediyordum.</p>

  <p class="normal">İlk bakışta samimiyetsiz, rencide edici görünen bu duruma alışamayan birçok yabancı gayet sert tepki verebiliyor. Bir Japonla evli olmasına rağmen evde çocuklarına Japonca konuşmayı yasaklayanlar, Japon televizyon kanallarını açtırmayanlar, <span class="ideitalik">bonsai</span> (minyatür ağaç) ve <span class="ideitalik">ikebana</span> (çiçek düzenleme sanatı) bile görmek istemeyenleri duymuştum. Bu kişilerin kendi aralarında gruplar oluşturduğu, sadece birbirleriyle görüştüğü de oluyordu.</p>

  <p class="normal">Bir diğer uç grup ise, Japonya’ya henüz gelmeden, veya geldikten sonra bu kültürün fanatiği olanlar, Japondan çok Japon kesilenler, kendilerini kaybedip sadece Japon yemekleri yiyen, <span class="ideitalik">kimono</span> ile dolaşanlardan oluşuyordu. Ben ise, bir süre sonra iki grup arasında bir yerde dengeye gelerek, bu kültüre önyargısız yaklaşmak ve Japonya günlerimden keyif almak yolunda stratejimi belirledim.</p>

  <p class="normal">Toparlayacak olursam, Japonlar soğuk ve nemrut bir toplum hiç değil. Bir yabancı olarak hak ettiğiniz, hatta hak etmediğiniz saygıyı göreceğinizden şüphem yok. Bizim batılı kibirimize en çok dokunan, Japonların çizdiği çemberin içine girip girmemek konusundaki kararımız üzerinde kontrolü kaybetmek ve seçimi kendimizin yapamaması.</p>

  <p class="normal">Japonlar sizi çemberin dışında bırakma eylemini o kadar usturuplu yapıyorlar ki, itiraz bile edemiyorsunuz. Size farklılığınızı, küçümseyerek değil, yücelterek hissettiriyorlar. Sizin kendilerinden ne kadar güçlü, veya güzel, ya da akıllı, zeki, pratik, esprili vb olduğunuzu ima ederek, kabarmış koltuklarınızın altından sınır çizgisini geçiriveriyorlar. “Biz hasbelkader Japon olmuşuz, ama senin hâlâ bir şansın var, kaç kurtar kendini” havası yaratıyorlar sanki.</p>

  <p class="normal">Bu atmosfer içinde, uzun süre Japonya’da yaşayan yabancılar iki ara bir dere sendromunda asılı kalıyorlar. Aynı gün içinde Japonya sizi on kere çıldırtabiliyor, on bir kere de kendine hayran bırakabiliyor. Hatta bu karmaşık duyguları sırayla değil, eş zamanlı yaşıyorsunuz; sizi delirten özellikleri aynı zamanda hayran bırakabiliyor.</p>

  <p class="normal">Örneğin, bir mağazaya girip siyah bir ayakkabı beğeniyorsunuz. Ayakkabının kahverengisi var mı diye merak ediyor ve soruyorsunuz. Tezgâhtar size “Chotto matte” (Bir dakika lütfen) diyerek ortadan kayboluyor. Bekliyorsunuz, bekliyorsunuz ve adam yirmi dakika sonra gelip, “Maalesef yok” diyor! Yahu, küçücük dükkânda zaten yirmi kalem mal satılıyor, onların da hangi renginin olup olmadığını söylemek için yirmi dakikaya niye ihtiyaç duyarsınız?</p>

  <p class="normal">Burnunuzdan soluyor, beklediğiniz süreye yanıyorsunuz; ancak bu gibi tecrübeleriniz arttıkça, Japonların size karşı mahcup olmamak ve en ufak bir yanlış anlaşılma ihtimali bırakmamak için çırpınıyor olabileceklerini anlıyorsunuz. O tezgâhtar muhtemelen ayakkabının üreticisini arayıp kahverengi renklisinin olup olmadığını teyit etmeye çalışıyor olabilir.</p>

  <p class="normal">Durumu anlayınca siniriniz geçmiyor ama, “Vay be, Japon işte...” duygusunu da aynı anda yaşıyorsunuz. Türkiye’de bir banka görevlisinin beş dakikada halledebileceği bir işlemi, Japonya’da beş kişinin panik halinde koşturarak bir buçuk saatte bitirmesi sizi delirtiyor; ama sonra, manzaranın gülünçlüğü, bir daha yaşayamayacağınız bir ihtimamın merkezinde yer almanız, sizden binlerce özür dilenmesi ve küçük bir hediye verilmesi hoşunuza gidiyor.</p>

  <p class="normal">Zıt duyguları aynı anda yaşayan insanların bir kısmı zamanla aşırı uçlardan birine kayıyor; ya çok seviyor ya da nefret ediyor. Japonya’nın tadını da arada kalanlar çıkarıyor; ekşi tatlı soslu tavuk yer gibi, iki zıt duygunun çarpışması değişik bir haz veriyor.</p>

  <p class="normal">Bu duygu fırtınası içinde Japonya’da yaşayan yabancılardan gönül ilişkilerini ilerletenler, Japonlarla evlenenler ve ömür boyu Japonya’ya yerleşenler de çıkıyor. Bu noktada çok önemli bir ayrım var: Bir Japonla Japonya dışında tanışıp evlenerek Japonya’ya gelenler, veya Japonya’da tanışıp evlenenler.</p>

  <p class="normal">Japonya dışında bir Japonla evlenip gelenler, Japon toplumunun yabancıları nazikçe dışlayan benimseyiş tarzını beklemedikleri için bocalıyorlar. Kendilerini kayıtsız şartsız bir aile bireyi olarak görmeyi umduklarından hayal kırıklığına uğruyorlar. Sevdikleri Japonun Japonya içinde ve dışında farklı kişiler olabileceğini bilmiyorlar. <span class="ideitalik">Honne-tatemae</span> (bir kişinin gerçek yüzü ile görünen yüzü) kavramından haberleri olmadığı için, toplumsal maskeler öcü gibi karşılarına çıkıyor.</p>

  <p class="normal">Japonya’da yaşayan bir yabancının bir Japonla birlikteliği daha az travmatik oluyor; ilişkisinde neyle karşılaşacağını az çok tahmin ediyor ve kendini hazırlıyor. Eğer Japonya’yı seviyorsa, dışarıda kalarak içeride olmanın tadını çıkararak yaşıyor. Japonya’da yaşamak, bir açıdan da günlük, plansız, kaygısız, belirsiz bir yaşam karşılığında güvenli, steril, huzurlu bir yaşam satın almak gibi görülüyor. Bireysel özgürlüğünüzün bir kısmını toplumsal düzenle takas ederek Japon sistemine entegre oluyorsunuz; ya da size uymuyor, olamıyorsunuz.</p>

  <p class="normal">Japonya’da yaşadığım süre içinde, bir Japonla evli veya beraber yaşayan Amerikalı, Kanadalı, Avustralyalı arkadaşlarım oldu. Japon-yabancı ilişkilerinin büyük çoğunluğu Japon kadın-yabancı erkek şeklinde yaşanıyordu. Bu ilişkilerde bazı trajik çelişkiler gözlemleyebilmiştim.</p>

  <p class="normal">Örneğin bir Amerikalı erkek, Amerikalı bir kadında bulamadığı özellikler yüzünden bir Japonla beraber olmayı tercih edebiliyordu. Japon kadınlar, erkeğine karşı daha uysal, teslimiyetçi, onun gölgesinde kalmayı tercih eden ve onu şımartan özellikleriyle biliniyordu. Oğlumuz ise, daha önce beraber olduğu Amerikalı kadının hırslı, kendisini erkek arkadaşıyla eşit gören, kişiliğinden taviz vermeyen özelliklerinden yorulmuştu; bu yüzden Japon kız arkadaşıyla farklı düzlemde bir ilişki umuyordu.</p>

  <p class="normal">Kızımız da benzer şekilde, Japon bir erkekle gireceği ilişkinin sonucu belli gidişatından kaçmak için bir yabancıya sığınıyordu. Daha özgür, çılgın ve Hollywood filmlerinde gördüğü ilişkiler gibi bir ilişkinin peşindeydi. İki tarafın da sunduklarıyla beklentileri uyuşmayınca, kıtalararası bir hayal kırıklığı kaçınılmaz oluyordu.</p>

  <p class="normal">Japonya dışında bir ülkede uzun süre yaşamadım; zannedersem dünyanın birçok ülkesinde yabancı olmanın kendine has zorlukları vardır. ABD gibi herkesin tanım gereği yabancı olduğu ülkelerde işiniz daha kolay olabilir, veya yabancılara alışık kültürlerde daha az zorlanabilirsiniz. Ancak Japonya’da, yabancının da ötesinde, bir uzaylı olduğunuzu, çemberin dışında yer aldığınızı unutmamanız gerek.</p>
</body>
</html>
