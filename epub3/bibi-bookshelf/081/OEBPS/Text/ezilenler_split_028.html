<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">IX</h2>

  <p class="normal">Hayli geç, saat ona doğru, hasta olarak uyandım. Başım dönüyor, ağrıyordu. Yelena’nın yatağına baktım, boştu. O an kulağıma sağdaki küçük odamdan süpürge hışırtısına benzer birtakım sesler geldi. Dışarıya çıkıp baktım. Yelena bir elinde süpürge, öbür eliyle mahut geceden beri üstünden çıkarmadığı süslü entarisinin eteğini toplamış, yeri süpürüyordu. Soba için hazırlanmış odunları bir köşeye istiflemiş, masayı silmiş, çaydanlığı pınl pırıl etmişti; yani Yelena ev işine girişmişti.</p>

  <p class="normal">— Aşkolsun Yelena, sana ortalık süpür diyen mi var! diye söylendim. Hastasın kızım. Buraya hizmetçilik etmeye mi geldin?</p>

  <p class="normal">Yelena doğrularak gözlerini bana dikti:</p>

  <p class="normal">— Burayı kim süpürecek öyleyse? Artık hasta değilim.</p>

  <p class="normal">— Seni çalıştırmak için getirmedim Yelena. Yoksa Bubnova gibi bedavadan oturmanı başına kakacağımdan mı korkuyorsun?</p>

  <p class="normal">Sonra şaşkınlıkla ekledim:</p>

  <p class="normal">— Hem şu pis süpürgeyi de nerede buldun, Tanrı aşkına? Benim değil bu, diye ekledim.</p>

  <p class="normal">— Benim. Ben getirdim. Dedemin evini ben süpürüyordum. Süpürge o zamandan sobanın arkasında kalmıştı.</p>

  <p class="normal">Odama düşünceli düşünceli döndüm. Belki yanılıyordum ama, bana, evimde barınmak Yelena’nın ağırına gidiyor, yaptığım iyiliğin altında kalmak istemiyor gibi geldi. “Tahminim doğruysa pek çetin bir çocuk!” diye düşündüm. Bir iki dakika sonra Yelena içeri girip sedire, dünkü yerine sessizce oturdu. Ara sıra inceleyen bakışıyla beni süzüyordu. O aralık çayımızı hazırladım, bir bardak çayla bir dilim beyaz ekmek verdim. Ses çıkarmadan aldı. Yirmi dört saatten beri ağzına bir lokma koymamıştı.</p>

  <p class="normal">Eteğinin kenarının çamurlandığını fark edince:</p>

  <p class="normal">— Gördün mü, dedim, şu pis süpürgeyle güzel elbiseni kirlettin.</p>

  <p class="normal">Yelena üstünü başını çabucak gözden geçirdi, sonra beni şaşkınlığa uğratan bir şey yaptı. Görünüşte soğukkanlılığını hiç bozmadan çay fincanını masaya bıraktı, ağır ağır ince entarisinin eteğini iki eliyle kavradı ve aşağıdan yukarıya yırtarak ikiye ayırdı. Sonra alev saçan gözlerini bana dikti. Yüzü kireç kesilmişti. Kızın deli olduğuna iyice inanmıştım.</p>

  <p class="normal">— Ne yapıyorsun Yelena? diye bağırdım.</p>

  <p class="normal">Heyecandan tıkanarak:</p>

  <p class="normal">— Kötü bir elbiseydi bu! dedi. Niçin güzel dediniz?</p>

  <p class="normal">Yerinden fırlayarak:</p>

  <p class="normal">— İstemem onu, yırtacağım, parça parça edeceğim! diye haykırdı. Ondan süs müs istemiyordum. Kendisi zorla giydirdi. Zaten bir entarisini yırtmıştım, bunu da yırtacağım. Yırtacağım!</p>

  <p class="normal">Entariyi olanca kızgınlığıyla didik didik etti. İşini bitirdiği zaman ayakta duracak hali kalmamıştı, sapsarıydı. Yelena’nın hırçınlığını şaşkınlıkla seyrediyordum. O da sanki kendisine karşı suç işlemişim gibi bana küçümsemeyle bakıyordu. Artık bundan sonra ne yapmam gerektiğini biliyordum.</p>

  <p class="normal">Vakit geçirmeden hemen o sabah ona yeni bir entari almaya karar verdim. Bu vahşi, kalbi katılaşmış küçük yaratığa ancak iyilik etki yapabilirdi. Ömründe iyi insanlarla karşılaşmamış gibi bir hali vardı. Bu iş için çok ağır bir ceza gördüğü halde, yeniden elbisesini yırtmıştı; demek ki elbiseye bakmak geçirdiği dehşet dolu anları hatırlatıyordu ona.</p>

  <p class="normal">Bitpazarından oldukça iyi, sade bir entari ucuza alınabilirdi. Ama aksi gibi, o sırada parasızdım. Ama gece yatarken, bir miktar para alabileceğim bir yere uğramaya karar vermiştim zaten. Bitpazarı da yolumun üzerindeydi. Şapkamı aldım. Yelena bir şey bekliyormuş gibi gözlerini benden ayırmadan bakıyordu.</p>

  <p class="normal">Dünkü ve evvelsi günkü gibi kapıyı kilitlemek için anahtarı alırken:</p>

  <p class="normal">— Beni yine kilitleyecek misiniz? diye sordu.</p>

  <p class="normal">— Buna gücenme yavrum. Ben yokken biri gelebilir, onun için kilitliyorum. Hastasın, korkabilirsin. Belli olmaz, bakarsın Bubnova damlayıverir...</p>

  <p class="normal">Bunu mahsus söylemiştim. Ona güvenmediğimden kilitliyordum aslında. Kaçacağından şüpheleniyordum. Bir süre ihtiyatlı davranmaya karar vermiştim. Yelena ses çıkarmadı, kapıyı kilitleyerek çıktım.</p>

  <p class="normal">Tanıdığım bir yayınevi sahibi vardı, üç yıldır cilt cilt dev bir eser çıkarıyordu. Dara düştükçe ona başvuruyordum. Hiç bekletmeden avans verirdi. Bu sefer de ona gittim, yirmi beş ruble alabildim; karşılık olarak bir hafta içinde derleme bir makale hazırlayacaktım. Romanımdan vakit çalarak çalışacaktım. Sıkıştığım zamanlar hep böyle yapardım.</p>

  <p class="normal">Parayı alır almaz doğru bitpazarına gittim. Orada tanıdığım ihtiyar bir eskici kadını buldum. Yelena’nın aşağı yukarı ölçülerini verdim. Kadın hemen açık renk bir basma entari buldu. Ancak bir kere suya girmiş, sapasağlam ve çok ucuz bir entariydi. Bir de boyun atkısı aldım. Hesap görürken, Yelena’nın palto, manto gibi bir şeye de ihtiyacı olduğunu düşündüm. Hava soğuktu, çocuğun sokaklık giyimi yoktu. Ama bunu başka bir sefere bıraktım. Yelena alıngan, onurlu bir kızdı. Aldığım entariyi bile nasıl karşılayacağından emin değildim. Oysa gördüklerim içinde en sade, en göze çarpmayanını seçmiştim. Yine de biri pamuklu, öbürü yün iki çift çorap almadan yapamadım. Bunları hastalığını, odanın soğukluğunu bahane ederek kabul ettirecektim. İç çamaşırlarına da ihtiyacı vardı, ama bunu da sonraya, Yelena’nın bana daha çok alıştığı zamana bırakmaya karar verdim. Bu arada Yelena’yı sevindirecek bir şey de yatağının önüne germek için eski bir perde almam oldu.</p>

  <p class="normal">Aldığım eşyayla birlikte öğleyin, bir buçukta eve geldim. Sokak kapısının kilidi sessizce açıldığı için Yelena girdiğimi duymadı. Masanın önünde kitaplarımla kâğıtlarıma baktığının farkına vardım. Ayak sesimi duyunca okuduğu kitabı hızla kapayarak masadan ayrıldı, yüzü kızarmıştı. Kitaba göz attım, ayrı bir cilt halinde çıkan ilk romanımdı bu, kitabın kapağında adım da yazılıydı.</p>

  <p class="normal">“Beni niye eve kapattın sanki?” demek istercesine:</p>

  <p class="normal">— Siz yokken biri kapıyı çaldı, dedi.</p>

  <p class="normal">— Doktor olmasın, hiç seslenmedin mi Yelena?</p>

  <p class="normal">— Hayır.</p>

  <p class="normal">Paketi açarak, aldığım entariyi çıkardım.</p>

  <p class="normal">— Al şunu, üstün başın pek hırpani. Senin gündelik giyeceğin olur. Çok para vermedim, bundan yana üzülme, topu topu bir ruble yirmi kapik tuttu. Güle güle giy.</p>

  <p class="normal">Entariyi yanına bıraktım. Kıpkırmızı oldu, bir süre gözlerini kocaman açarak bana baktı.</p>

  <p class="normal">Bakışında hem şaşkınlık, hem de sanki utanç vardı. Yine de gözlerinde tatlı, yumuşak parıltılar belirdi. Ses çıkarmadığını görünce tekrar masaya döndüm. Hareketimin onu ne kadar şaşırttığı halinden belliydi. Yere bakarak sessizce oturuyor, ama güçlükle kendini tutuyordu.</p>

  <p class="normal">Başımın dönmesi ve ağrısı gittikçe artıyordu. Temiz havanın da faydası dokunmamıştı. Oysa Nataşa’ya gitmem gerekliydi. Dünden beri merakım azalacak yerde, büsbütün artmıştı. Bir aralık kulağıma, Yelena beni çağırıyormuş gibi geldi. O yana baktım.</p>

  <p class="normal">Başını öbür yana çevirmiş, sedirin örtüsünü çekiştiriyordu.</p>

  <p class="normal">— Artık sokağa çıkarken kilitlemeyin beni, dedi. Buradan bir yere gitmem.</p>

  <p class="normal">— Peki, öyle olsun. Yalnız yabancı falan gelirse?</p>

  <p class="normal">— Öyleyse anahtarı bana bırakın, içeriden kilitlerim. Kapıyı çalana evde yok derim.</p>

  <p class="normal">“İşte bu kadar basit!” demek ister gibi, bana içi muziplik dolu gözlerle baktı sonra, cevap vermeme vakit bırakmadan, birden:</p>

  <p class="normal">— Çamaşırınızı kim yıkıyor? diye sordu.</p>

  <p class="normal">— Bu evde bir kadın var, ona veriyorum.</p>

  <p class="normal">— Ben çamaşır yıkamayı bilirim. Dün yemeği nereden aldınız?</p>

  <p class="normal">— Aşçı dükkânından.</p>

  <p class="normal">— Yemek de yapabilirim. Bundan sonra yemeğinizi ben yapacağım.</p>

  <p class="normal">— Daha neler! Ne yemek yapabilirsin ki sen? Hem bunu ne diye konuşuyoruz sanki!</p>

  <p class="normal">Yelena sustu, bakışlarını yere indirdi. Sözlerimin onu üzdüğü belliydi. On dakika kadar ikimiz de konuşmadan durduk. Yelena başını kaldırmadan, birden:</p>

  <p class="normal">— Çorba, dedi.</p>

  <p class="normal">Şaşırdım:</p>

  <p class="normal">— Çorba mı? Ne çorbası?</p>

  <p class="normal">— Çorba pişirmeyi bilirim. Annem hastayken pişirirdim. Çarşıya da giderdim.</p>

  <p class="normal">Ona doğru yaklaşıp yanına, sedire oturarak:</p>

  <p class="normal">— Ne kadar gururlusun Yelena, dedim. Ben içimden gelerek hareket ediyorum. Yalnızsın, kimsesiz ve mutsuzsun. Gücüm yettiği kadar sana yardım etmek istiyorum. Kötü durumda olsam sen de bana aynı şeyi yapardın. Ama benim gibi düşünmek istemediğin için ufak armağanımı kabul etmek bile zoruna gidiyor. Hemen karşılığını vermek, çalışarak ödemek istiyorsun. Sanki karşında Bubnova gibi, yaptıklarını başına kakacak biri var. Ayıp ediyorsun Yelena.</p>

  <p class="normal">Cevap vermedi, dudakları titriyordu. Konuşmak istiyor ama, kendini tutuyordu sanırım. Nataşa’ya gitmek için ayağa kalktım. Bu sefer anahtarı Yelena’ya bıraktım. Biri kapıyı çalarsa, kim olduğunu sormasını da tembih ettim. Nataşa’ya bir şey olduğundan, bunu birkaç kere yaptığı gibi benden sakladığından emindim. Ne olursa olsun, sırnaşıklığımla kızdırmamak için sadece şöyle bir uğrayıp sormaya karar verdim.</p>

  <p class="normal">Tahminim doğru çıktı. Beni hoşnutsuzluğunu gösteren sert bir bakışla karşıladı. Bu durumda hemen gitmem gerekiyordu, ama yine de olduğum yerden ayrılamıyordum.</p>

  <p class="normal">— Bir dakika için uğradım Nataşa. Sana akıl danışmaya geldim. Şu misafirimi ne yapayım?</p>

  <p class="normal">Telaşla Yelena’dan söz etmeye başladım. Nataşa sessizce dinledi. Sonra:</p>

  <p class="normal">— Ne fikir vereyim bilmem ki Vanya, dedi. Tuhaf bir yaratık olduğu anlaşılıyor. Belki çok ezilmiş, ürkütülmüştür. Şimdilik evinde alıkoy, hiç değilse sağlığı düzelsin. Bizimkilere mi götürmek istiyorsun?</p>

  <p class="normal">— Benden bir yere gitmeyeceğini söylüyor. Hem orada onu nasıl karşılayacaklarını Tanrı bilir. Doğrusu ben de ne yapacağımı şaşırdım. Neyse, sen nasılsın canım? Dün biraz rahatsızdın galiba, değil mi?</p>

  <p class="normal">Dalgın bir biçimde:</p>

  <p class="normal">— Öyle... hâlâ başım ağrıyor, dedi. Bizimkilerden kimseyi gördüğün var mı?</p>

  <p class="normal">— Hayır. Onlara yarın gideceğim. Şey, yarın cumartesi...</p>

  <p class="normal">— Ee, ne olacak?</p>

  <p class="normal">— Akşam Prens gelecekti...</p>

  <p class="normal">— Ee, ne olmuş? Unutmadım.</p>

  <p class="normal">— Hiç, öyle söyledim işte...</p>

  <p class="normal">Nataşa karşımda durdu, sabit bir bakışla gözlerimin içine baktı. Bakışında kesinlik, inatçılık, aynı zamanda ateşli parıltılar vardı.</p>

  <p class="normal">— Sana bir şey söyleyeyim mi Vanya, dedi. Bana bir iyilik yap ve ne olursun git, beni son derece rahatsız ediyorsun...</p>

  <p class="normal">Doğrularak derin bir hayretle ona baktım. Sonra neredeyse korkuyla:</p>

  <p class="normal">— Nataşa, yavrum, ne oldu sana, nen var? diye bağırdım.</p>

  <p class="normal">— Hiçbir şey olmadı! Yarın hepsini öğrenirsin, ama şimdi yalnız kalmak istiyorum. Anladın mı Vanya?.. Hemen git, seni görmeye dayanamıyorum, acı geliyor bana.</p>

  <p class="normal">— Hiç olmazsa şu kadarını söyle...</p>

  <p class="normal">— Yarın, hepsini yarın öğrenirsin! Tanrım, gitmeyecek misin sen?</p>

  <p class="normal">Odasından çıktım. Neye uğradığımı bilemiyordum. Mavra arkamdan koştu.</p>

  <p class="normal">— Ne var, kızdı mı? Korkudan yanına varamıyorum.</p>

  <p class="normal">— Ne oldu ona?</p>

  <p class="normal">— Ne olacak, bizimkinin üçüncü gündür buraya adım attığı yok.</p>

  <p class="normal">Hayretle:</p>

  <p class="normal">— Nasıl olur? dedim. Dün bana, sabah geldiğini, akşam ayrıca gelmek istediğini söylemişti.</p>

  <p class="normal">— Yok canım! Ne sabah ne akşam geldi. Dedim ya, üç gündür ortalarda yok. Demek dün sabah geldiğini söyledi?</p>

  <p class="normal">— Evet, öyle dedi.</p>

  <p class="normal">— Herifin gelmediğini sana bile açıklamaktan çekindiğine göre, pek yüreğine oturmuş. Aferin adama!</p>

  <p class="normal">— Peki, ne olacak şimdi? diye bağırdım.</p>

  <p class="normal">Mavra kollarını iki yana açarak:</p>

  <p class="normal">— Ben de kızcağızı ne yapacağımı bilemiyorum, dedi. Dün beni iki kere ötekinin evine göndermek istedi ama hep yoldan çevirdi. Bugün benimle de konuşmaz oldu. Bari sen ona git, görüş. Ben Nataşa’yı yalnız bırakmaya korkuyorum.</p>

  <p class="normal">Heyecandan aklımı kaçıracak haldeydim. Koşa koşa aşağı indim. Mavra, arkamdan:</p>

  <p class="normal">— Akşama gelecek misin? diye seslendi.</p>

  <p class="normal">İnerken:</p>

  <p class="normal">— Bakalım, dedim. O zamana kadar başıma bir şey gelmez, sağ kalırsam, belki haber almak için yalnız sana uğrarım.</p>

  <p class="normal">Gerçekten de kalbimin sıkıştığını hissediyordum sanki.</p>
</body>
</html>
