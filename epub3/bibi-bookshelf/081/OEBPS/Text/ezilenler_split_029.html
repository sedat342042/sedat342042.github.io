<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_30">X</h2>

  <p class="normal">Doğruca Alyoşa’ya gittim. Küçük Morskaya Sokağı’nda, babasının evinde oturuyordu. Prens yalnız olduğu halde hayli geniş bir daire işgal ediyordu. Alyoşa’nın çok güzel iki odası vardı. O güne kadar ona pek az, hatta sanırım yalnız bir kere uğramıştım. Oysa o, hele Nataşa’yla yaşamaya başladığı ilk sıralar bana sık sık uğrardı.</p>

  <p class="normal">Evde değildi. Dairesine geçerek bir mektup bıraktım:</p>

  <p class="normal">“Siz galiba aklınızı kaçırdınız Alyoşa. Salı akşamı, babanız Nataşa’ya adınıza evlenme teklifi yaparken buna ne kadar sevindiğinizi gözlerimle gördüm. Şu halde şimdiki davranışınızın epey tuhaf olduğunu kabul edersiniz. Nataşa’nın ne durumda olduğundan haberiniz var mı? Bu mektubumun gelecekteki karınıza karşı hareket şeklinizin son derece yakışıksız, havai olduğunu size hatırlatacağını umarım. Size akıl hocalığı etmeye hakkım olmadığını gayet iyi bildiğim halde, kendimi tutamıyorum.</p>

  <p class="normal">Not: Nataşa’nın bu mektuptan haberi yok, hatta bana sizden söz etmedi bile.”</p>

  <p class="normal">Zarfı kapayarak masaya bıraktım. Uşaktan, Aleksey Petroviç’in şu sıralar hemen hemen hiç evde durmadığını, ancak sabaha karşı döndüğünü öğrendim.</p>

  <p class="normal">Güçlükle eve kadar yürüyebildim. Başım dönüyor, dizlerim kesiliyordu. Kapıyı açık buldum. Nikolay Sergeyiç İhmenev içeride beni bekliyordu. Masanın önüne oturmuş, sesini çıkarmadan, hayretle Yelena’yı süzüyordu; kız da aynı sessizlikle, hayret dolu bakışlarını ona dikmişti. İhtiyarın bu çocuğu ne kadar tuhaf bulacağını düşündüm.</p>

  <p class="normal">Nikolay Sergeyiç çevresine bakınarak:</p>

  <p class="normal">— Bir saattir seni bekliyorum birader, dedi. Doğrusu böyle bir durumla karşılaşacağım aklımdan geçmemişti.</p>

  <p class="normal">Yelena’yı göstererek belirsizce göz kırptı. Bakışında hayret vardı. Ama biraz dikkat edince, adamcağızın kederli, kaygılı olduğunu fark ettim. Her zamankinden daha solgun görünüyordu. Hep o üzgün, telaşlı haliyle:</p>

  <p class="normal">— Hadi otur şuraya, otur, dedi. Bir iş için acele acele geldim. Nen var senin? Nedir o yüzünün hali?</p>

  <p class="normal">— Biraz keyifsizim. Sabahtan beri başım dönüyor.</p>

  <p class="normal">— Aman dikkat et Vanya, ihmale gelmez böyle şeyler. Üşüttün herhalde.</p>

  <p class="normal">— Hayır, sinir buhranı. Olur bazen. Siz de pek iyi görünmüyorsunuz Nikolay Sergeyiç.</p>

  <p class="normal">— Bir şeyim yok. Biraz acele yürüdüm. Bir mesele var da. Otur.</p>

  <p class="normal">Sandalyeyi çekip tam karşısına oturdum, ihtiyar bana doğru biraz eğilerek:</p>

  <p class="normal">— Kıza bakmadan, başka şeyden konuşuyormuşuz gibi cevap ver; diye fısıldadı. Kim bu misafir?</p>

  <p class="normal">— Sonra anlatırım Nikolay Sergeyiç. Zavallı bir öksüz. Buranın eski kiracısı, pastanede ölen Smith’in torunu oluyor.</p>

  <p class="normal">— Yaa, demek adamın torunu da varmış! Tuhaf çocuk. Gözlerini dikip hiç ayırmadan bakıyor da bakıyor! Yemin ederim, beş on dakika daha gelmeseydin dayanamaz giderdim. Kapıyı açmak istemiyordu. Gelişimden şu ana kadar bir kelime söylemedi, bambaşka bir insan. Ürktüm doğrusu. Peki, burada ne işi var? Herhalde dedesinin öldüğünü bilmeden geldi, değil mi?</p>

  <p class="normal">— Evet. Çok bahtsız kızcağız. Ölürken ihtiyarın dilindeydi.</p>

  <p class="normal">— Hımm! Dedesinin torunu bu. Neyse, bunu sonra anlatırsın. Bahtsız kıza belki biraz yardım ederiz... Şimdilik onu bir yere yollasak nasıl olur, oğlum? Seninle konuşacağım önemli şeyler var.</p>

  <p class="normal">— Gidecek yeri yok ki. Burada oturuyor.</p>

  <p class="normal">İhtiyara durumu kısaca anlattım. Yelena’nın henüz çocuk olduğunu, rahatça konuşabileceğini de ekledim.</p>

  <p class="normal">— Orası öyle, çocuk tabii. Ama şaştım bu işe oğlum. Demek burada kalıyor? Aman Tanrım!</p>

  <p class="normal">İhtiyar, Yelena’yı yeniden hayretle süzdü. Kendisinden söz edildiğini hisseden Yelena, başını eğmiş, parmaklarının arasında sedir örtüsünü çekiştiriyordu. Üzerine tıpatıp uyan yeni entarisini giymişti. Belki bunun şerefine, saçları da her zamankinden özenli taranmıştı. Bakışlarında o garip vahşilik olmasa çok sevimli bir kızcağız sayılırdı.</p>

  <p class="normal">İhtiyar:</p>

  <p class="normal">— Kısa ve açık olarak söyleyeyim oğlum, diye devam etti. Önemli, çapraşık bir meseleyle karşı karşıyayım...</p>

  <p class="normal">Yere bakarak, vakur, düşünceli bir tavırla oturuyordu. Acele etmesine, “kısa ve açık” konuşacağını söylemesine rağmen, nereden başlayacağım bir türlü kestiremiyordu. “Bakalım, ne çıkacak?” diye düşündüm.</p>

  <p class="normal">— Senden çok önemli bir ricada bulunmaya geldim Vanya. Yalnız önce... kimi açıklamalar yapmalıyım... son derece nazik bir durum zira...</p>

  <p class="normal">Öksürerek yan gözle bana baktı, kızardı, kızarınca beceriksizliğine kızdı, sonra da başlamaya karar verdi:</p>

  <p class="normal">— Aman neyi açıklayacağım! Zaten biliyorsun. Uzun lafın kısası Prens’i düelloya çağıracağım; sana da bu işle uğraşman, tanıklığımı yapman için ricaya geldim.</p>

  <p class="normal">İskemlenin arkalığına kendimi hızla bırakarak İhmenev’e şaşkın şaşkın baktım.</p>

  <p class="normal">— Ne bakıyorsun öyle? Deli değilim.</p>

  <p class="normal">— İyi ama, izin verin Nikolay Sergeyiç; sebep ne? Hem bu nasıl olur?</p>

  <p class="normal">— Sebep ha! Pes doğrusu.</p>

  <p class="normal">— Peki, peki, ne söyleyeceğinizi biliyorum ama, bundan elinize ne geçecek sanki? Doğrusu aklım ermedi.</p>

  <p class="normal">— Aklının ermeyeceğini biliyordum zaten. Dinle, davamız bitti, yani bugünlerde bitiyor, ufak tefek işlemler kaldı; mahkûm oldum. On bin ruble ceza vereceğim, İhmenevka’yı satıp ödeyeceğim. Böylece o namussuz herif alacağını alır, ben de borcumu çiftliğimle ödeyip onunla bütün ilgimi keserim. O zaman başım yerden kalkacak. “Saygıdeğer Prens’im, iki yıldır bana etmediğiniz hakaret kalmadı. Adımı, aile şerefimi lekelediniz. Hepsine katlanmak zorundaydım. O zaman sizi düelloya çağıramazdım. Yüzüme karşı. ‘Yağma yok, er geç vermek zorunda kalacağın borcundan kurtulmak için beni vurmak istiyorsun. Olmaz, önce davanın sonucunu bekleyelim, sonra görüşürüz!’ derdiniz. Şimdi saygıdeğer Prens’im, dava lehinize sonuçlandı, böylece hiçbir engel kalmadı. Hadi buyurun dövüşe!” Mesele bundan ibaret Vanya. Sence benim her şey, her şey için öç almaya hakkım yok mu?</p>

  <p class="normal">Bakışı alevlendi. Ses çıkarmadan onu seyrediyor, gizlediği düşüncelerini anlamak istiyordum.</p>

  <p class="normal">— Dinleyin Nikolay Sergeyiç, dedim. Benimle açık açık konuşabilir misiniz?</p>

  <p class="normal">— Tabii.</p>

  <p class="normal">— Açık söyleyin, düelloyu sadece öç almak için mi istiyorsunuz, yoksa başka bir maksadınız da var mı?</p>

  <p class="normal">— Bilirsin Vanya, bazı konuları kimseye açtırmam, ama bu konuşmamız ayrı bir şey. Zaten sen de zekânla, bu konuya dokunmadan olmayacağını anlamışsın. Evet, başka bir maksadım da var: Düşmüş kızımı içinde bulunduğu kötü yoldan kurtarmak istiyorum.</p>

  <p class="normal">— Düellonuzla istediğinizi nasıl elde edebileceksiniz, mesele bunda.</p>

  <p class="normal">— Orada yapılan planlara engel olacağım. Ama bak, sakın böyle hareket ederken babalık şefkati ya da buna benzer zayıflıklara kapıldığımı sanma. Bunların hepsi saçma! Kalbimdekileri kimseye açmam ben. Sen de bilemezsin. Kızım beni, evimizi bıraktı, âşığına gitti. Ben de onu kalbimden koparıp attım, temelli attım. O akşamı hatırlıyorsun, değil mi? Resminin karşısında ağladığımı görerek, bundan onu bağışlamak istediğim anlamını çıkarma. Onu o zaman bile bağışlamadım. Ona değil, yitirdiğim mutluluğa, boş hayallerime ağlıyordum. Sık sık da ağlıyordum. Sık sık da ağlıyordum belki. Vaktiyle evladımı dünyada her şeyden çok sevdiğimi açıklamaktan nasıl çekinmiyorsam, bunu da apaçık söylerim. Belki bunlar şimdiki durumuma taban tabana zıt düşüyor. Onu artık evladınız saymadığınıza, geleceğiyle ilgilenmediğinize göre, onun için kurulan tasarılara ne diye karışıyorsun, diyebilirsin bana. Cevap vereyim: Önce alçak, düzenbaz bir adamın zaferine engel olmak istiyorum. Ayrıca, bunu yapmakla insanlık adına hareket ettiğime inanıyorum. Ortada kızım olmasa bile zayıf, savunmasız, aldatılmış ve her gün biraz daha uçuruma sürüklenen bir yaratık var. Bu işe doğrudan karışamam ama, dolayısıyla, düello yoluyla girebilirim. Beni vururlar ya da kanımı dökerlerse, bunu hiçe sayar, ölümü çiğneyip katilimin oğluyla nikâhlanır mı dersin? Hatırlar mısın, sen okuma öğrenirken bir kitapta, bir kral kızının babasının ölüsü üstünden arabasıyla geçtiğini okumuştuk. Zaten düello meselesi ortaya çıkınca bizim prensler evlenmeden vazgeçerler. Kısacası bu evlenmeyi istemiyorum, bozmak için elimden ne gelirse yapacağım. Şimdi ne istediğimi anladın mı?</p>

  <p class="normal">— Hayır. Nataşa’nın iyiliğini istiyorsanız, evlenmesine, yani şerefinin kurtarılmasına nasıl engel olabilirsiniz? Önünde uzun bir hayat var, temiz bir adla yaşamalı.</p>

  <p class="normal">— Sosyetenin düşündüklerine metelik vermesin. Öyle yapması gerek. Onun için bu evlenmede en büyük şerefsizlik o adi güruha karışmak, bunu anlamalı. Asil gururu, topluma vereceği en iyi cevap olur. O zaman belki elimi uzatırım ona. Ondan sonra evladıma çamur sıçratmaya kalkışsınlar da göreyim.</p>

  <p class="normal">Bu çılgınca idealizm beni iyice şaşırtmıştı. Ama hemen sonra İhmenev’in coşup kendine hâkim olamadan böyle konuştuğunu anladım.</p>

  <p class="normal">— Düşünceniz fazla nazari, bu yüzden de zalimce, dedim. Belki kızınızdan, onu dünyaya getirirken kendisine vermediğiniz bir güç bekliyorsunuz. Evlenmeye prenseslik için mi razı oluyor? Hayır, seviyor, aşk bu, kader bu. Sonra Nataşa’nın, çevrenin hakkında düşündüğünü hiçe saymasını istiyorsunuz. Oysa kendiniz buna pekâlâ önem veriyorsunuz. Prens size hakaret etti, daha doğrusu sizi, adi bir açgözlülükle ailesine girmek istemekle, kızınıza prenses unvanı sağlamak için dolaplar çevirmekle suçladı; sizse şimdi Nataşa’nın evlenme teklifini geri çevirerek bu iftiraları yalanlamasını istiyorsunuz. Evet, istediğiniz bu. Baksanıza, Prens’in düşündüklerine önem veriyor, hatasını kabul ettirmek istiyorsunuz. Onunla alay etmek, öç almak isteğine kızınızın mutluluğunu feda ediyorsunuz. Buna bencillik değil de ne denir?</p>

  <p class="normal">İhtiyar kaşlarını çatarak somurtmuştu; uzun süre cevap vermedi. Sonunda:</p>

  <p class="normal">— Haksızlık ediyorsun Vanya, dedi ve kirpiklerinde yaş damlaları parladı. Yemin ediyorum, haksızsın! Ama bırakalım bunu, kalbimi tersyüz edemem önünde!</p>

  <p class="normal">Ayağa kalkıp şapkasını alarak devam etti:</p>

  <p class="normal">— Yalnız şunu söyleyeyim: Bu mutluluğa asla inanamam. Kaldı ki araya girmesem de onların evleneceği yok.</p>

  <p class="normal">— Ne demek bu? Neden böyle düşünüyorsunuz? Yoksa bir bildiğiniz mi var?</p>

  <p class="normal">— Yoo, ayrıca bir bildiğim yok. Ama bu melun tilki durup dururken böyle bir karar veremez. Hep dolaptır bunlar. Dediğim çıkacak, unutma. Bir de evlenme işinin gerçekleştiğini düşün. Yani o adi herif bunda kendine göre esrarlı, kimsenin bilmediği bir hesapla bir çıkar buldu diyelim –hoş buna da aklım yatmıyor ya– o zaman sen karar ver, kalbine sor: Nataşa bu şartlar içinde mutlu olabilir mi? Başa kakmalar, hakaretler; oğlan ondan daha dostuyken soğumaya başladı, evlenince büsbütün sırt çevirir, hırpalar, ezer onu. Erkek soğudukça öbür tarafın aşkı hararetlenir: Kıskançlık, hayatını cehennem azabına çevirir; bunun ayrılmaya, hatta cinayete kadar yolu var... Olmaz Vanya! Bunları tasarlamışsanız, sen de bu işin içindeysen, şimdiden söyleyeyim ki Tanrı’ya cevap vereceksin, ama iş işten geçtikten sonra! Hadi hoşça kal.</p>

  <p class="normal">Durdurdum:</p>

  <p class="normal">— Beni dinleyin Nikolay Sergeyiç. Gelin şöyle bir karar verelim: Bekleyelim. Emin olun, bu işle yakından ilgilenen yalnız ben değilim. Belki her şey, düello gibi zora dayanan tedbirlere başvurmaksızın, kendiliğinden iyiye gider. Zaman her şeyi yoluna kor. Hem de izninizle, planınızın yürütme imkânı olmadığını da söyleyeyim. Prens’in düello teklifinizi kabul edeceğini nasıl düşünebilirsiniz?</p>

  <p class="normal">— Niçin kabul etmeyecekmiş? Ne söylediğinin farkında mısın?</p>

  <p class="normal">— Yemin ederim ki kabul etmez; ayrıca ustalıkla bir bahane bulur, bunu ukalaca bir gururla yaparak sizi gülünç duruma düşürür...</p>

  <p class="normal">— Kolumu kanadımı kırma benim Vanya! Teklifimi neden kabul etmesin? Yoo, sen düpedüz şairsin, tam anlamıyla şairsin oğlum. Sana göre, onun benimle dövüşmesi ayıp mı? Ondan aşağı mıyım yani? İhtiyar bir adamım, hakarete uğramış bir babayım, sen hem bir Rus edebiyatçısı, hem de şerefli bir kişi olarak bu işte tanık görevini alabilirsin ve... ve... daha ne söyleyeyim, yemin ederim ki ne demek istediğini anlamadım.</p>

  <p class="normal">— Bakın görürsünüz. Öyle bahaneler bulur ki, onunla dövüşmenin imkânsızlığını herkesten önce siz kabul edersiniz.</p>

  <p class="normal">— Hımm, pekâlâ dostum, dediğin gibi olsun! O halde bir süre için bekliyorum. Zaman ne gösterecek bakalım. Ama bana söz ver oğlum: Konuştuklarımızdan Anna Andreyevna’ya asla söz açmayacaksın.</p>

  <p class="normal">— Söz veriyorum.</p>

  <p class="normal">— İkinci olarak da, senden bu konuyu bana bir daha açmamanı rica ediyorum.</p>

  <p class="normal">— Hayhay, o da olur.</p>

  <p class="normal">— Son ricam da şu. Biliyorum, bize gelmek belki canını sıkıyor ama, yine de elinden geldiği kadar sık uğra. Bizim zavallı Anna Andreyevna seni öyle seviyor ki ve... şey... seni pek arıyor... Anlıyorsun değil mi Vanya?</p>

  <p class="normal">Var gücüyle elimi sıktı, isteklerini yapacağıma içten söz verdim.</p>

  <p class="normal">— Nazik bir mesele daha kaldı. Paran var mı?</p>

  <p class="normal">Şaşırdım.</p>

  <p class="normal">— Param mı? diye tekrarladım.</p>

  <p class="normal">— Evet. (İhtiyar kızardı, bakışlarını yere indirdi.) Oturduğun eve, durumuna bakıyorum da, ya hesapta olmayan bir masraf falan çıkarsa diye düşünüyorum. Şu sıralar olabilir de. Bunun için oğlum, şimdilik her şeyi düşünerek şu yüz elli rubleyi al.</p>

  <p class="normal">— Davanızı kaybettikten sonra, hem de şimdilik kaydıyla bu kadar parayı nasıl verebiliyorsunuz?</p>

  <p class="normal">— Sen beni hiç anlamıyorsun Vanya! Hesapta olmayan ihtiyaçlardan söz ediyorum. Para birçok durumda insana karar verme rahatlığı sağlar. Belki şu anda ihtiyacın yok ama, ileride gerekip gerekmeyeceğini kim bilir? Her şeyi düşünerek sana bu parayı bırakıyorum. Bu kadarını toplayabildim. Harcamazsan geri verirsin. Şimdilik hoşça kal! Aman Tanrım, ne kadar sararmışsın! İyice hastasın sen...</p>

  <p class="normal">İtiraz etmedim, parayı aldım. Ne maksatla verdiği açıktı.</p>

  <p class="normal">— Ayakta zor duruyorum, diye cevap verdim.</p>

  <p class="normal">— Kendini ihmal etme, oğlum, ihmal etme. Bugün hiçbir yere çıkma. Anna Andreyevna’ya ne halde olduğunu söylerim. Doktor çağırayım mı, ister misin? Yarın gelip yoklarım seni, daha doğrusu kendim ayakta olursam gelmeye çalışırım. Hemen yat bari. Hadi Tanrı’ya emanet ol! Hoşça kal kızım! Bak oğlum, bu beş ruble de kız için. Ama benim verdiğimi söyleme, ne gerekirse, pabuç, çamaşır falan al. Eh, gidiyorum artık...</p>

  <p class="normal">Kapıya kadar geçirdim. Kapıcıyla yemek de getirtecektim. Yelena hâlâ bir şey yememişti.</p>
</body>
</html>
