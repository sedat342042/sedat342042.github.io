<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_40">IX</h2>

  <p class="normal">Kontes’in oturduğu daire çok güzeldi. Fazla ihtişamlı olmamakla beraber konforluydu, zevkle döşenmişti. Yine de her şeyde bir iğretilik hissediliyordu; eski zaman işi, kapris ürünü bir yığın eşyayla doldurulmuş, debdebeli bir kişizade yuvası değil; geçici olarak oturmak için hazırlanmış uygun bir daireydi. Dolaşan söylentilere göre Kontes, yazın Simbirsk eyaletindeki iki kere ipotek edilen, harap olmuş malikânesine gidecek, Prens de onlara eşlik edecekti. Ben de duymuştum bunu. Katya, Kontes’le birlikte gidince Alyoşa’nın ne yapacağını üzüntüyle düşünüyordum. Korkudan Nataşa’ya bunu henüz açmamıştım. Ama bazı davranışlarından, söylentilerden haberi olduğunu sezmiştim. Ama sessizlik içinde kabuğuna çekilerek acı çekiyordu.</p>

  <p class="normal">Kontes beni çok iyi karşıladı. Sevimli bir tavırla elini uzatarak çoktandır tanışmak istediğini söyledi. Çevresine oturduğumuz masadaki zarif gümüş semaverin başına geçerek çayımızı eliyle hazırladı. Masada benden başka Prens, yüksek çevrelerden olduğu anlaşılan, göğsü nişan dolu, çıtkırıldım, yaşlı, diplomat tavırlı bir adam vardı. Gözde biri olduğu anlaşılıyordu. Yurtdışından yeni dönen Kontes, henüz Petersburg’da arzusuna, hesaplarına uygun bir çevre edinememişti. O misafirden başka kimse yoktu ve gece boyunca da gelen olmadı. Gözlerimle Katerina Fyodorovna’yı aradım. Alyoşa’yla başka bir odadaydı. Geldiğimizi duyunca hemen yanımıza çıktı. Prens nezaketle elini öptü. Kontes gözleriyle beni gösterdi. Prens hemen tanıştırdı. Genç kızı meraklı bir sabırsızlıkla inceliyordum. Ufak tefek, masmavi gözlü, narin bir sarışındı. Beyaz elbise giymişti. Yüz ifadesi tatlı, sakindi. Alyoşa’nın dediği gibi, sadece gençlik güzelliği vardı. Eşsiz bir güzellik görmeyi beklediğim için hayal kırıklığına uğramıştım. Narin, beyzi yüzünün çizgileri oldukça düzgündü. Gür, gerçekten güzel saçları sade taranmıştı. Bütün bu tavırları ve sakin, dikkatli bakışıyla dışarıda görsem hiç dikkatimi çekmezdi. Ama onu daha yeni tanıyordum. Katya’yı hemen o gece iyice görüp inceleme fırsatını buldum. Elini uzatırken, tek kelime söylemeden, saf, ısrarlı bir dikkatle gözlerimin içine bakması tuhafıma gitti, ister istemez gülümsedim. Besbelli karşımda kalbi temiz bir insanın varlığını hissetmiştim. Kontes bakışını ayırmadan Katya’yı izliyordu. Genç kız elimi sıkar sıkmaz aceleyle benden ayrıldı, odanın öbür köşesine, Alyoşa’nın yanına oturdu. Alyoşa benimle selamlaşırken, “Bir dakikacık uğradım, hemen oraya gideceğim,” diye fısıldadı.</p>

  <p class="normal">Soyadını bilmediğim için “Diplomat” diye ad taktığım adam sakin, ağırbaşlı bir biçimde konuşuyordu. Kontes onu olanca dikkatiyle dinliyor; Prens takdirle, “yılışarak” diyeceğim geliyor, gülümsüyordu. Konuşan besbelli Prens’i değerli bir dinleyici saydığı için sık sık doğrudan ona hitap ediyordu. Çayım verildikten sonra kendi halime bırakılmıştım. Kontes’i inceleme fırsatını bulduğum için sevindim, ilk bakışta, neredeyse istemeyerek beğendim onu. Belki pek genç değildi ama, bence yirmi sekizinden fazla göstermiyordu. Yüzü hâlâ tazeydi, ilk gençliğinde çok güzel olduğu belliydi. Koyu kumral saçları hayli gürdü, bakışı iyi kalpli bir insanın bakışı olduğu halde, biraz hoppalık, muziplik seziliyordu. O sırada nedense bütün ciddiliğini takınmıştı. Gözlerinde ışıldayan zekâ parıltısının, iyilik ve neşe kıvılcımlarından daha keskin oluşu Kontes’in karakterinin bazı özellikleri hakkında beni aydınlattı. Anladığıma göre Kontes, huyca hayli havai, eğlence düşkünüydü. Ayrıca, zararlı olmayacak kadar bencildi de... Prens’in etkisi altına girmişti. Beraber yaşadıklarını biliyordum. Prens’in yurtdışında bulundukları sıra pek o kadar kıskanç bir âşık olmadığını da duymuştum. Ama onları birbirlerine bağlayan ilişkilerden başka, bir de çıkarlara dayanan esrarlı bir anlaşmaları varmış gibi geliyordu... Prens’in o aralık Kontes’ten bıktığından da haberim vardı, buna rağmen ilişkilerini kesmiyorlardı. Belki de en çok Katya’ya ait planlar ikisini bağlıyordu; şüphesiz bunların başı Prens’ti. Kendisiyle evlenmeyi aklına koymuş olan Kontes’i kandırarak üvey kızıyla Alyoşa’nın evlenmesi için çalışmaya razı etmişti. Bunları, durumu az çok sezen Alyoşa’nın saf saf konuşmalarından çıkarmıştım. Hep aynı kaynaktan edindiğim bilgilere göre Prens, Kontes’i avucunda tuttuğu halde nedense çekiniyordu ondan. Alyoşa bile fark etmişti bunu. Daha sonra öğrendiğine göre, Prens, Kontes’in koca bulması için can atıyordu. Hatta belki taşrada bir kısmet çıkar diye Simbirsk’e yolluyordu.</p>

  <p class="normal">Oturduğum yerden konuştuklarını dinliyor, bir an önce Katerina Fyodorovna’yla baş başa konuşma fırsatı bulmak için çare düşünüyordum. Diplomat, Kontes’in yeni yeni başlayan reform hareketleri hakkında belirttiği kuşkular üzerine açıklamada bulunuyordu. Sakin bir sesle, uzun uzun ve tam bir yetkiyle konuşuyordu. Fikrini çok ince bir şekilde, zekice geliştiriyordu. Fakat söyledikleri aslında pek alçakça şeylerdi. Kanısınca bütün bu yenilikler ve reform hareketleri çok kısa zamanda belirli bir semere verecekti. Alınan ürünü görenler, kafalarına dank ederek akıllarını başlarına toplayacaklardı. Toplumda (tabii toplumun bir kesiminde) bu yenilik esintisi yalnız gelip geçmekle kalmayacak, yapılan hata tecrübeyle anlaşıldıktan sonra insanlar eskiye daha sıkı bağlanacaklardı. Acı olmakla beraber, bu tecrübe esenlik sağlayan eskiyi koruma çarelerini öğretecek ve yeni imkânlar bulduracaktı. Bu yüzden her türlü ihtiyatsızlıkta en son noktaya ne kadar çabuk varılırsa, sonuç o kadar iyi olacaktı. Sözünü şöyle bitirdi: “Biz olmadan olamaz. Şimdiye kadar bizsiz hiçbir toplum ayakta duramamıştır. Yitirmiş göründüğümüz anda kazançlıyızdır, yükselir suyun yüzüne çıkarız. Bu anda parolamız ‘Pire ça va, mieux ça est’<sup class="calibre2"><a href="../Text/ezilenler_split_053.html#footnote-600-46" id="footnote-600-46-backlink">[46]</a></sup> olmalı.” Prens, çirkin bir onaylamayla gülümsedi. Konuşmacı kendinden pek memnundu. Karşılık vermek isteyecek kadar aptaldım, kabıma sığamıyordum. Ama Prens’in zehirli bakışı beni durdurdu, çabucak üstümden kayıp giden bir bakıştı bu. O anda Prens benden tuhaf, toyca bir hareket bekliyormuş gibi geldi. Hatta bozulmamın vereceği zevki tatmak için bunu istiyordu da. Bununla beraber, diplomatın itirazıma, hatta belki bana da önem vermeyeceğinden kesin olarak emindim. Yanlarında oturmaktan içime fenalık geldi. Bereket versin Alyoşa yardımıma yetişti.</p>

  <p class="normal">Usulca yaklaşıp omzuma dokundu, konuşmak için dışarı çağırdı. Katya’nın gönderdiğini anladım. Düşündüğüm gibi çıktı. Bir dakika sonra karşısında oturuyordum. Katya’nın beni süzen dikkatli bakışında, “Demek sen buymuşsun,” gibilerden bir anlam vardı; önce ikimiz de konuşacak şey bulamadık. Bununla beraber içimde, Katya’nın bir kere konuşmaya başlayınca sabaha kadar durmayacağı inancı vardı. Alyoşa’nın sözünü ettiği “topu topu beş altı saatlik konuşma”larını hatırladım. Alyoşa da yanımıza oturmuş, konuşmaya başlamamızı sabırsızlıkla bekliyordu. Gülümseyerek ikimize baktı.</p>

  <p class="normal">— Niye konuşmuyorsunuz? Bir araya geldiniz, ağzınızı açmadan oturuyorsunuz.</p>

  <p class="normal">— Aman Alyoşa ne... şeysin sen, dedi Katya. Konuşacak öyle çok konu var ki hangisinden başlayacağımı kestiremiyorum. İvan Petroviç, çok geç tanıştık. Daha önce olmalıydı bu, ama ben sizi çoktandır tanıyorum. Sizi görmeyi çok istiyordum. Mektup yazmayı bile düşündüm.</p>

  <p class="normal">Elimde olmadan gülümsedim.</p>

  <p class="normal">— Ne konuda?</p>

  <p class="normal">— Çeşitli konularda. Bir kere Natalya Nikolayevna’nın öyle bir zamanda Alyoşa tarafından yalnız bırakılınca hiç darılmadığı doğru mu? Hem böyle iş yapılır mı? Sahi, şimdi burada ne işin var, lütfen söyler misin?</p>

  <p class="normal">— Hay Tanrım, gidiyorum, hemen gidiyorum. Dedim ya, bir dakika kalıp ikinizi, nasıl konuştuğunuzu seyredeceğim. Sonra hemen oraya giderim.</p>

  <p class="normal">— Seyredecek ne var? Gördün ya, oturuyoruz işte.</p>

  <p class="normal">Katya hafifçe kızararak parmağıyla Alyoşa’yı göstererek ekledi:</p>

  <p class="normal">— Hep böyledir zaten. “Bir dakika, sadece bir dakika” der, bakarsın gece yarısını bulur, sonra da geç olur tabii. “Nataşa darılmaz, iyi kalplidir o!” deyip işin içinden çıkar. Doğru, kibar bir davranış mı bu?</p>

  <p class="normal">Alyoşa hüzünle:</p>

  <p class="normal">— Peki, gideyim bari, dedi. Oysa sizinle kalmak istiyordum...</p>

  <p class="normal">— Bizimle kalacaksın da ne olacak? Bizim baş başa konuşacaklarımız var. Ama darılma, bir mecburiyet bu, anlamalısın.</p>

  <p class="normal">— Madem ki gerekli, gideyim. Bunda darılacak ne var? Bir dakika için Levinka’ya da uğrar, sonra hemen oraya koşarım.</p>

  <p class="normal">Alyoşa şapkasını alarak:</p>

  <p class="normal">— Şey, dedi. Haberiniz var mı İvan Petroviç? Babam, İhmenev davasından kazandığı parayı almak istemiyor.</p>

  <p class="normal">— Biliyorum, söyledi bana.</p>

  <p class="normal">— Asil bir hareket, değil mi? Oysa Katya bu davranışın yüceliğine inanmıyor. Hadi konuşuverin. Hoşça kal Katya! Çok rica ederim, Nataşa’ya sevgimden yana tasalanma. Hem ne diye hepiniz bana bir sürü şart koşuyor, sitemler yağdırıyorsunuz; göz hapsine aldınız bayağı! Nataşa kendisini nasıl sevdiğimi biliyor, bana inanıyor. Ben de onun bana inandığından eminim. Onu çıkarsız, hiçbir zorunluluk olmadan seviyorum. Nasıl sevdiğimi bilmiyor, sadece seviyorum. Bunun için suçluymuşum gibi beni sorguya çekmeye gerek yok. İşte İvan Petroviç burada, ona sor, Nataşa’nın kıskanç olduğunu, beni çok sevdiği halde aşkının özveri tanımadığını da onaylar.</p>

  <p class="normal">Kulaklarıma inanamayarak, şaşkınlıkla:</p>

  <p class="normal">— Ne demek o? dedim.</p>

  <p class="normal">Katya ellerini çırptı:</p>

  <p class="normal">— Neler söylüyorsun Alyoşa?</p>

  <p class="normal">— Tabii ya, şaşacak ne var? İvan Petroviç de biliyor. Hep yanında kalmamı istiyor. Gerçi bunu açıkça söylemiyor ama, istediği belli.</p>

  <p class="normal">Katya öfkeden kıpkırmızı kesildi.</p>

  <p class="normal">— Utanmıyor musun sen Alyoşa, utanmıyor musun?</p>

  <p class="normal">— Utanacak ne var? Tuhafsın Katya. Nataşa’yı düşündüğünden çok seviyorum. O da beni benimki gibi gerçek bir aşkla sevseydi herhalde kendi keyfini feda ederdi. Gerçi beni dışarı gönderen kendisi ama, bunun ona ne kadar acı geldiğini yüzünden anlıyorum. Neredeyse, bırakmasa daha iyi diyeceğim geliyor.</p>

  <p class="normal">Katya öfkeyle parlayan bakışını bana çevirerek:</p>

  <p class="normal">— Yoo, bunda bir iş var! dedi. Bana hemen, babanın seni nasıl doldurduğunu anlat. Derhal anlat Alyoşa! Bugün konuştunuz değil mi? Hem rica ederim, benimle konuşurken dolambaçlı yollara sapma, o saat anlarım. Doğru söylüyorum, değil mi?</p>

  <p class="normal">Alyoşa bozuldu:</p>

  <p class="normal">— Konuştuk konuşmasına ama, ne çıkar bundan? Bugün benimle tatlı, arkadaşça konuştu. Hep Nataşa’yı övdü. Hatta Nataşa ona o kadar hakaret ettiği halde böyle konuşmasına şaştım.</p>

  <p class="normal">— Ve inandınız, dedim. Oysa Nataşa sizin için ne mümkünse feda etti. Hatta bugün bile bütün düşüncesi, üzüntüsü, canınızı sıkmayıp sizi Katerina Fyodorovna’yla buluşmaktan yoksun bırakmamaktı. Bunu daha demin söylüyordu. Siz de gidip bin türlü zırvaya inanıyorsunuz!</p>

  <p class="normal">— Nankör! Zaten utanma nedir bildiği yok.</p>

  <p class="normal">Katya, karşısında tam anlamıyla bitmiş bir adam varmış gibi bir el hareketi yaptı.</p>

  <p class="normal">Alyoşa:</p>

  <p class="normal">— Ama sizinki de fazla oluyor artık! diye söylendi. Sen hep böylesin Katya, hakkımda hep kötü düşünürsün, İvan Petroviç de öyle. Nataşa’yı sevmediğimi mi sanıyorsunuz? Bencil olduğunu kötü maksatla söylemedim. Beni gerektiğinden fazla sevdiğini, ölçüyü aşarak hem kendisini, hem beni sıktığını anlatmak istedim. Babam ne kadar uğraşsa beni kandıramaz. Kanmam çünkü. Zaten o da Nataşa’nın bencil olduğunu kötü anlamda söylemiyordu, anladım bunu. Kelimesi kelimesine Nataşa’nın beni gereğinden fazla sevdiğini, böyle bir aşkın bencillik olduğunu, bunun her ikimizi de sıktığını, hele ileride benim için büsbütün güçlük çıkaracağını söyledi. Aslına bakılırsa beni sevdiği için böyle konuşuyor. Ama bundan Nataşa’yı kötülediği anlamı çıkmaz; sadece sevgisini ölçüsüz, imkânsızlık derecesinde şiddetli buluyor...</p>

  <p class="normal">Katya sözünü kesti. Heyecanlı bir tavırla Alyoşa’yı azarladı, bir yandan da Prens’in iyi niyetli görünerek Nataşa’yı överken, aslında Alyoşa’yı ondan soğutmak, aralarını bozmak istediğini ispata çalıştı. Hararetle, ama mantıklı şekilde Nataşa’nın onu ne kadar sevdiğini, en güçlü aşkın bile Nataşa’ya yaptığını bağışlatmayacağını, ortada bir bencil varsa bunun Alyoşa’nın ta kendisi olduğunu saydı, döktü. Konuşması giderek Alyoşa’ya dokunuyordu; keder ve pişmanlıkla ezilerek karşımızda oturuyor, karşılık vermiyordu. Ama Katya’nın yumuşayacağı falan yoktu. Derin bir merakla onu inceliyordum. Bu garip genç kızı bir an önce anlamak istiyordum. Henüz çocuktu ama, tuhaf, kafaca oturmuş, ilkeleri sağlam, iyiliğe ve adalete tutku derecesinde bağlılığı olan bir çocuktu. Pek çok ailede rastlanan, düşünceye dalmaktan hoşlanan çocuk tipiydi. Birçok mesele üzerinde kafa yorduğu belliydi. Bu düşünmeyi bilen küçük başın içi meraka değerdi doğrusu. Çocukça düşünce ve hayallere gerçek hayattan gözlemler katıyordu (zira Katya da yaşıyordu artık!); bunun yanı sıra henüz tanımadığı, kitaplardan öğrenerek etkilendiği, belki bu yüzden kendine mal ettiği birtakım yeni fikirleri de vardı. O gece başlayan ve sonraları devam eden karşılaşmalarımızda onu iyice tanıyabildim sanırım. Ateşli, duygulu bir kalbi vardı. Bazen, gerçeği her şeyin üstünde tuttuğu için ihtiyatlı, soğukkanlı olmak nedir bilmiyor, hayatta uyulması zorunlu sayılan bazı kurallara köhne inançlar gözüyle bakıyordu. Bazı genç sayılmayacak, ama heyecanlı kişiler gibi kanaatleriyle övünüyordu sanırım. Ama bu durum ona ayrı bir çekicilik veriyordu. Düşünmeye, gerçeği aramaya bayılıyordu. Bununla beraber ukala değildi, öyle çocukça halleri vardı ki görür görmez ona ısınır, benimserdiniz. Levinka’yla Borenka’yı hatırladım ve durumu tabii buldum. İşin tuhafı, ilk bakışta hiç olağanüstü bulmadığım bu kızın yüzüne baktıkça çekiciliğine kapıldım, gittikçe güzelliğini kavradım. Bu çocuklukla kadınlık arasında karar kılmamış yüze, taptaze bir saflık, gerçek özlemi, isteklerine karşı sarsılmaz bir inancın ışığı vuruyor, manevi bir güzellik veriyordu. O anlarda üstünkörü, kayıtsız bir bakışın kavrayamadığı bu güzellik, insanın yavaş yavaş içine işliyordu. Alyoşa’nın ona bütün varlığıyla bağlanmasının nedenini anlamıştım. Kendisi uzun boylu düşünüp kafa yormayı sevmezdi ama, onun hesabına düşünen, hatta isteyenlere bayılırdı. Katya, şimdiden onun için vasi gibi bir şey olmuştu. Yüreği asil, duygulu olan Alyoşa, dürüst ve güzel olan her şeye tapardı; Katya da Alyoşa’ya duyduğu yakınlığa uyarak ona iç dünyasını açmıştı. Alyoşa tam anlamıyla iradesizdi; Katya tam tersine son derece güçlü bir iradeye sahipti ve Alyoşa ancak kendisinden güçlü olana, hatta ona hükmedene bağlanabilirdi. İlişkilerinin başlangıcında Nataşa da onu kendine böyle bağlamıştı ama Katya’nın Nataşa’ya göre büyük bir üstünlüğü vardı: O hâlâ çocuktu ve görünüşe göre daha uzun süre de böyle kalacaktı. Çocuksu hali, parlak zekâsı, öte yandan fazla muhakeme sahibi olmayışı Alyoşa’nın yapısına daha uygun düşüyordu. Kendisi de bunu hissediyor, Katya onu gitgide daha çok çekiyordu. Baş başa konuştukları zaman eminim ki “propaganda” konularının yanı sıra oyuncaklardan da söz ettikleri olurdu. Katya’dan sık sık papara yiyen Alyoşa onun yanında yine de Nataşa’yla olduğu zamandan daha rahattı. Daha bir çift gibiydiler sanki ve en önemlisi de buydu.</p>

  <p class="normal">Alyoşa doğruldu, Katya’ya elini uzatarak:</p>

  <p class="normal">— Peki, peki, yeter, dedi. Hep sen haklısın zaten. Ruhun benimkinden daha temiz. Hemen oraya gidiyorum, Levinka’ya falan da uğramayacağım...</p>

  <p class="normal">— Levinka’da ne işin var? Sözümü dinleyince pek sevimli oluyorsun.</p>

  <p class="normal">Alyoşa üzgün bir tavırla:</p>

  <p class="normal">— Sen de herkesten bin kat sevimlisin! dedi ve bana döndü:</p>

  <p class="normal">— Size bir şey söyleyeceğim İvan Petroviç.</p>

  <p class="normal">Odanın bir köşesine çekildik.</p>

  <p class="normal">— Bugün çok adi, çok alçakça bir iş yaptım. Bütün dünyaya ve özellikle ikisine karşı son derece suçluyum! Bugün babam yemekten sonra beni Alexandrine adında bir Fransız kadınıyla tanıştırdı. Enfes bir kadın! Ben de... şey... karşı koyamadım, ne yapayım! Ne burada, ne Nataşa’da kalmaya hakkım yok artık. Hoşça kalın İvan Petroviç!</p>

  <p class="normal">Tekrar yanına dönüp oturur oturmaz Katya aceleyle:</p>

  <p class="normal">— Çok iyi, çok asil ruhlu çocuk, diye başladı. Ama ondan daha sonra bol bol söz ederiz. Şimdi, her şeyden önce anlaşmamız gerek. Prens’i nasıl buluyorsunuz?</p>

  <p class="normal">— Çok kötü bir adam.</p>

  <p class="normal">— Bence de. Şu halde bu bakımdan aynı düşüncedeyiz. Gelelim Natalya Nikolayevna’ya. Biliyor musunuz İvan Petroviç, karanlıkta gibiyim, hep sizden gelecek ışığı bekliyordum. Bana her şeyi açıklayın, çünkü şimdiye kadar en önemli noktalarda ancak Alyoşa’nın anlattıklarına göre, yaptığım tahminlere dayanarak hüküm veriyordum. Başkalarından bilgi edinmem mümkün değildi. Her şeyden önce (bu en önemlisi) sizce Alyoşa’yla Nataşa bir arada mutlu olacaklar mı, olmayacaklar mı? Son kararımı verirken nasıl hareket etmem gerektiğini bilmek için bunu öğrenmeliyim.</p>

  <p class="normal">— Bunu kesin olarak söylemeye imkân var mı?..</p>

  <p class="normal">— Kesin olmasın, tahmininizi söyleyin yeter. Çünkü çok akıllı bir adamsınız.</p>

  <p class="normal">— Bence mutlu olamazlar.</p>

  <p class="normal">— Niçin?</p>

  <p class="normal">— Denk değiller de ondan.</p>

  <p class="normal">— Ben de öyle düşündüm.</p>

  <p class="normal">Üzgün bir tavırla ellerini bitiştirdi.</p>

  <p class="normal">— Biraz daha ayrıntı verin bana. Nataşa’yı görmeyi öyle istiyorum ki. Kendisiyle epey konuşacaklarım var. Öyle sanıyorum ki, bir karara varırız. Onu hayalimde son derece akıllı, ciddi, doğru sözlü ve çok güzel bir kadın olarak canlandırıyorum. Öyle mi?</p>

  <p class="normal">— Evet, öyledir.</p>

  <p class="normal">— Zaten emindim! Peki, o halde nasıl oluyor da Alyoşa gibi bir çocuğu sevebiliyor? Bu mesele sık sık kafamı kurcalıyor.</p>

  <p class="normal">— Açıklaması güç Katerina Fyodorovna; insanın neden sevdiği kolay kolay anlaşılmaz. Evet, Alyoşa çocuktur ama bazen çocuk da sevilebilir. (Bana derin, ciddi, sabırsızlık dolu gözlerini diken Katya’ya karşı içimde bir şefkat uyanmıştı.) Nataşa da çocukluktan ne kadar uzak durursa, ne kadar ciddi olursa o kadar sever Alyoşa’yı. Alyoşa doğru, içten, müthiş saf, hatta ara sıra bu saflığı kendine pek yakıştıran bir çocuktur. Nataşa’nın Alyoşa’yı sevmesi, nasıl söyleyeyim... bir çeşit acımadan da gelebilir. Yüksek duygularla dolu bir yürek, acıma duyarak da sevebilir. Yine de sanırım size yeteri kadar açıklayamayacağım. Üstelik benim de bir sorum var: Onu siz de seviyorsunuz, değil mi?</p>

  <p class="normal">Bunu cesaretle, çekinmeden sordum. Bu ani sorumun temiz ruhunu incitmeyeceğini hissediyordum.</p>

  <p class="normal">— Doğrusu henüz bilmiyorum, dedi. Ama sanırım çok seviyorum...</p>

  <p class="normal">— Gördünüz ya. Niçin sevdiğinizi açıklayabilir misiniz?</p>

  <p class="normal">Katya biraz düşündü, sonra:</p>

  <p class="normal">— Yalanım yok, dedi. Gözlerimin içine bakarak konuşması çok hoşuma gidiyor. Ama ben kızım, siz erkeksiniz. Sizinle bunları konuşmam doğru mu acaba?</p>

  <p class="normal">— Bunda ne var ki?</p>

  <p class="normal">— Öyle ama (bakışıyla çay sofrasında oturanları göstererek) onlar duysalar eminim beni kınarlardı.</p>

  <p class="normal">— Kalbinizde kötü bir şey yaptığınız hissi yoksa...</p>

  <p class="normal">Katya hemen yapıştırdı:</p>

  <p class="normal">— Ben de her zaman öyle yaparım. Herhangi bir meselede kararsızsam hemen kalbime danışırım. Kalbim rahatsa ben de rahatım. Her zaman böyle yapmak gerek. Sizinle sanki kendimle konuşur gibi açık konuşmamın ilk sebebi çok iyi bir insan olmanız; Alyoşa’dan önce Nataşa’yla aranızda geçenleri biliyorum, hatta dinlerken ağlamıştım.</p>

  <p class="normal">— Kimden duydunuz?</p>

  <p class="normal">— Alyoşa’dan tabii! Anlatırken o da ağladı. Duygululuğu hoşuma gitti doğrusu. Bana kalırsa o sizi, sizin onu sevdiğinizden daha çok seviyor İvan Petroviç. Bu halini beğeniyorum işte. Size açık davranışımın ikinci nedeni de çok akıllı, bana pek çok şey öğretip faydalı öğütler verebilecek bir adam olmanızdır.</p>

  <p class="normal">— Size akıl öğretecek kadar kafalı adam olduğumu da nereden çıkardınız?</p>

  <p class="normal">— Sormaya gerek var mı?</p>

  <p class="normal">Katya bir an düşünceye daldı.</p>

  <p class="normal">— Yine de bunlar pek önemli değil. Biz asıl meseleye gelelim. Söyleyin, ne yapmalıyım? Nataşa beni rakibesi sanıyor, biliyorum. Nasıl hareket etmem gerek? Mutlu olup olmayacaklarını bu yüzden sordum. Gece gündüz aklımda bu var. Nataşa feci durumda! Alyoşa ondan iyice soğudu, gitgide beni daha çok seviyor. Öyle değil mi?</p>

  <p class="normal">— Sanırım öyle.</p>

  <p class="normal">— Hem de Nataşa’yı aldatmıyor. Sevgisinin azaldığının kendisi de farkında değil. Oysa Nataşa bunu açık seçik seziyor. Ne kadar acı çekiyor kim bilir!</p>

  <p class="normal">— Peki, ne yapmak niyetindesiniz Katerina Fyodorovna?</p>

  <p class="normal">— Tasarılarım bir yığın ama, bir türlü içinden çıkamıyorum. Karar vermeme yardım edersiniz diye sizi bu kadar sabırsızlıkla bekledim. Durumu benden iyi biliyorsunuz, hızır gibi yetiştiniz. Bakın, başlangıçta bunlar seviştiklerine göre mutlu olmaları, benim de kendimi feda etmem, onlara yardımda bulunmam gerekir diye düşündüm.</p>

  <p class="normal">— Kendinizi feda ettiğinizi biliyorum.</p>

  <p class="normal">— Evet. Ama Alyoşa bize gelip gitmeye, beni gitgide sevmeye başlayınca bir düşüncedir aldı, özveride bulunayım mı, bulunmayayım mı diye. Kötü düşünce değil mi?</p>

  <p class="normal">— Yoo, tabii bir düşünce... suçlu falan değilsiniz.</p>

  <p class="normal">— Sanırım, iyiliğinizden böyle söylüyorsunuz. Oysa ben kalbimin pek temiz olduğundan emin değilim. Temiz olsaydı, ne karar vereceğimi bilirdim. Neyse, geçelim bunu. Zamanla Prens’ten, maman’dan,<sup class="calibre2"><a href="../Text/ezilenler_split_053.html#footnote-600-47" id="footnote-600-47-backlink">[47]</a></sup> hatta Alyoşa’dan Nataşa’yla aralarındaki ilişkiler konusunda daha çok bilgi edinince birbirlerine denk olmadıklarını kesin olarak anladım. Siz de bu fikrimi desteklediniz. Şimdi, bundan sonra ne olacağını daha çok düşünmeye başladım. Mutsuz olmaktansa ayrılmaları daha hayırlı. Sonunda size danışmaya karar verdim. Daha sonra Nataşa’ya gidip meseleyi onunla birlikte hallederiz.</p>

  <p class="normal">— İyi ama nasıl halledeceksiniz, bütün iş bunda.</p>

  <p class="normal">— Ona “Alyoşa’yı her şeyden çok sevdiğiniz için mutluluğunu kendi mutluluğunuzdan üstün tutmalısınız,” derim. “Bu yüzden ondan ayrılmalısınız.”</p>

  <p class="normal">— Güzel ama, bunu duyunca Nataşa’nın ne hale geleceğini düşünebiliyor musunuz? Razı olsa bile, elinden gelir mi acaba?</p>

  <p class="normal">— Gece gündüz düşündüğüm bu zaten ve... ve...</p>

  <p class="normal">Katya ansızın ağlamaya başladı. Titreyen dudaklarıyla:</p>

  <p class="normal">— Nataşa’ya ne kadar acıdığıma inanmazsınız, diye fısıldadı.</p>

  <p class="normal">Ses çıkarmadım. Ona baktıkça içimde kabaran sevecenlikten ben de ağlamak istiyordum. Ne sevimli çocuktu! Alyoşa’yı mutlu etme konusunda kendine neden bu kadar güvendiğini sormuyordum artık.</p>

  <p class="normal">Biraz sakinleşince hâlâ ağlamaklı haliyle:</p>

  <p class="normal">— Müziği seversiniz değil mi? diye sordu. Soruşu tuhafıma gitti.</p>

  <p class="normal">— Evet, dedim.</p>

  <p class="normal">— Vakit olsaydı size Beethoven’in 3 numaralı konçertosunu çalardım. Şu sıralar ona çalışıyorum. Şimdilerde içimi kaplayan duyguları öyle güzel ifade ediyor ki. Neyse, başka bir sefere çalarım, şimdi konuşmamız gerek.</p>

  <p class="normal">Nataşa’yla nasıl görüşeceklerini, bunu nasıl hazırlayacağımızı konuşmaya başladık. Rahat hareket edemeyeceğimizi söyledi. Üvey annesi iyi yürekli bir kadındı, kendisini seviyordu ama, Nataşa’yla tanışmasına asla izin vermeyeceği için hileye başvurmamız gerekmekteydi. Arada bir sabahları araba gezintisi yapıyor, fakat çoğunda Kontes’le birlikte çıkıyorlardı. Kontes’in gelmediği günler, şimdi hasta olan Fransız mürebbiyesiyle gidiyorlardı. Bu durum genellikle Kontes’in başı ağrıdığı zamanlar olduğu için, böyle bir fırsat kollamak gerekliydi. İhtiyar mürebbiye iyi yürekli bir kadındı, onu kandırmak mümkündü. Ancak Nataşa’yla buluşma gününü kararlaştırmak bir türlü mümkün olmadı.</p>

  <p class="normal">— Nataşa’yla tanıştığınıza pişman olmazsınız, dedim. O da sizi görmek istiyor. Hiç değilse, Alyoşa’yı nasıl bir ele teslim ettiğini anlasın. Fazla üzülmeyin. Zaman her şeyi halleder. Köye gidiyorsunuz galiba?</p>

  <p class="normal">— Evet. Hem de pek yakında, belki bir aya varmadan. Bildiğim kadarıyla Prens’in ısrarı üzerine.</p>

  <p class="normal">— Ne dersiniz, Alyoşa da sizinle gelir mi?</p>

  <p class="normal">Bana dik dik bakarak:</p>

  <p class="normal">— Bunu ben de düşündüm, dedi. Gelir herhalde.</p>

  <p class="normal">— Gelecek.</p>

  <p class="normal">— Doğrusu, bu işin sonunun nereye varacağını bir türlü kestiremiyorum. Beni dinleyin İvan Petroviç. Size olanı biteni yazacağım, sık sık, çokça yazacağım. Görüyorsunuz ya, şimdiden sizi sıkmaya başladım. Bize sık sık gelecek misiniz?</p>

  <p class="normal">— Bilmiyorum Katerina Fyodorovna, duruma bağlı. Belki hiç gelmem.</p>

  <p class="normal">— Neden?</p>

  <p class="normal">— Birçok sebebe, en başta Prens’le ilişkilerimize bağlı.</p>

  <p class="normal">— Uğursuz adam! Peki. Ben size gelsem nasıl olur İvan Petroviç? İyi mi, kötü mü?</p>

  <p class="normal">— Siz ne düşünüyorsunuz?</p>

  <p class="normal">— Bence iyi olur.</p>

  <p class="normal">Sonra gülümseyerek ekledi:</p>

  <p class="normal">— Bir gün ziyaretinize gelmek isterdim! Sizi saydığım kadar da seviyorum. Hem sizden çok şey öğrenebilirim. Sizi sevdiğimi söylemek ayıp olmuyor mu?</p>

  <p class="normal">— Neden ayıp olsun? Ben de sizi akrabam gibi benimsedim.</p>

  <p class="normal">— Arkadaşım olmak ister misiniz?</p>

  <p class="normal">— Ah, tabii!</p>

  <p class="normal">— Onlar ayıplarlar tabii. Bir genç kıza böyle hareket etmek yakışmaz, derler.</p>

  <p class="normal">Başıyla çay masasındakileri işaret etti. Bana, Prens doya doya konuşalım diye bizi mahsus yalnız bırakmış gibi geliyordu.</p>

  <p class="normal">— Prens’in parama göz diktiğini çok iyi biliyorum, diye devam etti. Beni çocuk sanıyorlar, hatta yüzüme karşı da söylüyorlar. Oysa ben bu fikirde değilim. Çocuk değilim artık. Tuhaf insanlar, asıl kendileri çocuktan farksız, nedir bu telaşları?</p>

  <p class="normal">— Size bir şey sormayı unuttum Katerina Fyodorovna. Alyoşa’nın sık sık gittiği şu Levinka’yla Borinka kim?</p>

  <p class="normal">— Uzak akrabalarım. Çok zeki, son derece namuslu, ama pek geveze çocuklar... İkisini de avucumun içi gibi bilirim. (Gülümsedi.)</p>

  <p class="normal">— Onlara ileride bir milyon bağışlayacağınız doğru mu?</p>

  <p class="normal">— Görüyorsunuz ya, örneğin şu milyon sözünü ağızlarından düşürmüyorlar, bıkkınlık geldi! Şüphesiz faydalı bir iş için seve seve yardım ederim, bu kadar çok parayı ne yapayım ben! Ama bunu ne zaman yaparım bilmem. Halbuki onlar ortada fol yok yumurta yokken parayı bölüşüp kavga ediyor, nereye nasıl kullanacaklarını bilemiyorlar. Gereksiz yere bir telaş. Ama yine de candan, hem de... akıllı çocuklar! Okuyorlar. Ne de olsa, başkaları gibi başıboş gezmekten çok daha iyi. Değil mi?</p>

  <p class="normal">Epey konuştuk. Katya bana aşağı yukarı bütün hayatını anlattı; ben de onu can kulağıyla dinledim. Sonra Nataşa’yla Alyoşa’dan söz açmamı istedi. Prens yanımıza gelerek gitme vakti geldiğini söylediği zaman saat on ikiydi. Vedalaştık. Katya elimi hararetle sıkıp yüzüme anlamlı anlamlı baktı. Kontes tekrar gelmemi rica etti. Prens’le beraber çıktık.</p>

  <p class="normal">Burada tuhaf, hatta belki konuyla pek ilgisi olmayan bir noktadan söz açmadan kendimi alamayacağım. Katya’yla üç saat süren konuşmamızdan sonra içimde tuhaf, fakat kesin bir kanaat belirdi. Bu kız, kadın erkek ilişkilerinin içyüzünü bilmeyecek kadar saf bir çocuk gibiydi. Bu durum onun yargılarına ve bazı konularda sesinin aldığı ciddi tona gülünç bir hava veriyordu.</p>
</body>
</html>
