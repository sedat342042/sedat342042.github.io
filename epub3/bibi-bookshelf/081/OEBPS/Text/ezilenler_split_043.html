<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_42">I</h2>

  <p class="normal">Tarifsiz bir öfke duyuyordum. Her şeye hazırlıklı olduğum halde yine de şaşırmıştım; o iğrenç kimliğiyle karşıma dikilivermesi sanki umulmadık bir olaydı. Duygularımın karman çorman olduğunu anımsıyorum: Ezilmiştim, kurşun yemiş gibiydim, korkunç bir iç sıkıntısı kalbimi sıkıştırıyordu; Nataşa’nın hesabına ürküyordum. İleride çok acı çekeceğini anlıyor, onu bundan korumak, bu serüvenin nihai sonuna yaklaşırken son dakikalarını kolaylaştırmak amacıyla kaygı içinde çareler düşünüyordum. Sonun yaklaştığına şüphem yoktu. Evet, yaklaşıyordu ve nasıl olacağı da şimdiden belliydi!</p>

  <p class="normal">Yol boyu yağmur altında ıslandığım halde, eve nasıl geldiğimin farkında olmadım. Sabahın üçüydü. Kapı tokmağına dokunur dokunmaz içerden hafif bir inilti duyuldu. Kapı, sanki Nelli hiç yatmamış da beni eşikte bekliyormuş gibi açıldı. Mum yanıyordu. Nelli’nin yüzüne bakınca korktum. Bambaşka bir yüzdü bu. Gözlerinde hummalı parıltılar, bakışında vahşice bir ifade vardı. Beni tanımamıştı sanki. Ateşliydi.</p>

  <p class="normal">Üzerine eğilerek kolumla sardım.</p>

  <p class="normal">— Ne oldun Nelli, hasta mısın?</p>

  <p class="normal">Titreyerek bana sokuldu, aceleyle, kesik kesik konuşmaya başladı. Bunları bir an önce anlatmak için beni bekliyormuş gibiydi. Fakat söyledikleri bağlantısız, garip şeylerdi; hiçbir şey anlayamadım, çocuk sayıklıyordu.</p>

  <p class="normal">Elinden tutarak yatağına götürdüm. Ama Nelli hâlâ, kendisini birinden korumamı ister gibi korkuyla bana sokuluyordu; hatta yatağına yattığı zaman bile elimi bir türlü bırakmak istemedi. Öyle sarsıldım, sinirlerim o kadar bozuldu ki, kızın bu halini görünce ağlamaya başladım. Ben de hastaydım. Nelli ağladığımın farkına varınca bütün dikkatini topladı. Gözlerini bana dikerek uzun uzun baktı. Bir şeyler anlayıp kavramak için kendini nasıl zorladığı belliydi. Sonunda yüzünde bilinçli bir düşünceye benzer bir ifade belirdi; genellikle şiddetli sara nöbetlerinden sonra bir süre düşüncelerine hâkim olamıyor, kelimeleri açık söyleyemiyordu. Şimdi de öyleydi: Bütün gücünü harcadığı halde ne istediğini anlamadığımı görünce elini uzattı, gözlerimi silmeye başladı, sonra beni kendine çekerek öptü.</p>

  <p class="normal">Ben yokken, Nelli’ye tam kapının önünde bir nöbet gelmişti. Nöbet geçince de uzun zaman kendine gelememişti. Bu anlarda gerçekle sayıklamalar birbirine karışır. Kim bilir o sıra Nelli’nin aklına ne korkunç şeyler gelmişti. Bir yandan da gelip kapıyı çalacağım belli belirsiz aklında kaldığı için, tam kapının eşiğinde yatarak kulak kesilmiş, dönüşümü beklemiş, ilk vuruşumda da doğrularak kapıyı açmıştı.</p>

  <p class="normal">“İyi ama, kapının önünde ne işi vardı?” diye düşündüm. Nelli’nin sırtında mantosunu görünce şaşırdım. (Mantoyu o gün bize uğrayan ve bana veresiye hesap açan ihtiyar eskici kadından almıştım.) Şu halde Nelli, bir yere çıkmaya hazırlanırken kapıda sara nöbetine yakalanmış olmalıydı. Nereye gidecekti acaba? Yoksa o sıra artık kendinde değil miydi?</p>

  <p class="normal">Ateşi düşmüyordu. Az sonra yeniden kendini kaybetti, sayıklamaya başladı. Bu evime geleli beri geçirdiği üçüncü ve en zorlu sara nöbetiydi. Yarım saat başında bekledikten sonra kanepenin yanına bir iki sandalye sıraladım, soyunmadan uzandım. Çocuk bir aralık beni çağırırsa hemen uyanabilecektim. Mumu söndürmedim. Uyuyuncaya kadar hastadan gözlerimi ayırmadım. Yüzü solmuştu, ateşten kavrulmuş dudakları besbelli düştüğü zaman kanamıştı, yüzünde bir korku ve onu uykuda bile rahat bırakmayan azap verici bir sıkıntı vardı. Ertesi gün fenalaşırsa erkenden doktor çağırmaya karar verdim. Hummadan korkuyordum.</p>

  <p class="normal">Ürpererek, “Prens korkutmuş onu...” diye düşündüm ve suratına parayı fırlatan kadının hikâyesini hatırladım.</p>
</body>
</html>
