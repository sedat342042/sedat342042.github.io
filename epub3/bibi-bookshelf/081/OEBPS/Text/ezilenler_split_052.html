<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Son Söz</h1>

  <p class="ortayazi">Son Anılar</p>

  <p class="normal">Haziran ortası. Sıcak, boğucu bir gün; şehirde kalmak imkânsız: Toz, kireç, inşaat, kızgın kaldırımlar, buhar... Ama yine talihimiz varmış, ansızın gök gürledi, hava yavaş yavaş karardı, rüzgâr şehirde ne kadar toz varsa bir bulut halinde önüne katarak sürükledi. Birkaç iri yağmur tanesi usul usul düştü, arkasından birden gök yarılırcasına bir sağanak boşandı, şehrin üzerine bir nehir dolusu su akıttı. Yarım saat sonra güneş yeniden parlayınca kulübeciğimin penceresini açtım, temiz havayı yorgun göğsüme doya doya çektim. Güzel havanın verdiği sarhoşlukla kalemi bir yana atıp işlerimi, yayınevi sahibini atlatarak Vasilyevski-Ostrov’a, bizimkilere kaçmayı düşündüm. Ama yine de bu isteğin çekici gücüne karşı koyabildim. Yazıya neredeyse hırsla sarıldım, elimdekini ne yapıp yapıp bitirmem gerekiyordu. Aksi halde, beni iyice sıkıştıran yayınevi sahibinden taş çatlasa para alamazdım. Oysa oradakiler de bekliyorlardı beni. Zaten akşam esen rüzgâr kadar özgür olacaktım artık! Evet, bu akşam, iki gün iki gecede yazdığım üç buçuk fasikülün ödülü olacaktı.</p>

  <p class="normal">İşte işim bitti, kalemimi fırlatıp kalkıyorum. Sırtımda, göğsümde bir sızı, kafamda sersemlik var. Şu anda sinirlerimin son derece bozuk olduğunu biliyorum, ihtiyar doktorumun son defa, “Yoo, bu çalışmaya dayanacak sağlık yoktur azizim, buna imkân yok!” dediğini duyar gibiyim. Ama şimdilik mümkünmüş! Başım dönüyor, ayakta güçlükle duruyorum. Fakat kalbim sevinçle, sonsuz bir sevinçle dolu. Hikâyem bitti, yayınevi sahibi hayli borçlandığıma bakmadan, ganimeti eline geçirdiği için az çok, hiç değilse elli ruble bir şey verir. Epeydir elime bu kadar para geçmemişti. Özgürlük ve para!.. Sevinç ve heyecan içinde şapkamı kaptım, müsveddemi koltuğuma sıkıştırarak değerli Aleksandr Petroviç’i evde yakalamak için olanca hızımla koşuyorum.</p>

  <p class="normal">Aleksandr Petroviç çıkmak üzereyken yakalıyorum. O da edebiyatla ilgisi olmayan, ama hayli kârlı bir işi henüz bitirmiş. İki saattir çalışma odasında beraberce oturduğu marsık gibi kara bir Yahudi’yi savdıktan sonra güler yüzle bana dönerek elini uzatıyor, sevimli, yumuşak bas sesiyle hatırımı soruyor. Son derece iyi adam şu Aleksandr Petroviç; hem şaka bir yana, ona çok şey borçluyum. Edebiyat alanında ömür boyu sadece bir yayımcı olarak kaldıysa suçu ne? Edebiyatın bir de yayımcıya ihtiyacı olduğunu, hem de tam zamanında anlamış. Biz de Aleksandr Petroviç’e –tabii yayımcılıkta– başarılar dileyelim.</p>

  <p class="normal">Aleksandr Petroviç romanımın bittiğini, böylece derginin önümüzdeki sayısının büyük bir bölümünün dolduğunu öğrenerek memnun memnun gülümsüyor. Benim kırk yılda bir kere bir eseri doğru dürüst bitirmeme hayret ederek hoş bir nükte yapıyor. Sonra söz verdiği elli rubleyi almak için demir kasasına gidiyor ve o aralık, beni çekemeyen dergilerden birinin yeni çıkan bir sayısını uzatıyor. Derginin eleştiri sütununda, son hikâyem hakkında bir iki satırlık bir yazı var.</p>

  <p class="normal">“Kopyacının” makalesi bu. Pek kötülememekle beraber, fazla övdüğü de yok. Ben de çok memnunum. Ama “Kopyacı” söz arasında, eserlerimden “ter kokusu geldiği”ne dokunduruyor. Yazılarımı o kadar işleyip oynuyormuşum ki, insana usanç veriyormuş.</p>

  <p class="normal">Yayımcımla birlikte kahkahayı basıyoruz. Son hikâyemi tam iki gecede, şimdi getirdiğim üç buçuk fasiküllük yazıyı iki gün iki gecede hazırladığımı anlatıyorum. En ufak ayrıntıyla oyalanıp ağır çalıştığımı eleştiren “Kopyacı” bunları bir bilse!</p>

  <p class="normal">— Ama doğrusu suç sizde İvan Petroviç. Niçin yazı yazmayı hep geceye bırakıyorsunuz?</p>

  <p class="normal">Aleksandr Petroviç şüphesiz çok sevimli adamdı. Gerçi kendine göre bir zaafı var: Kofluğunu kendisi de bildiği halde, bu yönünü bilenlere karşı edebiyat üzerine görüşleriyle övünmekten pek hoşlanıyordu. Ama bugün edebiyattan söz açmayı canım istemiyor, paramı alıp şapkama davranıyorum. Aleksandr Petroviç de Ostrov’a gidecek, orada villası var. Vasilyevski’ye gittiğimi duyunca, beni de arabasıyla götürmeyi büyük bir nezaketle teklif ediyor.</p>

  <p class="normal">— Yeni bir araba aldım, görmediniz, değil mi? Pek hoş.</p>

  <p class="normal">Aşağıya iniyoruz. Araba gerçekten hoş. Aleksandr Petroviç ilk günlerde buna ahbaplarını bindirmekten pek memnun, bunu yapmak için neredeyse ruhsal bir ihtiyaç duyuyor.</p>

  <p class="normal">Arabaya binince yine yeni edebiyattan konuşmaya başlıyor. Benden hiç çekinmediği için, inandığı, değer verdiği edebiyatçılardan birinden yakında duyduğu fikirleri kendine mal ederek rahatça tekrarlıyor. Bunu yaparken bazen pek tuhaf fikirlere değer verdiği olur. Bazen de başkalarının düşüncelerini yalan yanlış kullanırken saçmalar. Ses çıkarmadan onu dinliyor, içimden insan tutkularındaki çeşitliliğe, hayal zenginliğine şaşıyorum. Kendi kendime, “Şu adam, oturup rahatça para kazansa olmaz mıydı?” diyorum. “Hayır, ille şöhret istiyor; edebiyatta şöhrete, iyi bir editörün, bir eleştirmenin şöhretine özeniyor.”</p>

  <p class="normal">Şu anda iki üç gün önce benden duyduğu, üstelik ilkin karşı çıkıp üzerinde tartıştığı bir fikri kendine mal ederek uzun uzun anlatmaya çabalıyor. Zaten bu çeşit unutkanlıklar Aleksandr Petroviç’in başına sık sık gelir, bütün ahbapları bu küçük zaafını bilirler. Kendi arabasında, bilgiçlik tasladığı şu an ne kadar hayırhah, hayatından ne kadar memnun! Edebiyat üzerine bilimsel konuşuyor, tatlı, bas sesinden bile bilim akıyor. Yavaş yavaş işi açık fikirliliğe döktü; gerek bizde, gerek öbür uluslarda edebiyatçıların gitgide namustan ve alçakgönüllülükten uzaklaştıkları, hepsinin sadece “birbirlerini gırtlaklamaya baktıkları” kanısında olduğunu belirtti. Bana öyle geliyor ki, Aleksandr Petroviç her namuslu, içten edebiyatçıyı sırf bu nitelikleri yüzünden tam anlamıyla, ahmak demeyelim ama, hiç değilse hayli safdil saymaktadır. Şüphesiz bu kanı doğrudan Aleksandr Petroviç’in olağanüstü saflığından ileri geliyor.</p>

  <p class="normal">Ama onu dinlemiyorum artık. Vasilyevski-Ostrov’da arabasından iner inmez bizimkilere koşuyorum. İşte On Üçüncü Sokak, işte evleri. Anna Andreyevna beni görünce parmağıyla tehdit ediyor, sonra ellerini sallayarak gürültü etmemem için işaretler yapıyor. Acele acele:</p>

  <p class="normal">— Nelli henüz uyudu, diye fısıldadı. Allah aşkına uyandırmayın. Pek halsiz zavallıcık. Korkuyoruz. Doktor, şimdilik bir şeyi yok diyor. Hoş sizin doktorun ağzından doğru dürüst, söz çıkmıyor ya. Amma insafsızsınız İvan Petroviç! Yemeğe beklemekten hal olduk... iki gündür kayıplara karıştınız!</p>

  <p class="normal">Anna Andreyevna’ya fısıltıyla:</p>

  <p class="normal">— Size evvelsi gün, iki gün uğrayamayacağımı söylemiştim ya, dedim. Yazıyı bitirmem gerekti...</p>

  <p class="normal">— Ama bugün yemeğe geleceğine söz verdin! Niye gelmedin? Nelli sırf senin için yataktan kalktı, koltuğuyla sofraya oturttuk. “Ben de sizinle beraber Vanya’yı bekleyeceğim!” diye tutturdu ama bizim Vanya’yı koydunsa bul. Bak, saat altıya geliyor! Nerelerde sürttün bu vakte kadar? Ah, sizi gidi çapkınlar! Kızcağız öyle üzüldü ki, yatıştırana kadar hal oldum. Neyse, şimdi uyudu yavrucak... Nikolay Sergeyiç de şehre indi ama, çaya doğru gelir. Yalnız başıma uğraşıyorum... Bir iş çıktı ona İvan Petroviç oğlum, yalnız Perm’de oluşuna canım sıkılıyor...</p>

  <p class="normal">— Nataşa nerede?</p>

  <p class="normal">— Bahçede canım kızım, bahçede. Git yanına... o da bir hoş. Bilmem ki, aklım almıyor benim... Ah, İvan Petroviç, canım pek sıkkın! Memnun, neşeli olduğunu söylüyor ama inanamıyorum. Git yanına Vanya, sonra nesi olduğunu anlatırsın...</p>

  <p class="normal">Anna Andreyevna’yı dinlemeyip, bahçeye koştum. Eni boyu yirmi beşer adımlık, her yanı yemyeşil bir bahçeleri vardı: Üç yaşlı ve gür yapraklı ağaç, birkaç taze kayın, leylak ve hanımelleri, bir köşede ahududuyla iki sıra da çilek. Yılankavi iki yol bahçeyi enine ve boyuna kesiyordu. Bahçesine bayılan İhmenev, içinde yakında mantarların biteceğini tekrarlayıp duruyordu. En önemlisi, Nelli’nin bu bahçeyi sevmesi. Hasta çocuğu koltukla sık sık bahçeye çıkarıyorlardı. Nelli bütün evin gözbebeği olmuştu. Hah işte Nataşa. Beni sevinçle karşılayarak elini uzattı. Ne kadar solgun, süzgün bir hali var! O da hastalıktan yeni kalkmıştı.</p>

  <p class="normal">— Bitirdin mi Vanya?</p>

  <p class="normal">— Bitti, bitti. Bu gece boşum artık.</p>

  <p class="normal">— Hele şükür! Aceleye gelmedi, değil mi? Çok dağılmadın ya?</p>

  <p class="normal">— Ne yapalım! Ama önemi yok bunun. Böyle sıkı çalışınca sinirlerimde bambaşka bir gerginlik duyuyorum. Daha açık düşünüyorum, duygularım daha canlı, daha derin oluyor, ifademe hâkim olabiliyorum. Hızlı çalışmanın verimi başka.</p>

  <p class="normal">— Ah Vanya, Vanya!</p>

  <p class="normal">Dikkat ediyorum, Nataşa son zamanda edebiyat alanındaki başarılarım ve şöhretimle pek ilgilenir oldu. Son yazdıklarımın hepsini okuyor, ikide bir tasarılarım hakkında sorular soruyor, yazılarım üzerine çıkan eleştirilerin hepsini okuyor, bazılarına kızıyor ve edebiyatta yükselmemi pek istiyordu. İsteğindeki ısrar ve şiddete şaşmaktan kendimi alamıyordum.</p>

  <p class="normal">— Kendini harcıyorsun Vanya, diye çıkışıyor bana. Böyle zorlanırsan hem kendini harcar, hem sağlığını yitirirsin. S.’ye bak, iki yılda bir uzun hikâye yazıyor. N. on yılda ancak bir roman çıkardı. Ama eser oya gibi işlenmiş, en ufak eksiği yok.</p>

  <p class="normal">— Doğru, haklısın yalnız onların geçim dertleri yok, yazılarını belirli zamana yetiştirmek zoruyla yazmıyorlar. Oysa ben posta beygiriyim! Neyse, bırakalım bu saçmalıkları. Yeni bir şey var mı?</p>

  <p class="normal">— Çook. Bir kere... ondan mektup aldım.</p>

  <p class="normal">— Yine mi?</p>

  <p class="normal">— Evet.</p>

  <p class="normal">Nataşa, Alyoşa’dan aldığı mektubu uzattı. Bu, ayrılmalarından beri gelen üçüncü mektup. Birincisini Moskova’dan göndermişti, bir çılgınlık buhranı içinde yazılmış gibiydi sanki. Önceden tasarladıkları gibi Moskova’dan Petersburg’a dönmesi için durumun elverişli olmadığını bildiriyordu. İkinci mektubunda, Nataşa’yla evlenmek için yakında döneceğini, bu karardan onu hiçbir gücün döndüremeyeceğini yazıyordu. Buna rağmen mektubun ifadesinde Alyoşa’nın umutsuzluk içinde olduğu, artık bambaşka bir etki altına girdiği, söylediklerine kendisinin de inanmadığı belliydi. Söz arasında biricik yardımcısının ve avuntusunun Katya olduğunu açıklıyordu. Üçüncü mektubunu sabırsız bir merakla açtım.</p>

  <p class="normal">İki sayfalık mektup acele, birbirini tutmaz cümlelerle, mürekkep ve gözyaşı lekeleriyle dolu. Alyoşa, mektubunun başında, Nataşa’dan ayrılmak zorunda kaldığını söylüyor ve kendisini unutması için neredeyse yalvarıyor. Birleşmelerinin imkânsız olduğunu, düşmanca etkilerin üstün geldiğini bildiriyor, Nataşa’yla birbirlerine denk olmadıkları için ileride mutsuz olmaktansa, işin şimdiden böyle bağlanmasının daha hayırlı olacağını ispata çalışıyor. Sonra birden, o zamana kadar yazdıklarından vazgeçerek ağız değiştiriyor. Nataşa’ya karşı cani gibi hareket ettiğini, köye gelen babasının sözünden dışarı çıkamadığını açıklıyordu. Duyduğu azabı anlatmaktan aciz olduğunu tekrarlıyor, bu sefer, Nataşa’yı mutlu edebileceğini söyleyerek aslında denk olduklarını söylüyor, babasının fikirlerini hırsla, ısrarla çürüttükten sonra acı bir umutsuzlukla, evlenecek olsalar ne mutlu bir ömür sürecekleri üzerine hayaller kuruyordu; fakat sonra tabansızlığı yüzünden kendi kendine lanet ediyor, mektubunu son bir elvedayla bitiriyordu. Mektubu acılar içinde yazdığı belliydi; okurken gözlerim yaşarıyordu... Nataşa başka bir mektup uzattı sonra. Bu da Katya’dan gelmişti. Alyoşa’nın mektubuyla kapalı olarak aynı zarftan çıkmış. Katya, birkaç satırla Alyoşa’nın gerçekten çok üzüldüğünü, çok ağladığını, umutsuzluğa kapıldığını, hatta biraz hastalandığını bildiriyor, yanında bulunduğunu, onu mutlu edeceğini de ekliyordu. Alyoşa’nın acısını ciddiye almayıp çabuk avunacağını düşünmenin yanlış olduğunu söylüyor, “Sizi asla unutmayacak, ondaki kalple unutamaz da. Size olan sevgisi sonsuz,” diye ekliyordu. “Zaten bir gün bu sevginin azaldığını, sizi kayıtsızlıkla andığını görürsem ben de ondan soğurum...”</p>

  <p class="normal">Mektupları Nataşa’ya geri verdim. Ses çıkarmadan bakıştık. Sözleşmiş gibi, geçmişten konuşmaktan kaçınıyorduk. Nataşa çok acı çekiyor, ama bunu bana bile göstermek istemiyordu. Bunu anlıyordum. Baba evine dönünce üç hafta hummadan yatmış, ancak şimdi kalkabilmişti. Hayatımızdaki yeniliklerden pek az söz ediyorduk. Oysa Nataşa babasının iş bulduğunu, yakında ayrılmak zorunda olduğumuzu biliyordu. Yine de bana karşı çok şefkatli, cana yakın, ilgili, geçmişi unutturmak istiyor gibi davranıyordu ve buna pek üzülüyordum. Ama bu üzüntüden çabuk kurtuldum. Nataşa’nın bana gösterdiği ilgi ve özenin gerçek anlamını kavrıyordum. Beni sadece seviyor, sonsuz bir saygıyla bensiz, benimle meşgul olmadan yapamayacak kadar seviyordu. Eminim, hiçbir kız kardeş, kardeşim Nataşa’nın beni sevdiği kadar sevmemiştir ağabeyini. Yaklaşan ayrılığın, Nataşa’nın kalbini ezmekte olduğunu biliyordum; çok ıstırap çekiyordu. Benim onsuz yapamayacağımı da biliyordu; ama ikimiz de geleceğe ait olaylardan söz ediyor, bu konuya yanaşmıyorduk...</p>

  <p class="normal">Nikolay Sergeyiç’i sordum.</p>

  <p class="normal">— Gelir neredeyse. Çay zamanı döneceğini söylemişti.</p>

  <p class="normal">— Hep o iş, değil mi?</p>

  <p class="normal">— Evet. Ama işin olması kesin artık; hatta bugün gitmeyebilirdi.</p>

  <p class="normal">— Niçin gitti öyleyse?</p>

  <p class="normal">— Bana mektup geldi ya...</p>

  <p class="normal">Nataşa, kısa bir sessizlikten sonra:</p>

  <p class="normal">— Benimle öylesine aklını bozmuş ki, azap duyuyorum Vanya, dedi. Sanırım düşlerinde bile yalnız beni görüyor. İç dünyamdan, neler duyduğumu, neler düşündüğümü kendine tasa etmekten başka şeyle ilgilenmediğinden eminim. En ufak üzüntümle dertleniyor. Bazen durumuma kayıtsız görünmek istiyor, zoraki neşeleniyor, bizi güldürmeye kalkıyor ama, bunu pek beceriksizce yapıyor. Annem de böyle anlarda pek kendinde olmuyor, sonunda dayanamayıp yine iç çekmeye başlıyor... içindekileri hiç saklayamaz. Tertemiz bir kalbi var!</p>

  <p class="normal">Nataşa güldü, sonra:</p>

  <p class="normal">— Bugün bu mektupları aldım, diye devam ediyor. Benimle göz göze gelmemek için hemen sokağa fırladı... Onu kendimden çok seviyorum Vanya!</p>

  <p class="normal">Nataşa başını eğip elimi sıktı.</p>

  <p class="normal">— Senden bile çok.</p>

  <p class="normal">Tekrar konuşmaya başlayıncaya kadar bahçede iki tur attık.</p>

  <p class="normal">— Bugün Masloboyev geldi. Dün de gelmişti.</p>

  <p class="normal">— Evet, bugünlerde size pek dadandı.</p>

  <p class="normal">— Neden geldiğini biliyor musun? Annem, her sözü kerametmiş gibi inanıyor ona. Masloboyev’in her şeyi, yani kanunları falan bildiğine, her işin altından kalkabileceğine inanıyor. Şu sıralar zihnini kurcalayan ne, biliyor musun? Prenses olamadığıma hayıflanıyor. Bu düşünceden bir türlü kurtulamıyor, sanırım Masloboyev’e de içini dökmüş. Babama bunu açmaya cesareti yok. Masloboyev’in kanun yoluyla bir şeyler yazabileceğini umuyor. Masloboyev açıkça olmaz demiyor, annem de ona boyuna şarap sunuyor.</p>

  <p class="normal">Nataşa gülümsedi.</p>

  <p class="normal">— Öyledir o zevzek. Peki sen nereden biliyorsun bunları?</p>

  <p class="normal">— Annem ağzından kaçırdı, imalardan falan çıkardım.</p>

  <p class="normal">— Nelli ne yapıyor, nasıl?</p>

  <p class="normal">— Aşkolsun Vanya? Çocuğu ancak şimdi hatırlayabildin!</p>

  <p class="normal">Nelli’nin İhmenev ailesinin gözbebeği olduğunu söylemiştim. Nataşa onu çok seviyordu. Hasta kız da ona bütün kalbiyle bağlanmıştı. Zavallı çocuk! Sonunda böyle bir sevgi bulacağını hiç beklemiyordu; haşin kalbinin yumuşadığını, ruhunun hepimize açıldığını sevinçle görüyordum. İçinde iyice yer etmiş olan şüphe, hınç ve inatçılığa karşı gösterdiğimiz sevgiye neredeyse hastalıklı bir içlilikle cevap veriyordu. Ama yine de inatçılıktan tam vazgeçmemişti. İçinde kabaran sevinç gözyaşlarını tutmaya çalıştı, kendi kendisiyle mücadele etti, sonunda teslim oldu. En çok Nataşa’yı, ondan sonra ihtiyar İhmenev’i seviyor. Bensiz duramıyor, birkaç gün uğramasam rahatsızlığı artıyor. Son defa, epeydir ele almadığım bir yazımı bitirmek için bir iki gün evde kalmam gerekti. Nelli’yi bu ayrılığa fazla üzüp sarsmadan hazırlamak da mesele olmuştu. Bununla beraber sevgisini açıkça göstermeye utanıyordu.</p>

  <p class="normal">Sağlığı hepimizi endişelendiriyordu. Sessiz bir anlaşmayla İhmenevlerin evinde kalmasını kararlaştırmıştık. Gitmeleri yaklaşıyor, Nelli’nin durumuysa günden güne kötüye gidiyordu. İhtiyarların Nataşa’yla barıştıkları gün orada fenalaşmıştı. Zaten hastaydı, durmadan ilerleyen hastalığı o sıralar hızını büsbütün artırmıştı. Hastalığının ne olduğunu bilmiyorum zira kesin olarak anlaşılmadı. Buhranları eskisinden sık geliyordu; halsizdi, iyice güçten düşmüştü. Hep ateşli, heyecanlı hali son günlerde Nelli’yi büsbütün yatağa bağlamıştı. Hastalığı arttıkça çocuk garip bir şekilde uysallaşıyor, hepimize karşı yumuşak, tatlı dilli, candan oluyordu. Üç gün önce yatağının yanından geçerken elimden yakalayıp kendine doğru çekmişti. Odada kimse yoktu. Yüzü alev alev yanıyor (çok da zayıflamıştı), gözleri kor gibi parlıyordu. İhtilaçlı, sinirli bir hareketle bana doğru uzandı, üzerine eğildim. Esmer kollarını boynuma dolayarak beni öptü, sonra Nataşa’yı istedi. Çağırdım; Nelli, Nataşa’nın ille de yatağına oturmasını istedi...</p>

  <p class="normal">— Sizleri doya doya görmek istiyorum. Dün gece hepinizi düşümde gördüm, bu gece de göreceğim... zaten sık sık... her gece görüyorum.</p>

  <p class="normal">Bir şeyler anlatmak istediği ama, içindeki duyguların onu boğduğu belliydi; bunların ne olduğunu anlamıyor, ifade etmeyi beceremiyordu...</p>

  <p class="normal">Nelli, benden sonra en çok Nikolay Sergeyiç’i seviyordu. Nikolay Sergeyiç de Nelli’yi aşağı yukarı Nataşa kadar seviyordu. Kimse onun kadar Nelli’yi neşelendirip güldüremiyordu. Yanına gider gitmez hemen kahkahaları duyuluyor, hatta yaramazlığa başlıyordu. Bizim hasta, ihtiyara afacan afacan takılıyor, çeşitli maskaralıklar yapıyor, düşlerini anlatıyor, yattığı yerden bir sürü masal uydurarak ondan hikâye istiyordu; ihtiyar da “küçük kızına” bakarken çocuk gibi seviniyor, hayranlığı günden güne artıyordu.</p>

  <p class="normal">Bir akşam, Nelli’yi her zamanki gibi yatağında kutsadıktan sonra dışarı çıkarken bana:</p>

  <p class="normal">— Tanrı onu çektiklerimizin armağanı olarak yolladı bize, dedi.</p>

  <p class="normal">Her akşam toplanırdık; Masloboyev de hemen hemen her akşam bizimleydi, hatta arada bir İhmenevlerle pek sevişen ihtiyar doktor da gelirdi. Nelli’yi tekerlekli koltuğuyla yuvarlak masamıza alır, balkon kapısını açardık. Batmak üzere olan güneşin aydınlattığı yemyeşil küçük bahçenin karşısında otururduk. Bahçeden taze yeşilliklerle yeni açan leylakların kokusu gelirdi. Nelli koltuğuna kurularak sevgi dolu bakışıyla hepimizi seyreder, konuştuklarımızı dinlerdi. Bazen o da coşarak farkına varmadan söze katılırdı... Ama böyle anlarda onu dinlerken sözün, anılarının bize açılmaması gereken yerlere gelmesine üzülürdük. Nelli’nin bitkin, perişan halde bize acıklı hikâyesini anlatmak zorunda kaldığı günü ben de, Nataşa da, İhmenevler de unutamamıştık. Ona karşı kendimizi suçlu hissediyorduk. Hele doktor, Nelli’nin hayatıyla ilgili üzücü anıları anlatmasına asla izin vermez, hemen başka konuya geçerdi. Nelli o zaman farkında değilmiş gibi doktorla ya da Nikolay Sergeyiç’le şakalaşmaya başlardı.</p>

  <p class="normal">Yine de, üstüne bu kadar düşmemize rağmen, Nelli günden güne sönüyordu. Aşırı duygulu olmuştu, kalbi gittikçe düzensiz çalışıyordu. Hatta doktor bana ölümünün yakın olduğunu da söylemişti.</p>

  <p class="normal">İhmenevleri üzmemek için bunu onlara açmıyordum. Nikolay Sergeyiç, Nelli’nin yola çıkınca iyileşeceğinden emindi.</p>

  <p class="normal">Nataşa, Nikolay Sergeyiç’in sesini duyunca:</p>

  <p class="normal">— İşte babam geldi, dedi. İçeri gidelim Vanya.</p>

  <p class="normal">Nikolay Sergeyiç içeri girer girmez her zamanki gibi yüksek sesle konuşmaya başladı. Ama Anna Andreyevna’nın elleriyle yaptığı işaretleri görünce sesini kısıp Nataşa’yla bana o günkü gezisini alçak sesle anlatmaya koyuldu: Almak için uğraştığı görev kendisine verilmiş, İhmenev buna pek sevinmişti. Ellerini ovuşturarak:</p>

  <p class="normal">— On beş gün sonra yola çıkabileceğiz, dedi ve kaçamak, merak dolu bir bakışla Nataşa’yı süzdü.</p>

  <p class="normal">Nataşa gülümseyip boynuna sarılınca, ihtiyarın kuruntusundan eser kalmadı. Sevinçle:</p>

  <p class="normal">— Gidelim çocuklar, gidelim! dedi. Yalnız sen Vanya, senden ayrılmak pek acı.</p>

  <p class="normal">(Yeri gelmişken söyleyeyim, İhmenev bir kere olsun birlikte gitmemizi teklif etmemişti; başka şartlarda olsa... yani Nataşa’ya olan aşkımı bilmese beni mutlaka çağırırdı.)</p>

  <p class="normal">— Ne yapalım dostlar, ne yapalım! Pek üzülüyorum Vanya ama, yer değiştirmek hepimizi canlandıracak... (Tekrar kızına baktı.) Yer değiştirmek, baştan başa değişmek demektir.</p>

  <p class="normal">Buna gerçekten inanıyor, bu inancıyla seviniyordu.</p>

  <p class="normal">Anna Andreyevna:</p>

  <p class="normal">— Nelli ne olacak? dedi.</p>

  <p class="normal">— Nelli mi? Ne var sanki? Yavrucak biraz rahatsız ama, o zamana kadar iyileşir. Şimdi bile daha iyi, değil mi Vanya?</p>

  <p class="normal">Merakla, benden yardım umar gibi yüzüme baktı.</p>

  <p class="normal">— Şimdi nasıl, uyudu mu? Bir hal falan gelmedi umarım! Uyandı mı acaba? Bak ne yapalım Anna Andreyevna, masayı hemen taraçaya çıkaralım; semaver gelene kadar bizimkiler toplanırlar, Nelli’yi de getiririz. Enfes olur. Gidip bakayım, uyanmıştır belki.</p>

  <p class="normal">Anna Andreyevna’nın tekrar ellerini sallamaya başladığını görünce:</p>

  <p class="normal">— Sadece bakacağım, uyandırmayacağım, korkma! diye ekledi.</p>

  <p class="normal">Ama Nelli uyanmıştı zaten. Bir çeyrek sonra her zamanki gibi akşam çayı sofrasında toplanmıştık.</p>

  <p class="normal">Nelli’yi koltuğuyla getirdiler. Doktor’la Masloboyev de gelmişti. Masloboyev, Nelli’ye koca bir demet leylak getirmişti, ama nedense düşünceli görünüyordu, keyfi pek yerinde değildi.</p>

  <p class="normal">Masloboyev’in hemen hemen her gün İhmenevlere gelmeye başladığını, bütün ev halkının, özellikle Anna Andreyevna’nın onu çok sevdiğini önceden de söylemiştim. Yalnız Aleksandra Semyonovna’nın adını anan yoktu. Masloboyev de ondan söz açmıyordu. İhtiyar kadın, Aleksandra Semyonovna’nın Masloboyev’in resmen karısı olmadığını öğrenince onu evine çağırmanın, hatta adını anmanın yakışık almayacağını düşünüp öyle hareket etmişti. Anna Andreyevna’nın özelliklerinden biri buydu. Belki kızı olmasa, hele başlarından bilinen olay geçmese, bu kadar titiz davranmazdı.</p>

  <p class="normal">Nelli o akşam nedense pek üzüntülü, hatta tasalı görünüyordu. Sanki gördüğü fena bir düşün etkisi altındaydı. Yine de Masloboyev’in armağanına pek sevinmişti. Önünde bir bardağın içinde duran çiçekleri zevkle seyrediyordu.</p>

  <p class="normal">İhmenev:</p>

  <p class="normal">— Çiçekleri çok seviyorsun, değil mi Nelli? dedi heyecanla. Dur, hemen yarın... Neyse, şimdi söylemeyeyim de sonra görürsün, diye ekledi.</p>

  <p class="normal">— Severim, diyor Nelli. Annemi çiçeklerle nasıl karşıladığımız aklıma geliyor. Annem, biz oradayken... (yurtdışındayken demek istiyor.) bir kere tam bir ay hasta yatmıştı. Heinrich’le ben, annem ayağa kalkıp odasından ilk çıkacağı gün bütün evimizi çiçeklerle donatmayı kararlaştırdık. Dediğimizi yaptık. O gün annem akşamdan, ertesi sabah kalkıp artık bizimle beraber kahvaltı edeceğini söyledi. Erken erken kalktık. Heinrich bir yığın çiçek getirdi. Bütün evi yeşil yapraklarla, çiçek demetleriyle donattık. Sarmaşıklar, adını bilmediğim geniş yapraklar, iri beyaz çiçekler, nergisler vardı. Nergisi çok severim! Sonra güller, öyle güzel güller vardı ki! Hepsini çelenk gibi ördük, duvarlara astık, saksılarda olanları yere dizdik. Ağaç gibi kocamanları fıçılar içindeydi, onları köşelere, annemin koltuğunun iki yanına koyduk. Annem odasından çıkınca hem şaşırdı, hem pek sevindi. Heinrich de seviniyordu. Bunları hâlâ unutamıyorum...</p>

  <p class="normal">O akşam Nelli her zamankinden daha halsiz, sinirliydi. Doktor zaman zaman ona merak ve kuşkuyla baktı. Ama kızcağızın çenesi açılmıştı. Uzun uzun, hava kararana kadar bize oradaki hayatını anlattı. Engel olmaya kıyamadık. Annesiyle ve Heinrich’le o sıralar çok gezmişler; eski anılar bir bir canlandıkça Nelli heyecanla mavi göğü, yolda gördüğü kar ve buzla örtülü dağları, dağdaki şelaleleri anlattı. Sonra İtalya’nın gölleriyle vadilerine, çiçeklerine, ağaçlarına geçti. Köylü kıyafetlerini, halkın esmer yüzleriyle, kara gözlerini tarif etti, karşılaştıkları insanlardan, geçirdikleri serüvenlerden söz etti. Gördüğü büyük şehirleri, sarayları, renk renk ışıklarıyla birden aydınlanan yüksek kubbeli kiliseyi, göğü ve denizi masmavi, sıcak güney şehirlerini hatırladı... Hepimiz kulak kesilmiştik. Nelli bu anılarını şimdiye kadar bu derece uzun uzadıya anlatmamıştı. Her zaman dinlediklerimiz bambaşka şeylerdi. Ana kızın puslu, gamlı bir akşam, fakir yataklarında koyun koyuna yatarken eski günlerini, ölen Heinrich’i, başka ülkelerde gördüklerini hatırlamaları gözümün önüne geldi. Sonra annesiz, tek başına Bubnova’nın vahşi bir acımasızlıkla attığı dayaklara üstün metanetiyle karşı koyarak namusunu korumaya çalışan Nelli’yi düşündüm...</p>

  <p class="normal">Sonunda Nelli’ye fenalık geldi ve odasına götürüp yatırmak zorunda kaldık. İhmenev hem korktu, hem hastanın bu kadar konuşmasına izin verildiği için kızdı. Nelli bayılmıştı. Zaten bu bayılmalar son zamanlarda sık sık geliyordu. Ayılır ayılmaz da beni istedi. Yalnız bana söyleyeceği bir şey varmış. Konuşmasına izin versinler diye öyle yalvardı ki, doktor karşı koyamadı; benden başka hepsi odadan çıkmıştı. Yalnız kalınca, Nelli:</p>

  <p class="normal">— Bak Vanya, diyor, onlarla birlikte gideceğimi sanıyorlar. Ama ben gitmeyeceğim, gidemem çünkü. Şimdilik sende kalacağım. Sana söyleyeceğim buydu.</p>

  <p class="normal">Onu niyetinden vazgeçirmeye çalıştım; İhmenevlerin kendisini öz kızları gibi sevdiklerini, onu arayacaklarını söyledim. Bende rahat edemeyeceğini, onu çok sevdiğim halde çaresiz ayrılmamız gerektiğini ekledim.</p>

  <p class="normal">Nelli ısrarla:</p>

  <p class="normal">— Hayır, olmaz, dedi. Düşümde sık sık annemi görüyorum. Burada kalmamı istiyor. Dedemi yalnız bırakmakla büyük bir günah işlemişim. Annem bunları ağlayarak söylüyor. Burada kalıp dedeme bakmak istiyorum Vanya.</p>

  <p class="normal">Söylediklerini hayretle dinliyordum.</p>

  <p class="normal">— Ama deden öldü Nelli.</p>

  <p class="normal">Biraz düşünüp dikkatle yüzüme baktı.</p>

  <p class="normal">— Dedemin nasıl öldüğünü bir daha anlatsana Vanya. Hepsini, hiçbir şeyi atlama ama.</p>

  <p class="normal">İsteği tuhafıma gittiği halde olayı bir bir anlatmaya başladım. Nelli’nin sayıkladığını tahmin etmiştim; geçirdiği fenalıktan sonra şuuru tam yerinde olmayabilirdi.</p>

  <p class="normal">Dikkatle beni dinliyordu; öykümü dinlerken üzerimden ayırmadığı hasta, hummalı parıltılarla ışıldayan siyah gözlerini hâlâ hatırlıyorum. Oda iyice kararmıştı.</p>

  <p class="normal">Nelli beni sonuna kadar dinledi; biraz düşündükten sonra, kesin bir tavırla:</p>

  <p class="normal">— Hayır Vanya, o ölmedi! dedi. Annem sık sık dedemden söz ediyor. Daha dün ona, “Dedem öldü anne,” dedim. Üzüldü, ağlamaya başladı. Bunu kim söylediyse mahsus söylediğini, dedemin önceleri benim yaptığım gibi sokakta dilendiğini anlattı. “İlk defa ona rastlayıp ayaklarına kapandığım, Azorka’nın beni tanıdığı yerde dolaşıyor.” diye ekledi.</p>

  <p class="normal">— Düş bunlar Nelli. Hasta olduğun için kâbus görmüşsün.</p>

  <p class="normal">— Ben de öyle sanıyor, kimseye açmıyordum. Yalnız sana anlatmak istiyordum. Bugün seni beklerken uyuyuvermişim. Bu sefer dedemi gördüm. Evindeymiş, zayıflamış, korkunç bir hal almış! İki gündür ağzına bir lokma koymadığını, Azorka’nın da aç olduğunu söyleyerek beni bir güzel azarladı. Enfiyesinin bittiğini, onsuz yapamadığını hatırlattı. Bunu, annem öldükten sonra bir gün ona gidişimde söylemişti. O gün pek hasta, kendini bilmez bir haldeydi; hemen hiçbir şey anlamamıştım. Bugün bunları tekrarlayınca kendi kendime, “Köprüye gidip dilenirim, ona ekmekle pişmiş patates ve enfiye alırım,” dedim. Köprüde durup dilenirken dedem de çevremde dolaşıp duruyordu. Arada bir yanıma yaklaşıyor, topladığım parayı elimden alıyordu. “Bu ekmek için,” diyordu. “Şimdi de enfiye için topla!” Ben topladıkça o gelip alıyordu. Topladıklarımın nasıl olsa hepsini ona vereceğimi, kendime bir şey saklamayacağımı söyledim. Ama o, “Yo,” dedi, “benden çalıyorsun. Bubnova da, hırsız olduğunu söyledi... Seni yanıma almayacağım! Beşliği ne yaptın?” Bana inanmadığı için ağladım. Beni dinlemiyor, boyuna, “Beşliğimi çaldın!” diye bağırıyordu. Sonra dövmeye başladı. Orada, köprüde öyle bir dayak attı ki. Çok ağladım... Şimdi bak ne düşünüyorum, biliyor musun Vanya, mutlaka yaşıyor. Kim bilir nerede, yalnız başına dolaşıp gelmemi bekliyor.</p>

  <p class="normal">Onu bu düşüncelerden vazgeçirmeye, hepsinin asılsız olduğunu ispat etmeye çalıştım ve sonunda başardım sanırım. Düşte dedesini tekrar görme korkusundan uyumak bile istemiyordu. Boynuma sarılıp yüzünü yüzüme dayadı.</p>

  <p class="normal">— Senden ayrılamam Vanya. Dedem olmasa da senden ayrılamam!</p>

  <p class="normal">Nelli’nin o akşamki bayılması evdekileri korkutmuştu. Anlattığı düşleri doktora ilettim ve hastalığı hakkındaki kesin fikrinin ne olduğunu sordum usulca.</p>

  <p class="normal">Düşünceli bir tavırla:</p>

  <p class="normal">— Henüz belli değil, dedi. Şimdilik tahminler yürütüyor, düşünüyorum, inceliyorum. Ama henüz kesin bir şey söylenemez. Aslına bakarsan, iyileşmesine imkân yok, ölecek. Öyle istediğiniz için buradakilere söylemiyorum ama içim içimi yiyor. Yarın bir konsültasyon yapılmasını teklif edeceğim. Belki konsültasyondan sonra hastalığa başka açıdan yaklaşabiliriz. Kızcağıza öz kızımmış gibi acıyorum doğrusu... Çok, çok sevimli bir çocuk! Ne şen, ne kıvrak bir zekâsı var!</p>

  <p class="normal">Nikolay Sergeyiç pek heyecanlıydı. Bana:</p>

  <p class="normal">— Bak, ne düşündüm Vanya, dedi. Çiçeği çok sever. Yarın sabah kalkınca şu Heinrich mi, neydi, o adamla annesine yaptıkları çiçekli karşılamayı ona biz yapalım. Anlatırken ne kadar heyecanlanmıştı, değil mi?</p>

  <p class="normal">— Heyecanlandı ya. Oysa heyecan onun için çok zararlı.</p>

  <p class="normal">— Öyle ama, tatlı heyecan başka! Sen bana güven; tatlı heyecanın zararı dokunmaz. Hatta tatlı heyecan sağlığına iyi gelir belki.</p>

  <p class="normal">Kısacası, ihtiyar icadını öyle beğenmişti ki şimdiden heyecan içindeydi. İtiraz etmek faydasızdı. Doktorun öğüdünü sordum ama o düşüncesini söyleyene kadar İhmenev şapkasını başına geçirip tasarısını yerine getirmek için dışarı fırlamıştı bile.</p>

  <p class="normal">Çıkarken bana:</p>

  <p class="normal">— Buraya yakın bir yerde bir sera var, dedi. Zengin bir sera. Bahçıvanlara çiçek satıyorlar, hem de çok ucuza!.. Sen bunu Anna Andreyevna’ya uygun bir şekilde anlatıver, yoksa paradan çıkıyoruz diye surat asar... Öyle yapalım. Şey! Bir de şu var, sen şimdi nereye gideceksin? İşin de bitti, kurtuldun artık, evde bekleyenin yok. Bu gece bizde kalsana. Yukarıda, çatı katında yatarsın. Eskiden yaptığın gibi, hatırlar mısın? Döşeğin, karyolan olduğu gibi duruyor. Fransız kralına layık bir uyku çekersin! Ne dersin? Kal canım. Yarın erkence kalkarız, çiçekleri getirirler, sekize kadar odayı donatırız. Nataşa da yardım eder. Bu işi senden benden daha zevkli yapar... Nasıl, kabul mü? Kalıyorsun, değil mi?</p>

  <p class="normal">O geceyi onlarda geçirmeme karar verdik. İhtiyar çiçek işini de halletti. Doktorla Masloboyev vedalaşarak gidiyorlardı. İhmenevler saat on bir civarında, erken yatarlar. Masloboyev çıkarken pek düşünceliydi; bana bir şey söylemek istediği halde başka sefere bıraktı. İhtiyarlardan ayrılıp tavan arasına çıktığım zaman onu orada görünce şaşırdım. Masaya oturmuş, bir kitaba göz gezdiriyordu.</p>

  <p class="normal">— Yoldan döndüm Vanya, dedi. Hemen anlatmam iyi olacak. Otur şuraya. Büyük bir aksilik oldu. Öyle canım sıkılıyor ki.</p>

  <p class="normal">— Hayrola?</p>

  <p class="normal">— Şu senin namussuz Prens yok mu? İki hafta önce beni adamakıllı kızdırdı. Hem öyle kızdırdı ki, öfkem hâlâ geçmedi.</p>

  <p class="normal">— Ne var? Ne oldu yine? Hâlâ bitmedi mi şu Prens’in işleri?</p>

  <p class="normal">— Sen de hemen “Ne oldu?” diye telaşa düşersin. Ucunda ölüm var sanki! Tıpkı bizim Aleksandra Semyonovna ve bütün karılar gibisin... Nefret ederim şu yere batası karı milletinden!.. Karga “gak” dese hemen, “Ne var, ne oldu?” diye telaşa düşerler.</p>

  <p class="normal">— Kızma canım.</p>

  <p class="normal">— Kızmıyorum ama, insan her işi sakin sakin karşılamalı, büyütmemeli.</p>

  <p class="normal">Hâlâ bana kızgınmış gibi bir süre sesini çıkarmadı. Ben de sessizliği bozmadım.</p>

  <p class="normal">— Bak birader, diye tekrar başladı, bir iz yakaladım... hoş yakalamadım ya. Zaten aslında iz filan yoktu da bana öyle geldi. Kısacası, bazı düşüncelere dayanarak, Nelli’nin şey... belki... senin anlayacağın, Nelli’nin Prens’in kızı olması ihtimali var bence.</p>

  <p class="normal">— Ne diyorsun?</p>

  <p class="normal">Masloboyev elini kızgın kızgın sallayarak:</p>

  <p class="normal">— Hemen “Ne diyorsun!” diye böğürme, diye bağırdı. Bunlarla hiçbir şey konuşulmaz. Sana kesin olarak bildiğim bir şey var dedim mi, züppe? Prens’in tanıklı ispatlı meşru kızı olduğunu söyledim mi? Söyledim mi, söylemedim mi?</p>

  <p class="normal">Çok heyecanlanmıştım:</p>

  <p class="normal">— Canım beni dinle, diye sözünü kestim. Tanrı aşkına bağırma, işi doğru dürüst açıkla. Bunun önemini, doğruysa çıkacak sonuçları düşün bir kere.</p>

  <p class="normal">— Sonuçları mı? Neyin sonuçları? Delil nerede? İş böyle yürütülmez, sana bunları gizli olarak söylüyorum. Neden şu sırada açtığımı da ileride anlatırım. Öyle gerekti. Ses çıkarmadan dinle, sır olduğunu da aklından çıkarma... Mesele şu, Prens bu işin peşine kışın, Varşova dönüşü, Smith henüz ölmeden düşmüştü. Aslına bakarsan, başlangıç daha da önce, geçen yıldı. Bu sefer de ona yanlış ipucu vermişler. Smith’in kızından Paris’te ayrılalı on üç yıl olmuş ama, herif on üç yıl peşini bırakmamış. Bugün sözü geçen Heinrich’le yaşadığını, Nelli diye bir kızı olduğunu, kadının hasta düştüğünü, kısacası her şeyi biliyormuş ama sonra birden izlerini yitirmiş. Bu, sanırım Heinrich’in ölümünden az sonra, Smith’in kızının Petersburg’a gelmeye hazırlandığı sırada olmuş. Petersburg’a, hangi adla gelirse gelsin, onu kolayca bulabilirdi; gelgelelim Avrupa’daki ajanları yanlış bilgi vererek onu şaşırtmışlar: Kadının Almanya’nın güneyinde, küçük bir şehirde oturduğunu bildirmişler. Besbelli dikkatsizlikle onu başkasıyla karıştırmışlar. Bu durum bir yıl, belki daha da fazla sürmüş. Bir yıl geçince Prens şüphelenmeye başlamış, bazı durumlardan takip ettiği kadının başka bir kadın olduğu şüphesine düşmüş. Böylece ortaya asıl aradığı kadının nerede olduğu meselesi çıkmış. Aklına nedense, Petersburg’a gitmiş olması ihtimali gelmiş. Avrupa’dan soruşturmalarına cevap gelene kadar o burada araştırmaya koyulmuş. Ama resmi yoldan yürümek pek işine gelmemiş olacak ki, bana başvurdu. Beni böyle işlerde çalışan bir amatör falan diye salık vermişler. Meseleyi anlattı ama, köpoğlu pek üstü kapalı ve iki anlama gelir şekilde konuştu. Çelişmelere düştü, aynı olayları başka başka şekilde anlattı. Ama bilirsin, insan ne kadar kurnaz olursa olsun, bir yerde mutlaka ayağı sürçer. Tabii ben alttan aldım, Prens’e olanca saflığımla kul köle olmuş göründüm. Sonra her zamanki usulümle tabiat kanununa uyarak şöyle düşündüm: Bir defa, bana verilen bu meselenin aslı astarı var mıydı? Ayrıca acaba bunun altında başka bir iş mi vardı? Eğer öyleyse senin şair kafan bile herifin beni düpedüz dolandırdığını anlayabilir: Herife dört rublelik hizmeti bir rubleye yapacak kadar enayi değilim! Bunun üzerine meseleyi kurcalamaya başladım. Yavaş yavaş bazı izler yakaladım, kimini ağzından, kimini başkalarından öğrendim. Bazılarını da kendim çaktım. Belki böyle hareket etmenin nereden aklıma geldiğini soracaksın. Prens’in telaşlı, kuşkulu halinden baştan beri işkillenmiştim. Ortada telaşa düşecek ne vardı? Sevgilisini babasının evinden kaçırmış, kadın gebe kalmış, o da kadını terk etmişti. Bundan doğal ne vardı ki? Tatlı, zarif bir yaramazlıktan ibaretti. Prens böyle şeye pabuç bırakacak adam değildi ama, korkuyordu işte... Bunu şüpheli buldum. Bazı ipuçları bulmak için şu Heinrich’in de bana epey yardımı dokundu. Gerçi artık hayatta değil ama, burada kuzinlerinden biri var. Petersburg’da bir pastane sahibiyle evli. Kadın, Heinrich’e delice âşıkmış. Bu aşk, şişko pastacı Fater’le<sup class="calibre2"><a href="../Text/ezilenler_split_053.html#footnote-600-64" id="footnote-600-64-backlink">[64]</a></sup> evlenmesine, kaş göz arasında tam sekiz yumurcak peydahlamasına rağmen, on beş yıl sürmüş, işte bu kuzinden, birçok çeşitli, karışık manevradan sonra pek önemli bir bilgi aldım: Heinrich, Alman geleneklerine uyarak ona mektuplarını, hatıra defterini yollamıştı. Ölmeden önce kişisel evrakından bazılarını göndermişti. Budala karı! Mektupların yalnız mehtapla, Mein lieber Augustchen<sup class="calibre2"><a href="../Text/ezilenler_split_053.html#footnote-600-65" id="footnote-600-65-backlink">[65]</a></sup> veWieland’a<sup class="calibre2"><a href="../Text/ezilenler_split_053.html#footnote-600-66" id="footnote-600-66-backlink">[66]</a></sup> ait yerleriyle ilgiliydi. Ama ben bu mektuplar sayesinde epey bilgi edindim. Bay Smith’i, kızı tarafından çalınan parasını, parayı elde eden Prens’i epey öğrendim, sonunda bir sürü ima arasından meselenin içyüzünü görür gibi oldum. Elimde geçerli delilim yoktu, bunu anlıyorsun, değil mi Vanya? Koca aptal Heinrich bunu mahsus saklıyor, sadece ufak ufak dokunduruyordu. Ama bu kırpıntı imaları birleştirerek göksel bir uyum çıkarmasını bildim: Prens, Smith’in kızıyla evliydi! Nerede, nasıl, ne zaman? Yurtdışında mı, yoksa burada mı? Bununla ilgili kâğıtlar nerede, orasını hiç bilmiyordum, inanır mısın, hırsımdan saçımı başımı yolarak gece gündüz bunları arıyordum Vanya! Sonunda Smith’i de buldum ama, o aralık adamcağız bu dünyadan göçüverdi. Canlı görmek kısmet olmadı. Sonra bir fırsat düştü, Vasilyevski-Ostrov’da mimlediğim bir kadının öldüğünü öğrendim. Araştırınca yeni bazı ipuçları ele geçirdim. Hemen Vasilyevski’ye koştum. O gün seninle karşılaşmıştık, hatırlar mısın? O gün epey bilgi topladım. Kısacası bu işte Nelli’nin de bana hayli yardımı dokundu...</p>

  <p class="normal">Sözünü keserek:</p>

  <p class="normal">— Bana bak, dedim. Nelli’nin bildiğini mi düşünüyorsun?</p>

  <p class="normal">— Neyi bildiğini?</p>

  <p class="normal">— Prens’in kızı olduğunu?</p>

  <p class="normal">Bana öfkeyle bakarak:</p>

  <p class="normal">— Prens’in kızı olduğunu sen de biliyorsun, diye cevap verdi. Böyle gereksiz soruları ne diye sorarsın, geveze adam! Asıl önemli olan Nelli’nin Prens’in kızı oluşu değil, resmen kızı olması. Anladın mı?</p>

  <p class="normal">— Mümkün değil!</p>

  <p class="normal">— İlkin ben de öyle diyordum. Hatta şimdi bile, ara sıra, “Mümkün değil!” diye tekrarlıyorum. İşte asıl mesele de bunun mümkün olması, hem de her açıdan mümkün olması.</p>

  <p class="normal">— Hayır Masloboyev, fazla abartıyorsun. Bir kere Nelli bunu bilmiyor, sonra olsa olsa Prens’in evlilik dışı kızı olabilir. Annesinin elinde herhangi bir belge bulunsaydı Petersburg’da bu kadar sefalet çeker miydi, çocuğunu bu acı öksüzlüğe mahkûm eder miydi? Haydi canım, mümkün değil.</p>

  <p class="normal">— Ben de önceleri senin gibi düşünüyordum, hatta hâlâ bazı şüphelerim var. Ama şunu da dikkate almak gerek, Smith’in kızı deli bozuğun biri, dünyada benzeri olmayan bir kadındı. Durumu kendin düşün bir kere: Romantizmden, olağanüstü boyutlarda bir aptallıktan başka bir şey değil! Kadın baştan beri yeryüzünde meleklere yaraşır bir mutluluk hayali kuruyordu, çılgınca âşıktı, iman etmişti; hem eminim, zavallıcık herifin onu bırakmasından falan değil, yanıldığı için, erkeği onu aldatarak bırakacak tıynette olduğu için, melek sandığı varlık çamura dönüşüp suratına tükürdüğü, onu aşağıladığı için aklını yitirdi. Çılgınlık derecesinde romantik ruhu bu sarsıntılara dayanamadı. Uğradığı hakaret de cabası! Ne demek istediğimi anlıyorsun tabii. Bunun üzerine dehşetten ama daha çok da gururdan, sonsuz bir küçümsemeyle adama sırt çevirmiş. Tüm ilgisini kesmiş, hatta bununla ilgili delilleri yok etmiş; kaptırdığı paraya hiç aldırmamış, paranın babasına ait olduğunu bile unutarak vazgeçmiş bundan. Sözüm ona, hırsızı ruh asaletiyle ezecek, ömrünün sonuna kadar onu aşağılanmış görme zevkini tadacaktı herhalde! Bizde kanunen ayrılma yok ama, onlar de facto olarak ayrılmışlar; bundan sonra yardım istenir mi hiç? Düşün, deli kadın can çekişirken bile Nelli’ye, “Onlara gitme! Çalış, mahvol ama, onlara gitme!” diyor. “Çağıran kim olursa olsun, gitme!” Yani o halde bile onu çağıracaklarını, yani çağıranı bir kere daha küçümseme fırsatını elde edeceğini hayal ediyor; kısacası, intikam onun gıdası. Nelli’den epey bilgi aldım; hâlâ ara sıra bir şeyler öğreniyorum. Annesi veremmiş, bu hastalık insanı özellikle hırçınlaştırır, sinirli yapar. Bubnova’nın evinde oturan bir ahbabımdan, Prens’e mektup yazdığını öğrendim; evet, yazmış, doğrudan doğruya Prens’e yazmış!..</p>

  <p class="normal">Telaşla:</p>

  <p class="normal">— Mektup mu yazmış! diye bağırdım. Peki mektup yerine ulaşmış mı?</p>

  <p class="normal">— Bunu bilmiyorum işte, ulaşıp ulaşmadığını bilemiyorum, Smith’in kızı, ahbabımla –Bubnova’daki boyalı karıyı hatırladın mı, şimdi ıslahevinde– görüşmüş, mektubu onunla yollayacakmış; önce yazmış, hazırlamış ama sonra geri almış. Ölümüne üç hafta kala olmuş bunlar... Burası önemli işte: Mektubu yollamaya karar verdiğine göre, geri almış olsa bile başka zaman da gönderebilirdi. Doğrusu, mektubu gönderip göndermediğini bilmiyorum, yalnız göndermediği varsayılabilir, zira Prens onun Petersburg’da bulunduğunu, yatıp kalktığı yeri kesin olarak ancak ölümünden sonra öğrenebildi. Herhalde öldüğüne pek sevinmiştir!</p>

  <p class="normal">— Evet, Alyoşa’nın bir gün babasını pek sevindiren bir mektuptan söz ettiğini hatırlıyorum ama bu pek yakında olmuştu, iki ay var yok. Peki sonra, sonra ne oldu? Prens’le aranızda ne geçti?</p>

  <p class="normal">— Ne olacak! Düşün... içimden kesinlikle eminim ama elimde delil yok, bir tanecik bile yok! O kadar uğraştığım halde bir sonuca varamadım. Araştırmayı yurtdışında yapmak gerekiyordu ama neresinde belli değil. O zaman herifi ancak imalarla, aslında bildiğimden daha çok bilirmiş gibi görünerek korkutabileceğimi anladım.</p>

  <p class="normal">— Başardın mı?</p>

  <p class="normal">— Kanmadı. Kanmadı ama, korktu, öylesine korktu ki bu korku hâlâ devam ediyor. Birkaç kere buluştuk, pek alttan alıyor! Bir kere arkadaşça açıldı biraz, her şeyi bildiğimi sandığı zaman. Çok güzel, duygulu, içten konuştu; tabii utanmazca yalan söylüyordu. Korkusunun büyüklüğünü o zaman tartabildim. Ben de bir aralık kendimi kurnazlık etmeye çalışan bir budala gibi gösteriyordum ona. Bile bile beceriksiz görünerek onu korkutuyor, çam deviriyor, tehdit ediyordum; sırf beni salağın biri sanarak ağzından bir şey kaçırsın diye. Anladı teres! Bir keresinde sarhoş rolü yaptım, yine para etmedi. Kurnaz herif! Bilmem, anlatabildim mi Vanya? Her şeyi, benden ne kadar korktuğunu öğrenmem, ayrıca onda da bildiğimden fazlasını öğrendiğim düşüncesini uyandırmam gerekiyordu.</p>

  <p class="normal">— Peki sonunda ne oldu?</p>

  <p class="normal">— Hiçbir şey olmadı. Bende elle tutulur bir delil yoktu. Yalnız bir rezalet çıkarabileceğimi anladı. Zaten tek korktuğu da buydu, zira burada bazı ilişkiler kurmak üzereydi. Yakında evlenecekmiş, haberin var mı?</p>

  <p class="normal">— Yoo...</p>

  <p class="normal">— Önümüzdeki yıl. Daha geçen yıl bir kızı gözüne kestirmiş. Kızcağız o sırada on dördündeymiş, şimdi on beşini doldurmuş; zavallıcık daha okul önlüğüyle geziyor. Ailesi pek memnun! Herifin karısının ölmesini niçin istediğini anladın değil mi? Kız da general kızıymış. Paralı, hem de iyice paralıymış. Seninle ben böyle partiler vuramayız Vanya!</p>

  <p class="normal">Masloboyev birden masaya bir yumruk indirerek bağırdı:</p>

  <p class="normal">— Yalnız bir hatamı asla bağışlamayacağım! Beni iki hafta önce dolandırdı... deyyus!</p>

  <p class="normal">— Nasıl dolandırdı?</p>

  <p class="normal">— Basbayağı. Elimde geçerli delil olmadığını anladığını gördüm ve bu işi ne kadar uzatırsam çaresizliğimin o derece sırıtacağını hissettim. Sonra da iki bine fit oldum.</p>

  <p class="normal">— İki bin mi aldın?..</p>

  <p class="normal">— Hem de gümüş olarak Vanya; dişlerimi gıcırdata gıcırdata aldım. Böyle iş iki bine yapılır mı! Küçülerek aldım. Karşısında şamar yemiş gibi duruyordum; “Masloboyev, size eski zahmetinizin karşılığını veremedim.” Oysa o zamanki iş için anlaşmamıza göre yüz elli rubleyi çoktan vermişti. “Şimdi yolculuğa çıkıyorum, şu iki bini alın. Umarım bütün işimiz bitmiş oluyor, hesabımız tamamlandı,” dedi. Ben de ona, “Evet Prens, tamam!” diye cevabı yapıştırdım. Ama suratına bakamadım. “Ne çok aldın değil mi? Gönlümden koptu da senin gibi enayiye veriyorum!” gibilerden baktığını sanıyordum. Oradan nasıl çıktığımı bilemiyorum!</p>

  <p class="normal">— Seninki de düpedüz namussuzluk Masloboyev! diye bağırdım. Nelli’ye yaptığını düşün...</p>

  <p class="normal">— Namussuzluk söz mü, canilik, iğrenç bir hareket... bu... bu... bunu ifade edecek söz bile bulamıyorum Vanya!</p>

  <p class="normal">— Tanrım! O da hiç değilse Nelli’nin geleceğini güvene almak zorundaydı.</p>

  <p class="normal">— Elbette zorundaydı. Ama nasıl zorlayacaksın? Korkutarak mı? Korkmaz ki; parayı aldım bir kere. Verdiği iki bin gümüşle korku faslı kapandı; üstelik fiyatı da kendi belirledi! Artık neden korksun?</p>

  <p class="normal">Neredeyse umutsuzlukla bağırdım:</p>

  <p class="normal">— Ama nasıl olur, Nelli’nin işi pat diye kapandı ha!</p>

  <p class="normal">Masloboyev tüm gövdesi sarsılarak, son derece içten bağırdı:</p>

  <p class="normal">— Asla! Peşini bırakmam onun! Bir iş daha açarım başına Vanya, karar verdim! İki bin aldım da ne oldu? Tükürmüşüm parasına. Uğradığım hakarete sayarım, düzenbaz herif tongaya bastırdı beni, üstelik alaya aldı. Yoo, hele alaya hiç gelemem ben! Bu sefer doğruca senin Nelli’den başlayacağım işe Vanya. Bazı gözlemlerimden bu işin çözümünün onun elinde olduğuna inandım... Nelli her şeyi biliyor, her şeyi... Anası anlatmış. Hastalığında, bir buhran sırasında anlatmış olabilir. İçini dökecek kimsesi olmadığı için Nelli’yi dert ortağı edinmiştir. (Tatlı bir heyecanla ellerini ovuşturdu.) Belki elimize bir vesika falan da geçer. Şimdi buraya boyuna taşınmamın sebebini anladın, değil mi Vanya? Önce sana olan arkadaşlığımdan, bunu söylemeye gerek yok ama asıl Nelli’yi inceliyorum; hem istesen de istemesen de bana yardım etmelisin Vanya, çünkü Nelli üzerinde epey etkin var!..</p>

  <p class="normal">— Mutlaka edeceğim, söz veriyorum! Dilerim bu sefer yalnız kendi çıkarın için değil, şu zavallı öksüzün hakkını koruyarak çalışırsın Masloboyev...</p>

  <p class="normal">— Kimin çıkarına çalışırsam çalışayım, sana ne be cennetlik? Önemli olan işi becermek! Elbette hepsinin başında öksüzü koruyacağız, insanlık böyle emreder. Ama kendimi de düşünürsem beni büsbütün ayıplama Vanya’cığım. Fakir adamım, onun gibisi bir daha ezmesin fakirleri! Hakkımı vermedi, üstelik dolandırdı namussuz, alçak. Böyle bir madrabazın yüzüne mi güleyim yani? Yerin dibine batası!</p>

  <p class="normal">Ertesi gün tasarladığımız çiçek bayramı yapılamadı. Nelli fenalaşmış, odasından çıkamamıştı.</p>

  <p class="normal">Bir daha da o odadan hiç çıkamadı.</p>

  <p class="normal">İki hafta sonra öldü. Bu iki haftalık can çekişme süresince bir türlü kendine gelememiş, o garip hayallerinden de kurtulamamıştı. Bilinci bulanmış gibiydi. Ölüm anına kadar hep dedesinin onu çağırdığına, gelmediği için kızıp bastonunu yere vurduğuna, ekmekle tütün almak için dilenmeye yolladığına inandı. Sık sık rüyasında ağlıyor, uyandığı zaman da annesini gördüğünü söylüyordu.</p>

  <p class="normal">Arada bir bilinci yerine gelir gibi oluyordu. Bir defasında yalnız kalmıştık: Bana doğru uzanarak zayıf, ateşten yanan eliyle elimi tuttu:</p>

  <p class="normal">— Vanya, dedi. Ben ölünce Nataşa’yla evlen!</p>

  <p class="normal">Sanırım bu düşünce onda öteden beri yer etmişti. Ses çıkarmadan gülümsedim. Gülümsememi görünce o da gülümsedi, muzip bir tavırla kupkuru parmağını sallayarak bana sarıldı ve öpmeye başladı.</p>

  <p class="normal">Ölümünden üç gün önce nefis bir yaz akşamı, yatak odasının perdesini kaldırarak bahçeye bakan pencereyi açmamızı istedi. Bahçenin gür yeşilliğine, batan güneşe uzun uzun baktı, sonra ötekilere bizi yalnız bırakmalarını söyledi.</p>

  <p class="normal">Çok halsiz olduğu için duyulur duyulmaz bir sesle:</p>

  <p class="normal">— Yakında öleceğim Vanya, dedi. Hem çok yakında. Beni unutmamanı istiyorum. Anı olarak da sana şunu bırakıyorum. (Boynuna haçla birlikte asılı irice muskayı gösterdi.) Annem ölürken bana bırakmıştı. Ben ölünce boynumdan al, içindekini oku. Bugün onlara, muskamı yalnız sana vermelerini tembih ederim. İçindeki yazıyı okuduktan sonra ona git, öldüğümü ve kendisini bağışlamadığımı söyle. Bugünlerde İncil okuduğumu anlat. İncil’de, “Bütün düşmanlarınızı bağışlayın,” yazılı. Bunu okuduğum halde onu bağışlamadım çünkü annem ölürken konuşabildiği anlarda sadece, “Ona lanet ediyorum,” diyordu; ben de ona lanet ediyorum ama kendi hesabıma değil annem hesabına... Annemin nasıl öldüğünü, Bubnova’da kalışımı, orada beni ne halde gördüğünü, hepsini anlat ona Vanya; bir de ona gitmektense Bubnova’da kalmayı tercih ettiğimi söylemeyi unutma...</p>

  <p class="normal">Nelli son cümleyi söylerken sapsarı kesildi, gözleri alevlendi; kalbi öyle hızlı çarpıyordu ki bir aralık konuşamadı, kendini yastığa bırakıverdi. Sonra bitkin bir sesle:</p>

  <p class="normal">— Çağır onları Vanya, dedi. Hepsiyle vedalaşmak istiyorum. Elveda Vanya!..</p>

  <p class="normal">Bana son defa bütün gücüyle sarıldı. Bizimkiler içeri girdiler. İhmenev, Nelli’nin ölmek üzere olduğunu hâlâ anlamıyor, bir türlü inanmak istemiyordu. Son günlere kadar hepimizle iddialaşıyor, kızın mutlaka iyileşeceğini söylüyordu. Üzüntüden büsbütün kurumuş, ufalmıştı; sabahtan akşama kadar, hatta geceleri bile Nelli’nin başucundan ayrılmıyordu... Son birkaç gece hiç uyumamıştı. Kızın en ufak kaprisini, en ufak isteğini dahi yerine getirmek için çırpınıyor, arada bir dışarı fırlayarak acı acı ağlıyor, sonra yeniden umutlanıp Nelli’nin ayağa kalkacağından söz etmeye başlıyordu. Odasını çiçeksiz bırakmıyordu. Bir ara, uzakça bir yerden nefis bir kırmızı beyaz gül demeti getirdi Nelli’ciğine... Bu sevgi ve şefkat gösterileri hastayı içten duygulandırıyordu. Veda akşamı İhmenev isyan etti, Nelli’yle temelli vedalaşmaya bir türlü razı olamıyordu. Nelli gülümsedi, halsizliğini yenmeye çalışarak bütün akşam neşeli görünmeye çalıştı, hatta ihtiyarla şakalaştı... Hatta yanından ayrılırken basbayağı umutlanmıştık, fakat ertesi gün hiç konuşamadı. İki gün sonra da öldü.</p>

  <p class="normal">Nelli’nin tabutunu çiçeklerle süsleyen İhmenev’in süzgün ölü yüze, bir gülümseme içinde donmuş dudaklara, göğüste kavuşturulmuş kollara ne derin bir acıyla baktığını hiç unutamam. Öz evladını kaybetmiş gibi ağlıyordu. Evcek avutmaya çalıştığımız halde başaramıyorduk. Nelli’yi toprağa verdiğimiz günden sonra Nikolay Sergeyiç yatağa düştü, ağır bir rahatsızlık geçirdi.</p>

  <p class="normal">Anna Andreyevna, Nelli’nin boynundan çıkardığı muskayı bana vermişti. İçinden Nelli’nin annesinin Prens’e yazdığı mektup çıktı. Nelli’nin öldüğü gün açıp okudum. Kadın, Prens’e lanetlerini tekrarlıyor, onu asla bağışlayamayacağını belirtiyor, son zamanda yaşadıkları hayatı, Nelli’yi içinde bıraktığı korkunç şartları anlatıyor ve öksüz kalan çocuktan yardımını esirgememesi için yalvarıyordu. “O sizin kızınız,” diye yazıyordu, “Özbeöz sizin olduğunu biliyorsunuz. Nelli’ye ben öldükten sonra bu mektubu size götürüp elinize vermesini tembih ettim. Onu reddetmezseniz belki orada sizi bağışlar, işlediğiniz günahları bağışlaması için Yüce Yargıç’ın karşısında yakarırım. Nelli mektupta ne yazılı olduğunu biliyor, okudum ona; her şeyi de anlattım, her şeyi biliyor, her şeyi...”</p>

  <p class="normal">Fakat Nelli annesinin vasiyetini yerine getirmemişti, her şeyi bildiği halde Prens’e gitmemiş, onunla barışmadan ölmüştü.</p>

  <p class="normal">Nelli’nin cenaze töreninden dönünce Nataşa’yla bahçeye çıktık. Sıcak, ışıl ışıl bir gündü. Bir hafta sonra yola çıkacaklardı. Nataşa garip bir bakışla beni uzun uzun süzerek:</p>

  <p class="normal">— Düştü bunlar Vanya! dedi.</p>

  <p class="normal">— Düş olan ne? diye sordum.</p>

  <p class="normal">— Her şey, bu yıl olup biten her şey, diye yanıtladı. Ah Vanya, neden senin mutluluğunu da yok ettim sanki?.</p>

  <p class="normal">Gözlerinden, “Oysa ömrümüzün sonuna kadar mutlu olabilirdik!” düşüncesini okudum.</p>

  <div class="calibre1" id="calibre_pb_53"/>
</body>
</html>
